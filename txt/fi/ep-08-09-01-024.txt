<CHAPTER ID="024">
Koordinoitu strategia veropetosten torjunnan tehostamiseksi (keskustelu) 
<SPEAKER ID="224" NAME="Puhemies">
(PL) Esityslistalla on seuraavana Sharon Bowlesin talous- ja raha-asioiden valiokunnan puolesta laatima mietintö koordinoidusta strategiasta veropetosten torjunnan tehostamiseksi.
<SPEAKER ID="225" NAME="Sharon Bowles">
esittelijä. - (EN) Arvoisa puhemies, sallikaa minun aluksi käyttää tilaisuutta hyväkseni ja kiittää kollegojani heidän panoksestaan, erityisesti parissa aiheessa, joista on edelleen eriäviä mielipiteitä. Mielestäni meitä yhdistäviä seikkoja on enemmän kuin erottavia, ja voimme päästä tyydyttävään tulokseen, jollemme harhaudu liian kauas peruskysymyksestä.
<P>
Tämän veropetoksia koskevan mietinnön perusperiaatteet ovat selvät, ja eri mieltä tästä ovat vain petoksentekijät. Petosten vuoksi menetettyjä verotuloja on vaikea arvioida. Petoksentekijät ja veronkiertäjät pyrkivät huolellisesti peittämään toimintansa veroviranomaisilta, mutta petosten tasoksi arvioidaan 200-250 miljardia euroa eli 2-2,5 prosenttia EU:n koko BKT:sta.
<P>
Kysyisinkin, panostammeko 2-2,5 prosenttia työstämme tämän asian ratkaisemiseen? Koska vastaus tähän kysymykseen on selvästi kielteinen, päädytään vain yhteen seikkaan: on tehtävä enemmän työtä, kiinnitettävä enemmän huomiota, ja jäsenvaltioiden on yhdessä kiinnitettävä enemmän kollektiivista huomiota tähän asiaan.
<P>
Alv-petokset, erityisesti missing-trader eli karusellipetokset ovat verotulojen menetyksen ehkä suurin yksittäinen syy. Se johtuu yksinkertaisesti alv-järjestelyjen puutteista, kun arvonlisäveroa ei kanneta rajatylittävästä yhteisön sisäisestä kaupasta. Alv-vapaita ostoja voidaan edelleen tehdä, panna alv taskuun, ja kauppias katoaa. Mutkikkaissa karusellipetoksissa viaton kauppias voi joutua osalliseksi, ja jäsenvaltioiden petostenvastaiset toimenpiteet, kuten ostohyvitysten jäädyttäminen, voivat vahingoittaa rehellisiä liiketoimia. Tämä ongelma tunnetaan hyvin kotimaassani, Yhdistyneessä kuningaskunnassa. Tämän vuoksi ja sitäkin suuremmalla syyllä ongelmaa on käsiteltävä perinpohjaisesti.
<P>
Pragmaattisesti tarkastellen alv:n on pysyttävä kulutukseen kohdistuvana verona, jonka kantaa lopullisen kohdemaan veroviranomainen. Mietinnössä ehdotetaan, että arvonlisäveroa olisi perittävä yhteisön sisäisiltä luovutuksilta vähimmäismäärä, 15 prosenttia, minkä jälkeen tuojajäsenvaltio kantaa oman osuutensa myöhemmistä vaiheista.
<P>
Alkuperämaan kantama 15 prosentin vero on sen jälkeen toimitettava loppukulutuksen jäsenvaltiolle selvitys- tai sopimusmenettelyin. Se on teknisesti mahdollista; sitäkin helpommin, kun nyt ollaan väistämättä siirtymässä liiketoimien reaaliaikaiseen rekisteröintiin. Järjestelmää ei tarvitse keskittää. Asia voidaan hoitaa hajautetusti tai kahdenvälisesti.
<P>
Muussa petosten- ja veronkierrontorjunnassa ratkaisevaa ovat tietojenvaihto ja yhteistyö. Sanoisinpa, että joidenkin tahojen veloita heti -asenne tai kysymys: ”Mitä minä tästä hyödyn?” ei vie asiaa eteenpäin ja on lyhytnäköistä. Maksun aika on myöhemmin, kun päämäärä on saavutettu.
<P>
Veroviranomaisten on tunnettava varallisuus voidakseen paljastaa pimeät tulot, joita ei ole ilmoitettu tai jotka ovat peräisin rikollisista toimista. Tälle asialle tehdään haittaa, jos rajoitetaan viranomaisten välistä tietojenvaihtoa. Tässäkin asiassa on toimittava kansainvälisesti, jos halutaan olla tehokkaita.
<P>
Tästä päädyn talletusten verotusta koskevan direktiivin tarkistamiseen. Direktiiviä on syytä tarkistaa, muun muassa aukkojen korjaamiseksi, kun esimerkiksi käytetään vaihtoehtoisia oikeushenkilöitä, esimerkiksi säätiöitä, direktiivin säännösten kiertämiseksi. Ennakkovero ei ole paras mahdollinen, mutta mielipiteemme eriävät siitä, voidaanko sitä käyttää ilman epämiellyttäviä seurauksia.
<P>
Näitä asioita mietinnössä käsitellään. Kommentoin niitä teille ja jään mielenkiinnolla odottamaan tulevaa keskustelua.
<SPEAKER ID="226" NAME="László Kovács">
komission jäsen. - (EN) Arvoisa puhemies, aivan aluksi haluaisin kiittää Euroopan parlamenttia ja erityisesti esittelijää, Sharon Bowlesia, rakentavasta mietinnöstä koordinoidusta strategiasta veropetosten torjunnan tehostamiseksi.
<P>
Komissio julkaisi toukokuussa 2006 tiedonannon, jonka tarkoituksena oli saada aikaan laaja keskustelu eri seikoista, jotka olisi otettava huomioon yhteisön veropetosten torjuntastrategiassa.
<P>
Olen iloinen, että Euroopan parlamentti tukee komission tekemiä aloitteita ja valitsemaa lähestymistapaa ja tunnustaa niistä saatavan hyödyn. Minua ilahduttaa myös Euroopan parlamentin komissiolle esittämä pyyntö uusien ehdotusten tekemiseksi.
<P>
Mietintö on erittäin hyödyllinen ja kattava panos veropetosten torjunnasta käytävään keskusteluun. Komissio on täysin samaa mieltä siitä, ettei petosongelmaa onnistuta ratkaisemaan pelkästään kansallisella tasolla.
<P>
Komissio ottaa huomioon Euroopan parlamentin monet kommentit ja ehdotukset käydessään läpi nykyisiä ja tulevia lainsäädäntöehdotuksia tavanomaisiksi toimenpiteiksi veropetosten torjunnassa.
<P>
Vuodelle 2008 suunnitelluista toimista voin vahvistaa, että komissio aikoo esittää kolme lainsäädäntöehdotusta - ensimmäisen lokakuussa, toisen marraskuussa ja kolmannen joulukuussa 2008. Näihin toimenpiteisiin kuuluvat tehostetut menettelyt arvonlisäverovelvollisten rekisteröimiseksi ja rekisteristä poistamiseksi, jotta varmistetaan tekaistujen verovelvollisten nopea havaitseminen ja rekisteristä poistaminen ja lisätään rehellisten liiketoimien turvallisuutta. Lainsäädäntöehdotukset kattavat myös kaupan alan toimijoiden yhteisvastuullisuuden, eurooppalaisen verkoston (eurofisc) perustamisen, jolla on tarkoitus parantaa yhteistyötä petoksentekijöiden paljastamiseksi varhaisessa vaiheessa, vahvistaa tuonnin alv:sta vapauttamisen edellytykset, keskinäistä yhteistyötä verojen perinnässä, automaattinen pääsy tietoihin, vahvistaa veronmaksajien nimi ja osoite alv-tietojenvaihtojärjestelmässä ja yhteisvastuu kaikkien jäsenvaltioiden tulojen suojelemisessa.
<P>
Komissio esittää lokakuuhun mennessä tiedonannon, jossa vahvistetaan komission lähestymistavan johdonmukaisuus ja tulevien toimien aikataulu. Tiedonannossa käsitellään myös pitkän aikavälin lähestymistapaan liittyviä asioita, erityisesti tarvetta tarkastella nykyaikaisen tekniikan parempaa hyödyntämistä, mitä mietinnössännekin on korostettu.
<P>
Komissio on edelleen valmis tarkastelemaan nykyiselle alv-järjestelmälle vaihtoehtoisia järjestelmiä, jos ne täyttävät tietyt edellytykset. Mietinnössä mainitaan tässä yhteydessä käännetyn verovelvollisuuden järjestelmä ja yhteisön sisäisten luovutusten verotus. Komissio on tarjonnut näitä molempia radikaaleja vaihtoehtoja Ecofin-neuvoston harkittaviksi, mutta jäsenvaltiot eivät toistaiseksi ole osoittaneet poliittista tahtoa toteuttaa näin kauaskantoisia toimenpiteitä.
<P>
Välittömissä veroissa komissio tarkastaa parhaillaan talletusten verotusta koskevaa direktiiviä ja aikoo esittää syyskuun loppuun mennessä kertomuksen direktiivin soveltamisesta Ecofin-neuvoston 14. toukokuuta 2008 esittämän vaatimuksen mukaisesti. Olemme tämän tarkastuksen yhteydessä analysoineet huolellisesti direktiivin nykyistä soveltamisalaa ja tarkistusten tarvetta sen tehokkuuden lisäämiseksi. Kertomuksen jälkeen tehdään ehdotus talletusten verotusta koskevan direktiivin välttämättömiksi ja asianmukaisiksi osoittautuneiksi tarkistuksiksi. Komissio on myös pannut tarkoin merkille Ecofin-neuvoston samana ajankohtana esittämät päätelmät, joissa korostetaan hyvän hallinnon periaatteiden merkitystä verotusasioissa - näitä ovat avoimuus, tietojenvaihto ja rehellinen verokilpailu - ja asiaa koskevien määräysten liittämistä kolmansien maiden ja kolmansien maiden maaryhmien kanssa tehtäviin sopimuksiin.
<P>
Jäsenvaltioiden kanssa on tehty EU:ssa tiivistä yhteistyötä komission veropetosstrategian asiantuntijaryhmässä, ja tämä työ on saamassa konkreettisen muodon. Ilmoitetut toimenpiteet merkitsevät tärkeää edistysaskelta, vaikka työtä onkin edelleen tehtävä.
<P>
Haluaisin saattaa verokilpailukeskusteluunne tiedoksi, että olemme paneutuneet käytännesääntöryhmässä EU:n liiketoimia vahingoittavien verojärjestelmien poistamiseen. Käytännesääntöryhmä arvioi kaiken kaikkiaan yli 400 toimenpidettä nykyisissä 27 jäsenvaltiossa ja niiden alusmaissa ja merentakaisilla alueilla. Tästä määrästä yli sata toimenpidettä katsottiin haitallisiksi. Näistä sadasta lähes kaikki on jo kumottu ja jäljelle jäävätkin kumotaan siirtymäjärjestelyin. Käytännesääntötyö on tuottanut tuloksia. Se on johtanut lähes kaikkien haitallisten verotoimenpiteiden purkamiseen jäsenvaltioissa, niistä riippuvaisilla ja assosioiduilla alueilla.
<P>
Lopuksi haluaisin kiittää Euroopan parlamenttia osallistumisesta rakentavaan keskusteluun koordinoidusta strategiasta veropetosten torjunnan tehostamiseksi.
<SPEAKER ID="227" NAME="Othmar Karas">
oikeudellisten asioiden valiokunnan lausunnon valmistelija. - (DE) Arvoisat puhemies, komission jäsen ja esittelijä, kiitos hyvästä yhteistyöstä ja mietinnöstä.
<P>
Haluaisin tuoda esiin neljä kohtaa. Ensin on mielestäni syytä korostaa, ettei veropetosta voida torjua erillisesti, vaan tarvitaan koordinoituja toimia sekä jäsenvaltioiden kesken että kolmansien maiden kanssa. Toiseksi suunnitellut pilottihankkeet karusellipetosten torjumiseksi ovat hyvä idea ja panemme ne merkille, mutta on syytä korostaa, ettei tämä saa johtaa pienten ja keskisuurten yritysten kehysedellytysten heikentämiseen. Kolmanneksi tuemme nimenomaan komission ehdotuksia alv-direktiivin ja hallinnollista yhteistyötä tällä alalla koskevan asetuksen tarkistamiseksi. Neljänneksi minua ilahduttaa, ettei keskustelu pankkisalaisuuden yleisestä poistamisesta saanut enemmistöä puolelleen yhdessäkään valiokunnassa ja että se on nyt määrätietoisesti hylätty suurella enemmistöllä.
<SPEAKER ID="228" NAME="Werner Langen">
PPE-DE-ryhmän puolesta. - (DE) Arvoisa puhemies, haluaisin liittää omat onnitteluni esittelijälle jo esitettyjen joukkoon. Parlamentissa on käsitelty veropetosten torjuntaa jo vuosikausia ja valitettavasti lukuisista aloitteista ja parlamentin laajasta tuesta huolimatta komission jäsen ei vieläkään pysty esittämään sen kummempaa edistystä asiassa - vaikka asia on kiireellinen - jäsenvaltioiden suuremmasta tai pienemmästä vastustuksesta johtuen. Luulisi, että veropetosten torjunnassa eteneminen olisi jäsenvaltioiden etujen mukaista, sillä kyseessä on yli 200 miljardin lisätulot vuosittain - toisin sanoen enemmän kuin EU:n talousarvio - ilman että rehellisten veronmaksajien veroastetta tarvitsisi nostaa. Asiasta keskusteltaessa on syytä korostaa, että osa vastuusta kuuluu jäsenvaltioille itselleen.
<P>
Mietinnön hyväksyminen oli melko vaikeaa, ja vaikeuksia valiokunnassa aiheutti alun perin yksi erityisseikka, joka on jo ratkaistu. Sharon Bowles osoitti suurta yhteistyövalmiutta. Meidän kannaltamme tämä oli vaikea mietintö, sillä siihen on liitetty tarkistus, jota emme voi tukea. Nytkin siinä pyritään puristamaan viimeinenkin pisara veronmaksajilta ja verolähteistä. Jää nähtäväksi, onko se vain pelkkä vaihtoehto vai johtaako se uusiin hyökkäyksiin veronmaksajia vastaan. Ennen kaikkea emme voi tukea tarkistusta 4, jota kaksi kollegaamme sosialistiryhmästä esitti ja jolla pyritään kumoamaan talletusten verotusta koskeva direktiivi.
<P>
Niinpä kantamme on tämä: tuemme täysin ja kaikin puolin Sharon Bowlesin mietintöä, mutta jos tarkistus 4 talletusten verotusta koskevan direktiivin kumoamisesta saa enemmistön hyväksynnän, vastustamme mietintöä.
<SPEAKER ID="229" NAME="Benoît Hamon">
PSE-ryhmän puolesta. - (FR) Arvoisa puhemies, minäkin haluan kiittää Sharon Bowlesia laadukkaasta työstä ja talous- ja raha-asioiden valiokunnassa näin tärkeästä tekstistä saavuttamastamme tuloksesta. Haluaisin muistuttaa kollegoilleni, että valtionvaroista menetetään nykyään 200-250 miljardia euroa sisämarkkinoilla tehtävien veropetosten vuoksi. Nämä menetetyt miljardit tarkoittavat vähemmän julkisia investointeja, vähemmän kouluja, vähemmän julkisia palveluja, lisää sosiaalisia tarpeita, joita ei voida täyttää, ja tietysti niiden korvaamiseksi usein kireämpää verotusta rehellisille ja tavallisille veronmaksajille, joilla ei ole aikaa veronkiertoon eikä edullisimman verokohtelun etsimiseen.
<P>
Minua ilahduttaa täällä parlamentissa alv-asioissa osoitettu laaja yhteisymmärrys ja halu lopettaa petokset ja käytännöt, joissa hyödynnetään vuonna 1993 perustetun siirtymäjärjestelmän heikkoutta. Tiedämme kaikki Liechtensteinin skandaalin jälkeen, että suurimmat säästäjät tekevät suurimman veropetoksen tallentaessaan rahojaan veroja välttääkseen kolmansiin maihin, jotka ovat usein veroparatiiseja.
<P>
Euroopan unionilla on keinot torjua tämä petos: säästöjen verotusta koskeva direktiivi. Kuten Sharon Bowles korosti, direktiivissä on liikaa puutteita, ja se kattaa ainoastaan yksittäisille henkilöille maksettavien korkojen muodossa saadut tulot. Siksi nykyään on aivan liian helppoa perustaa keinotekoinen oikeushenkilö, jossa usein on vain yksi kumppani tai osakkeenomistaja, tai keksiä verotuksen välttämiseksi rahoitustuloja, jotka eivät sanan varsinaisessa merkityksessä ole korkoja.
<P>
Siksi tämän direktiivin soveltamisalaa on ehdottomasti laajennettava, kuten mietinnössä ehdotetaan, niin että edes vaikeutetaan veronkiertoa. Tämä on itse asiassa moraalinen velvollisuus.
<P>
Olen hämmästynyt ja pettynyt PPE-DE-ryhmän esittämän tarkistuksen vuoksi, jossa sen arkaluontoisuuden ja suuntauksen vuoksi päädytään ehdottamaan, ettei mitään muutettaisi ja että veropetosten suhteen olisi pitäydyttävä nykyisessä tilanteessa.
<P>
Esitetään nämä kannat unionin kansalaisille, erityisesti saksalaisille, ja katsotaan, miten eurooppalaiset ja saksalaiset suhtautuvat täällä tehtyihin valintoihin. Viestimissä, erityisesti saksalaisissa viestimissä on esitetty suuria lausuntoja veropetoksista. Täällä Euroopan parlamentin hiljaisuudessa tehdään muita valintoja. Toivottavasti unionin kansalaiset esittävät kantansa niihin.
<SPEAKER ID="230" NAME="Zbigniew Krzysztof Kuźmiuk">
UEN-ryhmän puolesta. - (PL) Arvoisat puhemies ja komission jäsen, haluaisin korostaa kolmea seikkaa tässä keskustelussa. Ensiksi on arvioitu, että alv- ja valmisteveropetokset merkitsevät yli kahta prosenttia Euroopan unionin BKT:sta. Menetykset ovat 200-250 miljardia euroa. Kyseessä ovat valtavat rahamäärät. Kansalliset tulot vähenevät ja petokset vaikuttavat myös Euroopan unionin budjettitulojen rakenteeseen, kun BKTL:oon perustuvien omien tulojen osuus kasvaa.
<P>
Toiseksi tästä diagnoosista huolimatta mietinnössä ehdotetuista ratkaisuista voi olla enemmän haittaa kuin hyötyä. Tarkoitan tällä esimerkiksi yhteisön sisäisiä liiketoimia koskevia ratkaisuja, kuten käännetyn verovelvollisuuden järjestelmä, jossa vastaanottaja maksaa verot eikä luovuttaja. Minua huolestuttaa myös alv-prosentin yhtenäistämistä koskeva ehdotus, joka itse asiassa tarkoittaa alennetun verokannan poistamista ja ehdotusta perustaa selvityskeskus ”clearing house” jakamaan verotusta jäsenvaltioiden kesken.
<P>
Kolmanneksi näyttää siltä, että itse asiassa veropetosten torjumiseksi tarvitaan jäsenvaltioiden verohallintojen tiiviimpää yhteistyötä. Tämä tarkoittaa nopeampaa tietojenvaihtoa ja ehkä jopa automaattista pääsyä tiettyihin alv:n maksajia ja valmisteveronmaksajia koskeviin tietoihin.
<SPEAKER ID="231" NAME="Hans-Peter Martin" AFFILIATION="NI">
(DE) Arvoisa puhemies, käytän puheenvuoron kahdesta syystä: ensiksi koska tämä asia on - kuten Werner Langen sanoi - ollut käsiteltävänämme jo vuosikausia, ja on todella syytä ihmetellä, miksi siinä ei ole edistytty, nimenomaan alv-petoksissa. Toiseksi eurooppalaisten suuren enemmistön kannalta on sietämätöntä, että keskustelemme täällä tekopyhästi veropetoksista - veronmaksajien rahoista - ja sivuutamme itseämme koskevat ongelmat.
<P>
Euroopan parlamentti, sellaisena kuin sitä monet parlamentin jäsenet edustavat, on petosten tyyssija. Asia käy ilmi Robert Galvinin kertomuksesta ja muualta. Samalla asia pyritään lakaisemaan maton alle. Mainitsen vain Giles Chichesterin, John Purvisin ja tietyt liberaaliryhmän jäsenet. Tämä on häpeällistä. Jollemme käsittele omassa keskuudessamme ilmeneviä petoksia, emme ole uskottavia eikä meillä ole oikeutta arvostella muita.
<P>
Kehotan OLAF:ia ja aivan erityisesti parlamentin hallintoa ja parlamentin ryhmiä selvittämään asian. On törkeää, että täällä, juuri täällä pyritään vaikenemaan asiasta.
<SPEAKER ID="232" NAME="Zsolt László Becsey" AFFILIATION="PPE-DE">
(HU) Kiitos, arvoisa puhemies. Minua ilahduttaa, että yhteisön strategiassa tämä asia on otettu esiin, joskin hitaasti, ehkä liiankin hitaasti. Olen samaa mieltä siitä, että veropetosten torjunnasta on tehtävä jäsenvaltioiden kansallinen velvoite, ja samalla se on kuitenkin myös otettava Lissabonin ohjelmaan.
<P>
Haluan esittää seuraavat huomautukset: ensiksi en kannata parlamentin mietinnön sanamuotoa, jonka mukaan verokilpailun lisääminen voi vääristää tarpeettomasti sisämarkkinoita ja vahingoittaa yhteiskuntamallia. Tämä osoittaa pinttynyttä halua määrätä vähimmäistasot kaikille verotustasoille, mikä itse asiassa aiheuttaa epäoikeudenmukaisuutta ja kiihdyttää inflaatiota, sillä se koskisi juuri niitä, jotka ovat olleet tunnollisia ja olisivat oikeutettuja alhaisempiin veroihin. Välillisten verojen osalta asia kuuluu myös yhteisön toimivaltaan, sillä ei voida puuttua vain vähimmäistasoihin ja jättää enimmäistasot sääntelemättä. Haluaisin myös kiinnittää huomiota siihen, että valmisteveron väärinkäytösten lisääntyminen johtuu vähimmäistasojen kasvusta. Niillä kannustetaan pimeän talouden leviämistä ja kotitekoisten tuotteiden valmistamista, mikä on ristiriidassa yhteisön politiikan kanssa. Arvonlisäverojen alueella minua ilahduttaa myös päätös edetä hitaasti ja ajatus käännetystä verovelvollisuudesta. Samalla kuitenkin tarvitaan myös asian päättäväistä edistämistä. Mielestäni nykytekniikan taso huomioon ottaen asia voitaisiin helposti hoitaa sisämarkkinoiden rajat ylittävissä liiketoimissa, ja kohdemaata koskeva luovuttajan alv olisi helppo periä ja siirtää kohdemaahan. Tätä varten tarvitaan tietysti jäsenvaltioiden veroviranomaisten todellista halua yhteistyöhön, jota ei vielä ole. Se voitaisiin toteuttaa nyt, kun euro on otettu käyttöön ja korkotulodirektiivi on annettu. Lopuksi minusta tuntuu, että olisi ryhdyttävä toimiin unionin ulkopuolisten yhtiöiden toiminnan suhteen, sillä veroperusta määrätään näissä usein ennen verotusta, ja se palautetaan niiltä sitten sotkuisissa liiketoimissa unionissa toimiville yhtiöille verojen kiertämiseksi eikä siinä ole kyse suotuisan verotuspaikan valinnasta. Kiitos.
<SPEAKER ID="233" NAME="Antolín Sánchez Presedo" AFFILIATION="PSE">
(ES) Arvoisat puhemies ja komission jäsen László Kovács, hyvät naiset ja herrat, on arvioitu, että veropetokset merkitsevät Euroopassa kuutta prosenttia verotuloista. Tämä vähentää luottamusta verojärjestelmään, valtiovarainministeriöiden kykyyn ja tasapuolisuuteen sekä kansalaisten hyvinvointiin. Se muodostaa kasvualustan pimeälle taloudelle ja järjestäytyneelle rikollisuudelle.
<P>
Euroopan unionissa se vaikuttaa sisämarkkinoiden toimintaan, vääristää kilpailua ja vahingoittaa EU:n taloudellisia etuja ja haittaa Lissabonin strategian toteuttamista.
<P>
Jos verot maksettaisiin edes neljännekseltä veroparatiisien koko vauraudesta, YK:n vuosituhannen kehitystavoitteet voitaisiin, kansainvälisen valuuttarahaston mukaan, kattaa näin säästynein varoin.
<P>
Euroopan unionin on oltava lujana veropetosten torjunnassa. Asia voidaan hoitaa turvallisesti ja vastuuntuntoisesti aiheuttamatta suurta rasitetta unionin taloudelle. Rajatylittävän kaupan kasvu ja globalisaation vaikutukset edellyttävät meiltä määrätietoisuutta unionin veropetosten vastaisen strategian edistämisessä. Pelkät kansalliset toimet eivät riitä.
<P>
Strategialla on oltava sisäinen ulottuvuus, siinä on ratkaistava arvonlisäveroon ja erityisveroihin kohdistuvien petosten aiheuttamat ongelmat sekä välittömiin veroihin kohdistuvat veropetokset, ja ulkoinen ulottuvuus, jossa tunnustetaan Euroopan unionin taloudellinen merkitys.
<P>
Emme saa tuottaa pettymystä niille kansalaisille, jotka täyttävät tunnollisesti verovelvollisuutensa ja odottavat Euroopan unionilta tarmokasta johtamista.
<P>
Tässä yhteydessä odotamme, että komission ensi kuussa esittämä alv-petosten toimenpidepaketti on kunnianhimoinen ja että tämän kuun lopulle ilmoitettu kertomus talletusten verotuksen toteuttamisesta todella edistää tämän alan petosten torjuntaa unionissa. Olemme tyytyväisiä Sharon Bowlesin mietintöön yleensä ja onnittelemme häntä siitä. Luotamme siihen, että tämä mietintö hyväksytään täysistunnossa, ja jollei parannuksia saadakaan aikaan, emme ainakaan taannu.
<SPEAKER ID="234" NAME="Desislav Chukolov" AFFILIATION="NI">
(BG) Hyvä Sharon Bowles, ihailen pyrkimystänne ratkaista veropetokset unionissa.
<P>
Miettikää kuitenkin, mitä se aiheuttaa Bulgarian nykyisille hallitsijoille. Jos veropetokset saadaan loppumaan Bulgariassa, voin vakuuttaa, että seuraavissa vaaleissa oikeuksien ja vapauksien muslimipuolueen liikkeen liberaalit eivät saa edes puolta nykyisestä äänimäärästään. Jos valtionvarojen ryöstäminen lopetetaan maastani kokonaan, sosialistit eivät enää kykene rahoittamaan vaalikampanjoitaan eivätkä niin ollen absurdeja aloitteitaan.
<P>
Ataka-puolueen jäsenenä tuen mietintöänne, sillä Ataka on Bulgariassa ainoa puolue, joka pyrkii lopettamaan valtionvarojen kahmimisen, ja Ataka on puolue, jonka suunnitelmiin kuuluu tiukka sitoutuminen tutkimaan kaikki pimeät ja likaiset kaupat, jotka vahingoittavat valtion talousarviota ja joista toistaiseksi monet poliittiset puolueet ovat hyötyneet. Kiitos.
<SPEAKER ID="235" NAME="Astrid Lulling" AFFILIATION="PPE-DE">
(FR) Arvoisa puhemies, sallikaa minun aivan aluksi sanoa Benoît Hamonille, ettei hänen kiristyksensä tee meihin mitään vaikutusta, ja valitan sitä, että hän on selvästi ymmärtänyt asiat aivan väärin.
<P>
Arvoisa puhemies, kannatan Sharon Bowlesin mietinnön suuria linjoja, mutta mielestäni on syytä korostaa kahta seikkaa. Ensiksi alv-järjestelmän siirtymäkausi, josta määrättiin vuonna 1993, on nyt osoittanut rajallisuutensa. Mielestäni siirtymäkautta ei ole syytä enää jatkaa. Veropetokset, joita emme kukaan voi hyväksyä niiden välittömien ja välillisten vaikutusten vuoksi, johtuvat osittain nykyisen järjestelmän virheistä, ja sitä olisi siis muutettava. Ymmärrän tietysti, että tähän liittyy ongelmia. Siksi suosittelen komissiolle, että se ryhtyisi edistämään RTV VAT -järjestön suunnittelemaa ratkaisua, jolla vältettäisiin 275 miljoonan euron päivittäiset veronmenetykset ja vähennettäisiin pk-yritysten hallinnollisia menoja.
<P>
Toinen seikka koskee säästöjen tuottamien korkotulojen verotusta koskevaan direktiiviin liittyviä veropetoksia. Mietinnössä esitetään perusteettomia huomautuksia, joiden vuoksi esitän tarkistuksia tilanteen korjaamiseksi. Oikeutettu ja välttämätön veropetosten torjunta ei saa saattaa meitä kyseenalaistamaan verokilpailun periaatetta. Torjun tällaisen täysin, sillä nämä asiat eivät liity toisiinsa. Lisäksi kokemus on osoittanut, että verovähennysjärjestelmä, jossa talletuksista verotetaan verotuskohteessa, on tehokkain. Siksi ei ole syytä pyrkiä ottamaan yleisesti käyttöön tietojenvaihtojärjestelmää, joka aiheuttaa omat ongelmansa.
<P>
Lopuksi vaatimukset direktiivin uudistamisesta laajentaen sen soveltamisala koskemaan kaikkia oikeushenkilöitä ja muita tulonlähteitä eivät myöskään ole tarkkaan harkittuja, sillä niiden seurauksena talletukset vain siirretään pois Euroopan unionista. Siksi haluan, että nämä kohdat tarkistetaan. Jollei niitä tarkisteta, emme voi äänestää tämän mietinnön puolesta.
<SPEAKER ID="236" NAME="Andrzej Jan Szejna" AFFILIATION="PSE">
(PL) Arvoisa puhemies, veropetokset ovat olleet kokonaisvaltainen ongelma jo pitkään. Arvioidaan, että niiden vuoksi menetetään noin 2-2,5 prosenttia BKT:sta, mikä merkitsee unionissa noin 200-250 miljardia euroa. Siksi toimia on koordinoitava yhteisössä ja tiivistettävä jäsenvaltioiden välistä yhteistyötä.
<P>
Euroopan yhteisön perustamissopimuksen 10 ja 280 artiklassa määrätään, että jäsenvaltiot toteuttavat kaikki yleis- ja erityistoimenpiteet, jotka ovat aiheellisia tästä sopimuksesta tai yhteisön toimielinten säädöksistä johtuvien velvoitteiden täyttämisen varmistamiseksi, ja sovittavat yhteen toimintansa, jonka tarkoituksena on suojata yhteisön taloudellisia etuja. On kuitenkin muistettava, että vaikka tavaroiden ja palvelujen vapaa liikkuminen yhteisön markkinoilla vaikeuttaa tällaisten petosten torjuntaa pelkästään jäsenvaltioissa, ei toteutettavilla toimilla saisi häiritä taloudellista toimintaa eikä aiheuttaa tarpeettomia rasitteita veronmaksajille.
<SPEAKER ID="237" NAME="László Kovács">
komission jäsen. - Arvoisa puhemies, aivan aluksi haluan kiittää parlamentin jäseniä heidän tässä keskustelussa esittämistään kommenteista ja näkemyksistä.
<P>
Kuten alkupuheenvuorossani totesin, komissio arvostaa suuresti Euroopan parlamentin osuutta keskustelussa koordinoidusta strategiasta veropetosten torjunnan tehostamiseksi. Komissio kantaa vastuunsa ja tekee vastaisuudessa aloitteita oikeudellisen kehyksen vahvistamiseksi ja jäsenvaltioiden hallinnollisen yhteistyön tiivistämiseksi. Jäsenvaltioiden olisi epäilemättä toimittava samoin.
<P>
Jotkut teistä viittasivat talletusten verotusta koskevan direktiivin uudelleen tarkasteluun, ja voin vakuuttaa teille, että käynnissä oleva uudelleen tarkastelu on hyvin huolellista. Tutkimme perinpohjaisesti, onko nykyinen soveltamisala tehokas, ja sen laajentamisen hyviä ja huonoja puolia. Asia on mutkikas ja siinä on otettava huomioon monia tekijöitä: tehokkuus verolakien noudattamisessa; markkinatoimijoille ja verohallinnolle aiheutuva hallinnollinen rasite; tarve asettaa taso toimintakentälle EU:ssa ja sen suhteissa ulkomaailmaan - vain pari esimerkkiä mainitakseni. Kuten aiemmin totesin, julkaisemme pian kertomuksen. Sen jälkeen julkaistaan ehdotus talletusten verotusta koskevan direktiivin tarkistamiseksi, ja teemme kaikkemme hyvän tasapainon löytämiseksi.
<P>
On selvää, ettei veropetosten lopettamiseksi ole olemassa yhtenäistä ja kokonaisvaltaista ratkaisua. Kullakin yksittäisellä toimenpiteellä olisi tuotettava lisäarvoa, mutta vain niiden toteuttamisella kokonaisuutena annetaan veroviranomaisille laajempi kehys veropetosten ja veronkierron torjumiseksi.
<SPEAKER ID="238" NAME="Sharon Bowles">
esittelijä. - (EN) Arvoisa puhemies, veropetokset ovat EU:n asia, sillä petoksentekijät käyttävät hyväkseen rajat ylittäviä aukkoja, jotka pyrimme sulkemaan.
<P>
Kuten komission jäsen totesi, talletusten verotus on mutkikas asia. Uskoisin, että pääsemme äänestyksessä yhteisymmärrykseen siitä, ettemme ennakoi liikaa syvällisempiä keskusteluja aiheesta, joita käydään, kun komissio esittää uusia ehdotuksia. Mielestäni voimme myös välttää viittauksia verokilpailuun, josta emme ole yhtä mieltä ja joka ei ole tämän mietinnön peruskysymys. Siksi uskoisin, että pääsemme yhteisymmärrykseen.
<P>
Hyvät kollegat ja komission jäsen, en usko, että toimettomuus ja hapuilu olisivat hyvä vastaus. Kyseessä on 2,5 prosenttia BKT:sta. Se on melko iso pala veroperustasta. Se lienee viisi prosenttia veroista, kuten kollegamme Antolín Sánchez Presedo totesi.
<P>
Jos joku täällä olevista poliitikoista tai jäsenvaltioiden poliitikoista kampanjoisi viiden prosentin aiheettomasta veronkorotuksesta, hän ei pääsisi kovin pitkälle. Sanonkin siksi jäsenvaltioille, että tietojenvaihdon hankaloittaminen, vähimmän mahdollisen toteuttaminen ja pelokkuus merkitsevät samaa kuin viiden prosentin verotus tyhjästä, sillä niin paljon tämä ongelma maksaa rehellisille veronmaksajille. Tällaisen viestin haluan välittää mietinnössä ja uskon, että se on yhteinen viesti, jonka parlamentti haluaa välittää tässä mietinnössä tukeakseen komission jäsentä hänen pyrkimyksissään ja kehottaakseen häntä olemaan rohkea.
<SPEAKER ID="239" NAME="Puhemies">
(PL) Keskustelu on päättynyt.
<P>
Äänestys toimitetaan tiistaina 2. syyskuuta.
<P>
Kirjalliset kannanotot (142 artikla)
<SPEAKER ID="240" NAME="Siiri Oviir  " AFFILIATION="ALDE">
kirjallinen. - (ET) Veropetokset ovat sekä EU:n että jäsenvaltioiden ongelma. Ne vääristävät kilpailua ja supistavat samalla tavalla sekä EU:n että jäsenvaltioiden tulopohjaa.
<P>
Ongelman yhdeksi syyksi on mainittu nykyinen alv:n siirtymäjärjestelmä, joka on mutkikas ja vanhentunut. Se on saatettava ajan tasalle. Siinä mielessä Euroopan parlamentin ehdotus, jonka mukaan Euroopan komission olisi tehtävä päätös uudesta alv-järjestelmästä vuonna 2010, on epäilemättä perusteltu.
<P>
Uuden alv-järjestelmän laatimisella epäilemättä varmistetaan, ettei nykyistä verojärjestelmää korvata entistä mutkikkaammalla ja byrokraattisemmalla järjestelmällä. On varmaankin syytä korostaa myös, että ennen kuin sitä sovelletaan Euroopan laajuisesti, sitä on kokeiltava, jotta sen toimivuus käytännössä voitaisiin varmistaa. Näin ehkäistäisiin monet myöhemmin ilmaantuvat ongelmat.
<P>
Yhtä merkittävä edistysaskel veropetosten torjunnassa on jäsenvaltioiden sisäisen tiedon saatavuus. Tätä prosessia voitaisiin edistää perustamalla yleiseurooppalainen sähköinen verohallinnon tietokeskus.
<P>
Yleisen edun ja yksilöiden perusoikeuksien ja -vapauksien välinen tasapaino otetaan huomioon henkilötietojen käsittelyssä.
<P>
Lopuksi tärkeäksi on katsottava myös veroparatiiseja koskeva asia. Kannatan mietinnössä esitettyjä ajatuksia siitä, että EU:n olisi asetettava veroparatiisien poistaminen maailmanlaajuiseksi painopisteeksi.
