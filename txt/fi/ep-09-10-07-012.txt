<CHAPTER ID="012">
Käsittelyjärjestys
<SPEAKER ID="019" NAME="Puhemies">
(PL) Tämän istunnon lopullinen esityslistaluonnos, jonka puheenjohtajakokous hyväksyi 17. syyskuuta 2009 pitämässään kokouksessa työjärjestyksen 137 artiklan mukaisesti, on jaettu.
<P>
Edit Bauerin mietintö maantieliikenteen liikkuvissa tehtävissä toimivien henkilöiden työajan järjestämisestä hylättiin valiokunnan äänestyksessä.
<P>
Lisäksi seuraavia mietintöjä ei toimitettu ajoissa:
<P>
Reimer Bögen mietinnöt
<P>
Euroopan unionin solidaarisuusrahaston varojen käyttöönotosta (Italia - Abruzzon maanjäristys) ja
<P>
Euroopan globalisaatiorahaston varojen käyttöönotosta (Saksa - televiestintäala), sekä
<P>
Jutta Haugin mietintö lisätalousarviosta nro 9/2009: Italian maanjäristys.
<P>
Näin ollen nämä neljä mietintöä on poistettu esityslistalta.
<SPEAKER ID="020" NAME="Alain Lamassoure" LANGUAGE="FR">
Arvoisa puhemies, mitä tulee lausuntoihin globalisaatiorahaston käytöstä Saksan televiestintäalan hyväksi sekä lausuntoihin solidaarisuusrahaston käytöstä Abruzzossa Italiassa tapahtuneen tragedian lievittämiseksi, budjettivaliokunta hyväksyi nämä neljä lausuntoa viikon alussa, mutta ei riittävän ajoissa niiden kääntämiseksi. Halusin vain oikaista lausumaanne: nämä mietinnöt on hyväksytty valiokunnassa. Oikeudellista estettä ei siis ole. Ne jopa hyväksyttiin yksimielisesti.
<SPEAKER ID="021" NAME="Puhemies">
(PL) Kiitos huomautuksestanne. Se on asiaankuuluva huomautus. Nämä mietinnöt eivät kuitenkaan ole esityslistalla, koska niitä ei ole vielä käännetty. Aikaa ei ollut tarpeeksi. Olen täysin samaa mieltä kanssanne. Olen pahoillani. Menin lausumassani liian pitkälle.
<P>
Ennen Alain Lamassouren puheenvuoroa esitin kaksi muutosehdotusta. Ensimmäinen niistä oli se, että neuvoston julkilausuma Guinean tilanteesta sijoitetaan esityslistalla toiseksi kohdaksi. Toinen koski äänestystä matkustajille maksettavia korvauksia koskevista päätöslauselmaesityksistä. Kysyisin, onko näistä kysymyksistä tehty esityksiä? Me emme halua sekoittaa kohtia.
<SPEAKER ID="022" NAME="Barbara Matera" AFFILIATION="PPE">
(IT) Arvoisa puhemies, hyvät parlamentin jäsenet, budjettivaliokunnan jäsenenä ja myös Giovanni La Vian puolesta puhuen haluan ilmaista lyhyesti pettymyksemme siitä, että äänestys solidaarisuusrahaston varojen käyttöönotosta Abruzzon alueen hyväksi on lykätty. Äänestystä on lykätty kahdella viikolla, ja se toimitetaan Strasbourgissa pidettävän istuntojakson aikana.
<P>
Vaikka ymmärrämme, että tämä johtuu teknisistä syistä, tiedämme myös, että ihmisiä asuu vielä teltoissa - ja L'Aquila ja sitä ympäröivä Abruzzon alue ovat Italian kylmimpiä alueita.
<P>
Haluamme vain painottaa, kuinka tärkeää on muuttaa ja yksinkertaistaa tämän rahaston varojen käyttöönottomenettelyjä.
<SPEAKER ID="023" NAME="Puhemies">
(PL) Meidän on toimittava työjärjestyksen mukaisesti. Näin lyhyessä ajassa oli vaikeaa saada tarvittavia käännöksiä, ja tällaisissa tapauksissa sovellettava sääntö on asian lykkääminen. Minäkin olen tästä hyvin pahoillani, mutta haluaisin, että siirrymme eteenpäin ja käymme esityslistamme läpi kohta kohdalta, sillä muutoin tuloksena on vain valtava sekaannus.
<P>
Kysyin hetki sitten kahdesta asiasta: neuvoston julkilausumasta Guinean tilanteesta sekä äänestyksestä matkustajille maksettavia korvauksia koskevista päätöslauselmaesityksistä. Onko näistä asioista kysyttävää?
<P>
Kysymyksiä ei ole. Keskustelu on päättynyt.
<P>
(Parlamentti hyväksyi ehdotukset.)
<SPEAKER ID="024" NAME="Gianni Pittella" AFFILIATION="S&amp;D">
(IT) Arvoisa puhemies, pyydän anteeksi, että palaan Abruzzoa koskevaan kysymykseen. On totta, että me kaikki tunnemme kunnioitusta maanjäristyksen uhreiksi joutuneita ihmisiä kohtaan, mutta me emme voi juhlia vain silloin, kun jotain tapahtuu, ja jättää toimimatta, kun meillä olisi siihen mahdollisuus.
<P>
Olen samaa mieltä Barbara Materan kanssa ja kehotan suvereenia Euroopan parlamenttia hyväksymään solidaarisuusrahaston varojen vapauttamisen, tarvittaessa vaikka ilman käännöksiä. Minun mielestäni tällaisia ongelmia ei pitäisi olla, kun meidän on vastattava traagisiin tapahtumiin.
<P>
(Suosionosoituksia)
<SPEAKER ID="025" NAME="Puhemies">
(PL) Arvoisat kollegat, nämä olivat hyvin merkittäviä huomautuksia. Meidän on voitettava nämä vaikeudet. Kysyn yksiköiltä, onko huomiseksi mahdollista toimittaa joitain tärkeimpiä käännöksiä, jotta voisimme myös äänestää huomenna. Kyse on hyvin kiireellisestä päätöksestä.
<P>
(Suosionosoituksia)
<P>
Tämä on luonnollisesti vastoin sääntöjämme, mutta minusta meidän olisi tällä kertaa toimittava niin, joten asia järjestetään.
<P>

<P>
Olen saanut Euroopan kansanpuolueen (kristillisdemokraatit) ryhmältä pyynnön poistaa esityslistalta komission julkilausuman tiedonvälityksen vapaudesta Italiassa.
<SPEAKER ID="027" NAME="Joseph Daul" LANGUAGE="FR">
Arvoisa puhemies, Euroopan kansanpuolueen (kristillisdemokraatit) ryhmän puolesta kehotan parlamenttia antamaan julkilausuman lehdistönvapautta Italiassa koskevan keskustelun poistamisesta sekä äänestyksestä samaa aihetta koskevasta julkilausumasta. Kaikki rehelliset jäsenet tietävät, että ryhmäni, PPE, on lujasti sitoutunut puolustamaan sananvapautta ja lehdistönvapautta.
<P>
(Vastalauseita)
<P>
(Suosionosoituksia)
<P>
Olkaa hyvät ja kunnioittakaa minun sananvapauttani. Minä olen aina kunnioittanut sitä sekä muita jäseniä täällä parlamentissa.
<P>
(Suosionosoituksia)
<P>
Tästä syystä teimme kaikkemme sen puolesta, että perusoikeuskirjasta tuli sitova Lissabonin sopimuksen nojalla. Keskustelu, joka on määrä käydä huomenna, kohdistuu kuitenkin vain yhteen valtioon eikä kata kysymystä lehdistönvapaudesta Euroopassa - josta me olemme valmiit käymään perusteellisen keskustelun. PPE-ryhmä ei aio sallia parlamentista tehtävän paikkaa, jossa selvitetään puhtaasti kansallisia poliittisia tilejä, kuten huomenna tapahtuu, mikäli tämä keskustelu käydään.
<P>
(Vastalauseita)
<P>
(Suosionosoituksia)
<P>
Sanomme siis kyllä Euroopan lehdistönvapauden puolustamiselle, mutta ei sille, että parlamenttia käytetään puolueellisiin ja kansallisiin tarkoituksiin. Aion toistaa huomenna sen, mitä presidentti Napolitano sanoi, sillä kunnioitan häntä suuresti, koska olen työskennellyt paljon hänen kanssaan, kuten huomenna saatte nähdä.
<SPEAKER ID="028" NAME="Francesco Enrico Speroni">
EFD-ryhmän puolesta. - (IT) Arvoisa puhemies, minulla ei ole juuri lisättävää Joseph Daulin juuri esittämään ehdotukseen. Me kaikki rakastamme vapautta sen eri muodoissa, myös sananvapautta ja lehdistönvapautta sen laajimmassa merkityksessä, toisin sanoen paitsi lehdistön myös television ja muiden viestimien vapautta. Siksi on oikein, että puolustamme ja tuemme sitä.
<P>
Ei kuitenkaan ole oikein käyttää tilannetta hyväksi ja osoitella sormella vain yhden valtion tilannetta, sillä kuka tahansa, joka Italiassa kirjautuu internetiin, menee lehtikioskille tai katsoo televisiota, voi nähdä, että lehdistönvapaus ei ole millään lailla uhattuna. Jos siis todella haluatte syyttää jotakuta, käyttäkää työjärjestyksen 122 artiklaa ja perustamissopimuksen 7 artiklaa ja olkaa riittävän rohkeita viemään tämä menettely loppuun asti.
<SPEAKER ID="029" NAME="Martin Schulz">
S&D-ryhmän puolesta. - (DE) Arvoisa puhemies, Joseph Daul on aivan oikeassa. On totta, että jäsen Daul kunnioittaa kaikkia sananvapauden näkökohtia. Hän on tunnettu siitä. Euroopassa on kuitenkin selvästi eräitä, jotka eivät kunnioita sananvapautta samassa määrin kuin Joseph Daul, vaan ymmärtävät sananvapauden toisin. Siksi tarvitsemme tätä keskustelua.
<P>
Me katsomme tästä syystä, että se on tarpeen yhdessä jäsenvaltiossa, nimittäin Italiassa, käytävän keskustelun johdosta, mutta myös sen kysymyksen selvittämiseksi, muodostaako sananvapaus taloudellisen, poliittisen ja mediavallan Euroopassa ennennäkemättömän keskittymisen tuloksena uhan Euroopan demokraattiselle kehitykselle. Nimenomaan tämä on se seikka, josta haluamme keskustella. Siksi meidän olisi tehtävä se ja hylättävä Joseph Daulin esitys.
<P>
(Suosionosoituksia)
<SPEAKER ID="031" NAME="Puhemies">
(PL) Komission julkilausuma tiedonvälityksen vapaudesta Italiassa säilytetään esityslistalla.
<P>
Olen saanut Euroopan kansanpuolueen (kristillisdemokraatit) ryhmältä myös pyynnön siitä, että keskusteluun ei liitettäisi päätöslauselmaesitysten jättämistä.
<SPEAKER ID="032" NAME="Daniel Cohn-Bendit" LANGUAGE="DE">
Arvoisa puhemies, arvoisa jäsen Daul, me olemme parlamentti, jonka aivan perustellusti pitäisi äänestää ja ottaa vastuu varojen myöntämisestä Abruzzon kansalaisia varten mahdollisimman nopeasti.
<P>
Meillä parlamenttina on myös vastuu: kun keskustelemme jostakin, meidän on keskustelun päätteeksi äänestettävä päätöslauselmasta, jotta keskustelu olisi mielekäs. Tästä syystä kannatamme päätöslauselman hyväksymistä tämän keskustelun jälkeen.
<P>
(Suosionosoituksia)
<SPEAKER ID="033" NAME="Mario Mauro">
PPE-ryhmän puolesta. - (IT) Arvoisa puhemies, kannatan esitystä päätöslauselman pois jättämisestä, koska Martin Schulz sanoi jotain mielestäni hyvin tärkeää: jos todella haluamme, että tämä keskustelu kattaa "Euroopan" eikä vain Italiaa, ei ole järkeä äänestää päätöslauselmasta, jonka otsikkona on "Tiedonvälityksen vapaus Italiassa".
<P>
Käykäämme joka tapauksessa keskustelu huomenna: sen jälkeen löydämme kyllä aikaa ja keinot puuttua asiaan Euroopan tasolla ja äänestää tiedonvälityksen vapautta Euroopassa koskevasta päätöslauselmasta.
