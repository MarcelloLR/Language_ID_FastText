<CHAPTER ID="002">
Puhemiehen julkilausuma
<SPEAKER ID="006" NAME="Puhemies">
(DE) Hyvät parlamentin jäsenet, Kosovon parlamentti julisti maan eilen itsenäiseksi. Päätös oli odotettu, ja se kertoo kosovolaisten haluavan ottaa poliittisen kohtalonsa omiin käsiinsä ja päättää itse itsenäisyytensä institutionaalisesta muodosta.
<P>
Noin vuosi sitten Euroopan parlamentti hyväksyi Ahtisaaren raportin myötä Kosovon valvotun itsenäisyyden. Belgradin ja Prištinan väliset neuvottelut olivat äärimmäisen vaikeat eivätkä valitettavasti johtaneet poliittiseen ratkaisuun, jonka kaikki osapuolet olisivat voineet hyväksyä. Kuten politiikassa usein käy, ongelmaan ei löydetty taianomaista ratkaisua. Asiaan vaikutti lähihistorian raskas taakka. Kosovon tapaus ei kuitenkaan ole mikään ennakkopäätös. Kosovon tilanne YK:n erityishallintoalueena on ainutlaatuinen ja erityistapaus, jota ei voi verrata muihin.
<P>
Haluan kehottaa kaikkia asianomaisia toimimaan järkevästi ja pysymään rauhallisina. Olen varma, että Kosovossa kaikki - sekä serbit että kosovolaiset - toivovat alueelle vakautta ja vaurautta. Tämä onkin Euroopan unionin ja Euroopan parlamentin ensisijainen tavoite. Tehtävänämme ja velvollisuutenamme on rohkaista Kosovon poliittista johtoa kantamaan vastuunsa ja perustamaan demokraattiset poliittiset toimielimet, jotka kunnioittavat kaikkien kansalaisten oikeuksia ja vapauksia, ja luomaan näin Kosovon, jossa elää useita etnisiä ryhmiä ja jolla on hyvät suhteet naapureihinsa.
<P>
Pidän tältä osin myös myönteisenä neuvoston päätöstä lähettää alueelle EULEX Kosovo -operaatio, jota johtaa Yves de Kermabon. Operaation tehtävänä on auttaa kosovolaisia lainvalvonnan alalla ja oikeusvaltion luomisessa ja turvaamaan näin rauhallisen siirtymäkauden.
<P>
Mielestäni on myös hyvä, että Pieter Feith on nimitetty EU:n Kosovon erityisedustajaksi. Tämä on osoitus EU:n selvästä ja määrätietoisesta sitoutumisesta ja sen tahdosta tehdä jotakin konkreettista Balkanin alueen pysyvän vakauden eteen.
<P>
Luotan siihen, että yleisten asioiden neuvosto tekee tänään iltapäivällä kokouksessaan viisaan päätöksen. Länsi-Balkanin maiden on mahdollista liittyä tulevaisuudessa Euroopan unioniin. Ne eivät kykene liittymään EU:hun vielä lähitulevaisuudessa, mutta niistä jokaisella on siihen mahdollisuus. Siispä meidän pitäisi auttaa serbialaisia ja kosovolaisia ratkaisemaan erimielisyytensä Euroopan yhdentymisen valossa, kuten muissa osissa Eurooppaa on jo tehty. Keskiviikkona käytävä keskustelu tarjoaa ensimmäisen tilaisuuden tähän.
