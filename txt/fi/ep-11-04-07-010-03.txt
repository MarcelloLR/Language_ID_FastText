<CHAPTER ID="010-03">
3. Zimbabwe
<SPEAKER ID="386" NAME="Puhemies">
(EN) Esityslistalla on seuraavana keskustelu kuudesta Zimbabwea koskevasta päätöslauselmaesityksestä.
<SPEAKER ID="387" NAME="Jaroslav Paška" LANGUAGE="SK">
Arvoisa puhemies, emme keskustele Robert Mugaben ja hänen puolueensa hallintotavasta ensimmäistä kertaa. Euroopan parlamentti hyväksyi heinäkuussa 2008 päätöslauselman Mugaben ja hänen lähipiirinsä vastaisista pakotteista. Tämän päätöksen syynä olivat, aivan kuten tänäänkin, vallanpitäjien vakavat ihmisoikeusloukkaukset.
<P>
Uudet tapaukset, joissa valtaa pitävän puolueen poliittisia kilpailijoita on peloteltu ja pidätetty ja heitä on kadonnut, ilman että katoamisia on tutkittu, vahvistavat meille, että Mugabe ja hänen poliittinen puolueensa tietävät, että oikeudenmukainen ja avoin poliittinen kilpailu veisi heiltä vallan ja lisäisi heidän mahdollisuuttaan saada rangaistus siitä, että he ovat ahdistelleet kansaa ja ryöstäneet maan varoja monien vuosien ajan.
<P>
Voimme varmastikin kaikki kannattaa tätä päätöslauselmaa siinä toivossa, että EU:n käynnistämät toimet voisivat auttaa muuttamaan kansan ja opposition johtajien tuella maan nykyisen vaikean tilanteen mahdollisimman rauhanomaisin keinoin. Jos Euroopan unioni valtuuttaisi Mugaben suurlähettilään tässä tilanteessa, asiaa pidettäisiin epäilemättä loukkauksena kunnon väkeä kohtaan. Hyvät parlamentin jäsenet, yrittäkäämme siksi ainakin omalla poliittisella toiminnallamme viedä eteenpäin tärkeitä poliittisia muutoksia eteläisessä Afrikassa.
<SPEAKER ID="388" NAME="Geoffrey Van Orden">
laatija. - (EN) Arvoisa puhemies, siitä lähtien, kun olen ollut täällä parlamentissa, eli noin kahdentoista vuoden ajan, olemme yrittäneet auttaa Zimbabwen kansaa saamaan paremman elämän ja valaa optimismia tulevaisuuteen.
<P>
Olemme tuoneet selvästi esiin kaksi seikkaa. Ensinnäkin mahdollisuudet todelliseen muutokseen ovat vähäiset niin kauan kuin Mugabe pysyy vallassa ja häntä suojelevat Zanu-PF-puolueen pieni, omaa etuaan tavoitteleva ryhmä ja turvallisuusjoukot, jotka rikastuvat itse ryöstelemällä maan varoja. Toiseksi juuri Zimbabwen kansan on afrikkalaisten naapureidensa tuella - ja mainitsen tässä yhteydessä tietenkin Etelä-Afrikan - saatava aikaan tarvittava muutos.
<P>
Maa etenee ehkä - ja vain ehkä - viimein oikeaan suuntaan. Tehän tiedätte, että kun Mugabe huolestuu, hän joutuu paniikkiin. Hänen poliisinsa ja miliisinsä hyökkäävät jokaisen vastustajana pidetyn kimppuun. MDC-puolueen väitetään olevan koalitiossa, jossa valta on jaettu, mutta viime päivinä puolueen ministereitä ja kansanedustajia sekä ihmisoikeusaktivisteja on hakattu ja pidätetty.
<P>
Oletan, että Mugabe on yhä hermostuneempi kahdesta syystä. Hän on nähnyt, miten hänen ystävälleen ja suurimmalle rahoittajalleen Muammar Gaddafille on käynyt, ja vain viikko sitten, 31. maaliskuuta, eteläisen Afrikan kehitysjärjestö, johon kuuluvat Etelä-Afrikka ja kaikki Zimbabwen naapurit, totesi viimein olevansa suuresti huolissaan väkivaltaisuuksien puhkeamisesta uudelleen Zimbabwessa. Se on vaatinut lopettamaan väkivallan ja panemaan kaikki poliittisen kokonaissopimuksen kohdat täytäntöön. Se on nimittänyt työryhmän laatimaan etenemissuunnitelman kohti Zimbabwen rauhanomaisia, vapaita ja oikeudenmukaisia vaaleja, ja tällä hetkellä tämä ryhmä on Hararessa.
<P>
Vaadimme Euroopan hallituksia ja EU:ta tehostamaan toimiaan ja käyttämään kaikkea poliittista vaikutusvaltaansa eteläisessä Afrikassa edistääkseen osaltaan Zimbabwessa nopeaa muutosta kohti parempaa ja tasoittaakseen tietä asianmukaisesti valvotuille vaaleille, jotka järjestetään ilman pelottelua.
<P>
Ennen kuin todellisesta muutoksesta saadaan näyttöä, erityisesti Mugabeen ja hänen läheisiin liittolaisiinsa kohdistuvia rajoitteita on jatkettava. Siksi EU:n ei missään nimessä pitäisi valtuuttaa Mugaben yksin nimittämää lähettilästä suurlähettilääksi. Olen varma, että kun Zimbabwen kansan vapaus ja todellinen demokratia ja oikeusvaltio on palautettu, kansainvälinen yhteisö, EU mukaan luettuna, on valmis antamaan avokätisesti apua.
<SPEAKER ID="389" NAME="Judith Sargentini">
laatija. - (NL) Arvoisa puhemies, olen laskujeni mukaan ollut mukana Zimbabwen tilanteeseen liittyvien asioiden parissa noin kymmenen vuotta. Työskentelin aiemmin eräässä kehitysjärjestössä Amsterdamissa, ja toimme aina silloin tällöin zimbabwelaisia ihmisoikeusaktivisteja Eurooppaan, Alankomaihin, tarjotaksemme heille hengähdystauon. Tarkoituksena oli paitsi se, että he tutustuisivat muihin aktivisteihin ja vaihtaisivat kokemuksia, myös se, että he saisivat tilaisuuden päästä hetkeksi pois Zimbabwesta.
<P>
Yksi tuolloin tapaamistani henkilöistä oli Abel Chikomo, jonka olemme myös maininneet tässä päätöslauselmassa. Hän on ihmisoikeusaktivisti, ja kaikkina näinä vuosina hän ei ole kertaakaan menettänyt intoaan ja motivaatiotaan toimia asiansa hyväksi. Hyväksymme tällaisia päätöslauselmia juuri hänen kaltaistensa ihmisten vuoksi, sillä ollakseni rehellinen en usko Mugaben menettävän yöuniaan tämän takia. Näillä päätöslauselmilla pyritään takaamaan, että Chikomo ja hänen kollegansa MDC-puolueessa saavat lisää motivaatiota jatkaa työtään. Mihin muuhun voisimme mahdollisesti pyrkiä näillä päätöslauselmilla kuin seuraamusten täytäntöönpanoon?
<P>
Vaadin siksi, että tiukennamme konfliktitimanttien kauppaa koskevaa Kimberleyn prosessia siinä määrin, että Zimbabwesta tulevien timanttien myynti kielletään kokonaan, sillä juuri niiden vuoksi maan hallitus on rikkonut ihmisoikeuksia, sortanut ihmisiä, käyttänyt lapsityövoimaa ja niin edelleen. Työmme Zimbabwen hyväksi tunnetaan hyvin, mutta meidän pitäisi tuoda sitä jatkossakin esiin kerta kerran jälkeen juuri Abel Chikomon kaltaisten ihmisten vuoksi.
<SPEAKER ID="390" NAME="Kristiina Ojuland">
laatija. - (EN) Arvoisa puhemies, on erittäin huolestuttavaa, että Zimbabwen ihmisoikeustilanne on pahentunut erityisesti viime kuukausina, ja tämä huoli liittyy siihen, että Zanu-PF-puolue estää tahallaan Zimbabwen kansallisen yhtenäisyyden hallituksen työskentelyn.
<P>
Euroopan parlamentin pitää vaatia lopettamaan välittömästi Zanu-PF-puolueen poliittisen opposition, kansalaisaktivistien ja kansalaisjärjestöjen vainoaminen, sillä kansalaisaktivisteja pidätetään ja kidutetaan ja kansalaisjärjestöihin on tehty ratsioita ja niiden jäseniä on pidätetty mielivaltaisesti. EU:n ei pidä poistaa rajoitteitaan, jotka kohdistuvat yksilöihin ja tahoihin, joilla on yhteyksiä Mugaben hallintoon, ennen kuin saadaan todellista näyttöä siitä, että Zimbabwessa on käynnissä muutos parempaan.
<P>
Zimbabwen kansalaisten pitäisi myös saada sananvapaus, ilman että heidän tarvitsee pelätä väkivaltaista vainoa, mielivaltaista vangitsemista tai kidutusta, ja järjestelmälliseen poliittiseen vainoon syyllistyneet pitäisi panna syytteeseen.
<SPEAKER ID="391" NAME="Ana Gomes" LANGUAGE="PT">
Zimbabwen yli pyyhkäisevä sorron aalto on selvä merkki ongelmista, jotka edeltävät tulevia vaaleja. Kansainvälinen yhteisö ja erityisesti alueen poliittiset toimijat, kuten eteläisen Afrikan kehitysjärjestö, eivät voi sietää kansalaisyhteiskunnan aktivisteihin ja MDC-puolueen jäseniin ja kannattajiin kohdistunutta ahdistelua ja heidän mielivaltaisia pidätyksiään, joihin Zanu-PF-puolue ja turvallisuusjoukot ovat syyllistyneet, ja niiden on vaadittava kunnioittamaan ihmisoikeuksia paremmin ennen vaaleja.
<P>
Ihmisoikeusjärjestöjen, kuten Zimbabwe Human Rights Forum -järjestön, ja monien muiden järjestöjen toimistoihin tehdyissä poliisin ratsioissa, joissa muka etsittiin kumouksellista aineistoa, ja monien kansalaisjärjestöjen työntekijöiden, MDC-puolueen jäsenten, opiskelijoiden ja nuorten aktivistien pidätyksissä, joiden määrä on kasvanut helmikuusta lähtien, on kyse sietämättömästä pelottelutaktiikasta. Zanu-PF:n johtajien ei pitäisi yrittää pelotella niitä, jotka kieltäytyvät allekirjoittamasta vetoomusta, jolla vastustetaan EU:n asettamia, Mugabeen kytköksissä oleviin johtajiin kohdistuvia rajoitteita, vaan heidän pitäisi kiinnittää enemmän huomiota siihen, mitä arabikeväästä on opittavissa ja sallia aidosti vapaiden vaalien järjestäminen.
<SPEAKER ID="392" NAME="Seán Kelly">
laatijan sijainen. - (EN) Arvoisa puhemies, haluan ensinnäkin sanoa, että puhun kollegani jäsenen Cadecin puolesta. Hänen oli määrä käyttää täällä puheenvuoro tänä iltapäivänä. Kolmesta keskustelunaiheestamme tämä on ehdottomasti pahin ja kenties toistuvin, kuten puhujat ovat sanoneet. Robert Mugabe saapastellut maailmannäyttämöllä aivan liian kauan ja on toiminut mitä itsevaltaisimmalla ja julmimmalla tavalla omaa kansaansa ja erityisesti vastustajiaan kohtaan omassa maassaan.
<P>
Kansallisen yhtenäisyyden hallitus, joka perustettiin vuonna 2009 luomaan demokratiaa, ei selvästikään kykene toimimaan - Mugabe on pitänyt tästä huolta. Vastustajien pelottelu, mielivaltaiset pidätykset ja katoamiset - käytännössä varmaankin pikateloitukset - erityisesti viime kuukausien aikana ovat asia, jota emme voi mitenkään hyväksyä. Edes kansalaisjärjestöt eivät ole välttyneet tältä: niiden toimistoihin on tehty ratsioita ja niiden henkilökuntaa on pidätetty, joten on jokseenkin ilmeistä, että tätä diktaattoria vastaan on ryhdyttävä toimiin.
<P>
Kuten jäsen Van Orden sanoi, Afrikan unioni alkaa nyt muodostaa jonkinlaista oppositiota Mugabea vastaan, ja tämä tarjoaa meille täällä Euroopan unionissa tilaisuuden asettua sen rinnalle ja käyttää tässä asiassa kaikkia mahdollisia käytettävissämme olevia diplomaattisia voimakeinoja varmistaaksemme, että Mugabe ensinnäkin lopettaa pidätykset ja teloitukset ja että toiseksi Zimbabwen kansan vapaus taataan hyväksymällä perustuslaki, joka johtaa vapaisiin vaaleihin ja siihen, että maahan perustetaan aidosti demokraattinen hallitus.
<SPEAKER ID="393" NAME="Rui Tavares" LANGUAGE="PT">
Arvoisa puhemies, tiedämme kaikki, että vuoden 2008 sopimus, joka pantiin täytäntöön vuonna 2009 ja joka koski vallan jakamista Robert Mugaben ja Morgan Tsvangirain eli Zanu-PF-puolueen ja MDC-puolueen kesken, ei ollut ihanteellinen sopimus ihanteellisen maailman luomiseksi vaan ainoa mahdollinen sopimus, jolla yritettiin parantaa Zimbabwen ihmisoikeus- ja demokratiatilannetta. Tosiasia on se, että Mugabe ja hänen liittolaisensa ovat tehneet kaikkensa varmistaakseen, ettei tämä sopimus toimi. He ovat painostaneet ja pelotelleet murtaakseen oppositioliikkeen, jolla on nyt enemmistö parlamentin alahuoneessa. Kuulimme vain muutama minuutti sitten, että erääseen muistotilaisuuteen kokoontuneita ihmisiä vastaan oli hyökätty väkivalloin, sillä tilaisuudessa oli läsnä MDC:n militantteja.
<P>
On äärimmäisen tärkeää, ettei EU käännä katsettaan pois Zimbabwen tapahtumista, ettei se salli Mugaben viimeisintä temppua nimittää suurlähettiläs noudattamatta maan perustuslaillisia menettelyjä ja että se myös varmistaa, ettei timanttien myynti hyödytä Mugabea ja hänen liittolaisiaan.
<SPEAKER ID="394" NAME="Filip Kaczmarek" LANGUAGE="PL">
Arvoisa puhemies, kaikki Zimbabwessa eivät ilahdu tämänpäiväisestä keskustelusta, sillä muutaman päivän päästä, 18. huhtikuuta, on Zimbabwen itsenäisyyspäivä. Niiden juhlat pilataan, jotka tekevät tässä maassa vääryyksiä.
<P>
Vallanjakoa koskevat sopimukset ovat usein ongelmallisia. Tämä johtuu siitä, että ne eivät yleisesti vastaa kansalaisten demokraattisen päätöksen tulosta, vaan ovat olosuhteiden pakosta johtuvia kompromisseja. Juuri näin kävi Zimbabwessa. Vallanjakosopimukset voivat kuitenkin olla hyväksyttäviä ja ne voivat vaikuttaa myönteisesti yhteiskuntaan, jos tietyt ehdot täyttyvät. Yksi niistä on ihmisoikeustilanteen paraneminen. Siksi me puutumme maan ihmisoikeustilanteeseen. On esimerkiksi kyseenalaista, ovatko rajoittavat toimenpiteet tarpeellinen ja tehokas keino. Emme saa kuitenkaan sallia sitä, että ihmisiä, jotka eivät halua allekirjoittaa vetoomusta näiden toimenpiteiden lakkauttamiseksi, pahoinpidellään ja ahdistellaan. Siksi puolustamme niitä, jotka taistelevat ihmisoikeuksien puolesta.
<SPEAKER ID="395" NAME="Kriton Arsenis" LANGUAGE="EL">
Arvoisa puhemies, kuten kollegani ovat todenneet, Mugaben puolue ja sen mekanismit harjoittavat uhkailua ja kidutusta ja hyökkäävät tällä hetkellä kaikkia niitä vastaan, jotka taistelevat demokratian, demokraattisten vapauksien ja Zimbabwen demokraattisen hallituksen puolesta.
<P>
Olemme vastuussa siitä, mitä Afrikassa tapahtuu. Olemme puuttuneet lukuisia kertoja demokratian historiaan tässä maanosassa, varsinkin aivan alussa, kun näitä uusia maita perustettiin, ja olemme vaikeuttaneet demokraattisia menettelyjä, kun ne ovat uhanneet omia etujamme. Siten meillä on kaksinkertainen velvollisuus auttaa Zimbabwea saamaan demokraattisilla vaaleilla valittu hallitus.
<P>
Tunnetasolla tämä asia on kreikkalaisille äärimmäisen tärkeä. Elimme vuosina 1967-1974 ankarassa diktatuurissa, ja tuona aikana Euroopan neuvoston tai kansainvälisen yhteisön paheksunta antoi toivoa Kreikassa taisteleville kansalaisille.
<P>
Siksi emme saa sallia minkäänlaisia suhteita laittomasti nimitettyihin Zimbabwen edustajiin ja Mugaben hallinnon entisiin kumppaneihin, ja Euroopan unionin on yhdessä alueensa maiden kanssa varmistettava, että Zimbabwesta tulee demokratia ja että Kimberleyn prosessia sovelletaan.
<SPEAKER ID="396" NAME="Charles Tannock" LANGUAGE="EN">
Arvoisa puhemies, EU tukee Kimberleyn prosessia, jonka tavoitteena on saada afrikkalaiset konfliktitimantit eli niin sanotut veritimantit pois maailmanmarkkinoilta. Zimbabwen viimeaikaiset tapahtumat ovat kuitenkin huolestuttavia. Kimberleyn prosessin puheenjohtaja Mathieu Yamba Kongon demokraattisesta tasavallasta on päättänyt yksipuolisesti ketään kuulematta sallia Zimbabwen Marangen kaivoksesta tulevien timanttien saattamisen markkinoille. Robert Mugabe ja hänen hännystelijänsä takavarikoivat tämän kaivoksen, josta parlamentti keskusteli viime vuonna. Sadoilta ihmisiltä riistettiin heidän kotinsa, ja luotettavien raporttien mukaan Mugaben turvallisuusjoukot kiduttivat, raiskasivat ja jopa tappoivat paikallisia asukkaita.
<P>
Marangen kaivoksesta tulevien timanttien myynti vahvistaa osaltaan Mugaben hirmuvaltaa Zimbabwessa ja rikastuttaa Zanu-PF-puolueessa toimivia rikollisia. Vaadin siksi, että Euroopan unionin ottaa Kimberleyn prosessin osapuolena tämän skandaalin esiin korkeimmalla tasolla ja vaatii konsensuspohjaisen päätöksentekotavan palauttamista Kimberleyn prosessiin. Yleisemmin puhuen olen vaatinut pitkään samanlaista sertifikaattijärjestelmää, joka kattaisi muita Afrikassa louhittuja luonnonvaroja, jotta raakalaismaiset hallitukset tai sissiryhmät eivät voisi rahoittaa asehankintojaan myymällä mineraaleja. Olen iloinen siitä, että saan tehdä yhteistyötä Lontoossa toimivan, kansainvälisesti tunnustetun, ihmisoikeuksia puolustavan Global Witness -kansalaisjärjestön kanssa tällä alalla, jolla Yhdysvaltojen hallitus näytti esimerkkiä hyväksymällä Dodd-Frank-lain.
<SPEAKER ID="397" NAME="Cristian Dan Preda" AFFILIATION="PPE">
(RO) Arvoisa puhemies, haluan aluksi sanoa, että aina, kun kuulen puhuttavan Robert Mugabesta, näen sieluni silmin Romanian diktaattorin Nicolae Ceauşescun. Itse asiassa 1980-luvulla Mugabe vieraili säännöllisesti Ceauşescun luona, samoin kuin Gaddafi. Kiitän jäsentä Van Ordenia siitä, että hän toi mieleeni Mugaben ja Gaddafin välisen yhteyden.
<P>
Itse asiassa uskon Mugaben oppineen Ceauşesculta jotakin, nimittäin vihan kansalaisyhteiskunnan aktivisteja kohtaan. Niitä 46:ta kansalaisyhteiskunnan jäsentä, jotka turvallisuusjoukot pidättivät Zimbabwessa 19. helmikuuta, syytetään nyt maanpetoksesta. Vaarana on, että heidät tuomitaan kuolemaan. Tämä on rangaistus heidän ainoasta "rikoksestaan" eli siitä, että he keskustelivat Egyptin ja Tunisian tapahtumista.
<P>
Ratkaisu Mugaben hallitukseen on pohjimmiltaan oikeudenmukaisten ja vapaiden vaalien järjestäminen. Toivokaamme, että tämä on tällä kertaa mahdollista.
<SPEAKER ID="398" NAME="Sari Essayah" AFFILIATION="PPE">
(FI) Arvoisa puhemies, EU:n ulkoasianneuvosto hyväksyi helmikuussa päätelmät Zimbabwen tilanteesta. EU:n asettamien pakotteiden voimassaoloa jatketaan, koska maan sisäisten uudistusten toteuttaminen ei ole todellakaan edennyt riittävällä tavalla.
<P>
Rajoitusten poistaminen edellyttää, että vuoden 2008 poliittisen vallanjakosopimuksen täytäntöönpanossa saavutetaan konkreettista edistystä. Tuo näennäinen vallanjakosopimus ei ole pystynyt estämään sitä, etteivätkö Mugaben turvallisuusjoukot edelleenkin vainoaisi Mugaben vastustajia, ja tälläkin hetkellä tapahtuu Mugaben vastustajien mielivaltaisia pidätyksiä, kiduttamisia ja murhia, jopa ministeritasolla saakka.
<P>
Koska EU:n pakotteet eivät ole suunnattuja Zimbabwen kansaa vastaan, EU on vielä tälläkin hetkellä maan suurin avunantaja, joka myöntää tukea erityisesti maatalouteen ja elintarviketuotantoon. EU:n on jatkettava Mugaben painostamista, ja jos vaalit päätetään sitten pitää, EU:n on osallistuttava niihin tarkkailijana.
<SPEAKER ID="399" NAME="Lidia Joanna Geringer de Oedenberg" AFFILIATION="S&amp;D">
(PL) Arvoisa puhemies, sen jälkeen, kun keskustelimme Zimbabwesta viime kerran viime vuoden lokakuussa, maan tilanne eteläisessä Afrikassa ei ole muuttunut. Työttömyysaste on noussut 90 prosenttiin, keskimääräinen elinajanodote on 44 vuotta, eikä maan kansalaisilla ole mahdollisuutta saada perusterveydenhuollon palveluja. On selvää, ettei presidentti Mugaben ja pääministeri Tsvangirain kaksi vuotta sitten tekemä poliittinen sopimus ole vastannut siihen toivoon, joka sopimukseen pantiin, ja että tarvitaan uusi, täysin demokraattinen ratkaisu. Zimbabwen sisäinen tilanne ei ole muuttunut viimeisten kuuden kuukauden aikana, mutta ulkopoliittinen tilanne on. Puhumme nyt maasta asiayhteydessä, johon Afrikan vallankumoukset vaikuttavat, ja vaikka Harare sijaitsee 6 000 kilometrin päässä Tunisista, Norsunluurannikon viimeaikaiset tapahtumat osoittavat, että joskus demokratia ei tunne rajoja. Siksi Euroopan parlamentti vaatii Zimbabwen hallitusta ottamaan huomioon nykyisen kansainvälisen tilanteen sekä kotimaan politiikan voimakkaan suunnanmuutoksen ja ennen kaikkea lopettamaan poliittisten vastustajien sortamisen, vapauttamaan heidät vankiloista ja antamaan heille mahdollisuuden osallistua vaaleihin.
<P>
Sanoin kuusi kuukautta sitten, ettei Zimbabwen kaltaisella köyhällä maalla ei ole hakeutua muihin ongelmiin. Katson nyt Afrikan vallankumousten kasvattavan lisää presidentti Mugaben poliittista velkataakkaa.
<SPEAKER ID="400" NAME="Cristian Silviu Buşoi" AFFILIATION="ALDE">
(RO) Arvoisa puhemies, suhteista yleisafrikkalaiseen parlamenttiin vastaavan valtuuskunnan jäsenenä katson vakaasti, että Euroopan unionin ja erityisesti komission varapuheenjohtajan Ashtonin pitäisi tuomita voimakkaasti Mugaben hallituksen toimet, joihin liittyy ihmisoikeusaktivistien pelottelua ja ahdistelua, ja kehottaa sitä kunnioittamaan yleisiä oikeuksia ja vapauksia, myös sananvapautta ja kokoontumisvapautta, joihin Zimbabwe on sitoutunut muodollisesti kansainvälisellä tasolla. Zimbabwen pidettävä kiinni kansainvälisistä sitoumuksistaan ja noudatettava myös Afrikan ihmisoikeuksien ja kansojen oikeuksien peruskirjaa kumoamalla kaikki kansalliset lakinsa, jotka rikkovat ihmisoikeuksien suojelusta annettuja kansainvälisiä tekstejä.
<P>
Uskon myös vilpittömästi, että alueen maat, erityisesti Etelä-Afrikka, voisivat tukea Zimbabwen paluuta demokratiaan ja tukea ihmisoikeuksien kunnioittamista maassa.
<SPEAKER ID="401" NAME="Elena Băsescu" AFFILIATION="PPE">
(RO) Arvoisa puhemies, Zimbabwen nykyiset tapahtumat ovat varoitus Afrikan mantereen ihmisoikeustilanteesta. Vaalit pidetään kesäkuussa, ja presidentti käy kampanjaansa pelottelemalla kilpailevia ehdokkaita. Viimeisten kahden kuukauden aikana on pidätetty satoja hallituksen virkamiehiä, ihmisoikeusaktivisteja ja hallituksen vastustajia. Tilanne on sietämätön.
<P>
Lisäksi Mugabe on siirtänyt demokraattisen perustuslain laatimista vuodella. Uusi perustuslaki olisi taannut, että vaalit olisi pidetty avoimesti.
<P>
Haluan huomauttaa, että tilanne vaikuttaa suuresti maan taloudelliseen tilanteeseen. Presidentti kannattaa kaivosalan, maan tärkeimmän taloudenalan, kansallistamista. Tällainen toimenpide on vahingollinen, sillä juuri ulkomaiset investoinnit tähän alaan ovat säilyttäneet valtion vakauden talouskriisin jälkeen.
<SPEAKER ID="402" NAME="Mitro Repo" AFFILIATION="S&amp;D">
(FI) Arvoisa puhemies, Zimbabwessa presidentti Mugabe ja ZANU-PF-puolue eivät ole onnistuneet noudattamaan vuonna 2009 tehdyn poliittisen kokonaissopimuksen ehtoja. Zimbabwe ei ole pystynyt siirtymään demokratiaan. Poliittisten vastustajien pelottelu, mielivaltaiset pidätykset ja katoamiset ovat vain lisääntyneet selvästi viime kuukausina. Ponnistelut vakauden luomiseksi eivät kanna hedelmää nykyisen kaltaisessa poliittisessa ilmapiirissä.
<P>
Zimbabwe on yhä maa, jossa voi tulla pahoinpidellyksi tai kidutetuksi poliittisten mielipiteidensä vuoksi. Vapaata ja avointa journalismia sortava lainsäädäntö rajoittaa oikeutta sananvapauteen ja toimittajia ahdistellaan. Maan kehitystä kohti todellista demokratiaa ja talouskehitystä tulee tukea kaikin tavoin.
<P>
On oikein ja perusteltua, että Eurooppa-neuvosto tämän vuoden helmikuussa päätti jatkaa rajoittavia toimenpiteitä, mitä tulee Mugaben hallintoon yhteydessä oleviin henkilöihin ja yhteisöihin, ja pitää kirjaa tuosta mustasta listasta. Niitä tulee mielestäni myös jatkaa siihen asti kunnes saadaan todellista näyttöä siitä, että Zimbabwessa todella tapahtuu muutosta, mutta toimenpiteiden tulee kohdistua ainoastaan Zimbabwen korruptoituneeseen hallitukseen eivätkä ne saa pahentaa Zimbabwen kansan tilannetta.
<SPEAKER ID="403" NAME="Albert Deß" AFFILIATION="PPE">
(DE) Arvoisa puhemies, sain lapsena kirjeitä silloisesta Rhodesiasta. Isoisäni siskoista kolme oli katolisia nunnia silloisessa Rhodesiassa ja Etelä-Afrikassa. He eivät koskaan kirjoittaneet, että rhodesialaisten olisi tarvinnut nähdä nälkää. Se, mitä kuulemme tästä maasta nyt, on yksinkertaisesti sietämätöntä. Rhodesia - josta tuli myöhemmin Zimbabwe - oli eteläisen Afrikan vilja-aitta. Kommunistis-sosialistinen diktaattori Mugabe on onnistunut tekemään tästä vilja-aitasta nälänhätäalueen.
<P>
Haluan kiittää kaikkia kollegoitani, jotka ovat ottaneet tämän asian takaisin esityslistalle. On sietämätöntä, että tämän diktaattorin, Robert Mugaben, on annettu terrorisoida Zimbabwen kansaa näin pitkään. Uskon, että ratkaisu tilanteeseen piilee eteläisessä Afrikassa. Ikäväkseni minun on todettava, että tämä diktaattori jatkaa kansansa terrorisointia niin kauan kunnes Etelä-Afrikka ottaa häneltä turhat luulot pois.
<SPEAKER ID="404" NAME="Maroš Šefčovič">
komission varapuheenjohtaja. - (EN) Arvoisa puhemies, olemme uskoakseni kaikki samaa mieltä siitä, että Zimbabwe ja sen ihmisoikeusloukkaukset ovat olleet asialistallamme aivan liian kauan. Poliittinen sorto ja väkivalta ovat musertaneet välittömästi jokaisen toivon pilkahduksen, joka on syntynyt jostakin myönteisestä käänteestä. Juuri näin tapahtui jälleen vain muutama kuukausi sitten. Siksi Euroopan unioni joutui uusimaan rajoitteensa kahdeksatta kertaa tämän vuoden helmikuussa.
<P>
Tällä selvällä eleellä halusimme korostaa olevan ratkaisevan tärkeää, että hallituspuolueet pääsevät sopimukseen tarvittavista toimista, jotka johtavat vaalien pitämiseen maassa. Tässä yhteydessä EU korosti olevansa valmis tarkistamaan päätöstään, jos tilanteessa tapahtuisi konkreettisia muutoksia.
<P>
EU on hyvin huolissaan siitä, että viime kuukausina poliittinen väkivalta on lisääntynyt Zimbabwessa. Se antoi 11. maaliskuussa yhdessä 21 suurlähetystön ja edustuston kanssa lausunnon, jossa se ilmaisi olevansa huolestunut poliittisista syistä johtuvalta pelottelulta ja väkivallalta vaikuttavan ilmiön kasvusta.
<P>
Tätä taustaa vasten EU pitää hiljattain 31. maaliskuuta 2011 pidetyn Afrikan kehitysyhteisön (SADC) huippukokouksen lopputulosta myönteisenä. SADC:n tiedotteessa vaaditaan lopettamaan välittömästi väkivalta, pelottelu, vihapuheet ja ahdistelu ja kehotetaan Zimbabwen hallitusta toteuttamaan kaikki tarvittavat toimenpiteet vaalien järjestämiseksi. Siinä tarjotaan apua vaalien järjestämiseen demokraattisia vaaleja koskevien SADC:n periaatteiden ja suuntaviivojen mukaisesti. Siksi SADC nimittää virkamiehiä, jotka osallistuvat Etelä-Afrikan välitysryhmään ja tekevät yhteistyötä yhteisen seuranta- ja täytäntöönpanokomitean kanssa.
<P>
EU katsoo, että SADC:n ja Etelä-Afrikan tehostetuilla välitys- ja sovittelutoimilla on suuri merkitys sille, että epävakauden lisääntymistä Zimbabwessa ehkäistään. EU suhtautuu myönteisesti alueen pyrkimyksiin toimia sovittelijana Zimbabwen kriisissä.
<P>
Välittäjänä toimiva Etelä-Afrikka ja poliittisen kokonaissopimuksen turvaava SADC ovat päättäneet valtuuttaa Zimbabwen suurlähettilään. Tällä hetkellä on hyvin tärkeää säilyttää muodollinen viestintäkanava Zimbabween ja jatkaa vuoropuhelua koko hallituksen kanssa, emmekä saa vaarantaa EU:n Hararen-suurlähettilään asemaa. EU toimii ja etenee tiiviissä yhteistyössä kaikkien EU:n jäsenvaltioiden kanssa.
<P>
EU on edelleen Zimbabwen suurin kehitysavun antaja. Haluamme tuoda selvästi esiin, että suhtaudumme tiukasti hallitukseen mutta yritämme auttaa kansaa. Sen jälkeen, kun poliittinen kokonaissopimus tehtiin vuonna 2009, olemme maksaneet apua noin 365 miljoonaa, ja kuten sanoin, olemme suurin avunantaja.
<P>
Varat kanavoidaan vain YK:n elinten ja erikoistuneiden kansalaisjärjestöjen kautta. EU on tukenut vuodesta 2009 myös hallituksen uudistuksia, joista määrätään poliittisessa kokonaissopimuksessa, myös perustuslain uudistamista. Lisäksi EU rahoittaa ihmisoikeusohjelmia, myös ihmisoikeusaktivistien ohjelmia. Meidän on vain toivottava, että kaikki kansainvälinen painostus johtaa lopulta vapaisiin ja oikeudenmukaisiin vaaleihin Zimbabwessa ja siihen, että maan hyvin vaikea tilanne normalisoituu vähitellen.
<SPEAKER ID="405" NAME="Puhemies">
(EN) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="406" NAME="Alain Cadec" LANGUAGE="FR">
Viime kuukausina Zimbabwen viranomaiset ovat pidättäneet mielivaltaisesti monia Mugaben hallituksen vastustajia ja kansalaisjärjestöjen edustajia. Mugaben puolue on estänyt järjestelmällisesti vuonna 2009 muodostettua Zimbabwen kansallisen yhtenäisyyden hallitusta tasoittamasta tietä kohti demokratiaa ja uskottavia vaaleja. Mugaben kannattajien on lopetettava välittömästi kaikki poliittinen väkivalta. Euroopan unionin ja sen jäsenvaltioiden on tehtävä aktiivisesti yhteistyötä Afrikan unionin ja eteläisen Afrikan kehitysyhteisön kanssa varmistaakseen, ettei tulevia vaaleja järjestetä pelottelun ja väkivallan ilmapiirissä. Mielestäni on hyvä, että Euroopan parlamentin päätöslauselmassa kehotetaan kaikkia Zimbabwen poliittisia puolueita laatimaan yhteistyössä ennen seuraavia vaaleja uusi demokraattinen perustuslaki, jonka koko Zimbabwen kansa voi hyväksyä.
<SPEAKER ID="407" NAME="Monica Luisa Macovei" LANGUAGE="RO">
Näemme jälleen kerran, että pelottelu, pidätykset, väkivalta ja jopa kiduttaminen ovat aseita, joita Mugabe käyttää poliittisia vastustajiaan ja kansalaisyhteiskuntaa vastaan. Mugabelle uskolliset joukot ovat pelotelleet kansallisen yhtenäisyyden hallituksen oppositioministerejä. He ovat ahdistelleet ihmisoikeusjärjestöjen johtajia ja pidättäneet 46 kansalaisyhteiskunnan edustajaa syyttäen heitä maanpetoksesta, ja osaa pidätetyistä on hakattu ja jopa kidutettu. Kestävää rakennetta ei voida rakentaa pelon ja kauhun pohjalle eikä kansalaisoikeuksia ja poliittisia oikeuksia rikkoen.
<P>
Pyydän Euroopan unionin korkeaa edustajaa tukemaan pyrkimyksiä järjestää Zimbabwessa vapaat vaalit ilman väkivaltaa ja pelottelua. Maahan tarvitaan laillinen hallitus, joka kunnioittaa oikeuksia ja perusvapauksia eli kunnioittaa ihmisiä. Euroopan unionin yhtenä toimenpiteenä täytyy olla Mugaben väkeen kohdistuvien rajoitteiden tiukentaminen.
