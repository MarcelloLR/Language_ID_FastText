<CHAPTER ID="003">
Puhemiehen julkilausumat
<SPEAKER ID="007" NAME="Puhemies">
(PL) Maanantaina Unkari koki historiansa suurimman katastrofin. Erittäin myrkyllistä punaista lietettä sisältäneen tankin vuoto aiheutti ainakin kolmen ihmisen kuoleman. Sadat ovat loukkaantuneet. Haluan osoittaa Euroopan parlamentin puolesta solidaarisuutta henkensä menettäneiden perheille ja onnettomuuden vuoksi kärsineille.
<P>
Hyvät parlamentin jäsenet, huomenna on tärkeä merkkipäivä - venäläisen journalistin Anna Politkovskajan murhan neljäs vuosipäivä. Muistamme, että hän omisti elämänsä Pohjois-Kaukasian todellisen tilanteen paljastamiselle. Tiedämme, miten suuri merkitys riippumattomalla journalismilla on jokaisessa yhteiskunnassa. Arvostimme Anna Politkovskajan määrätietoista taistelua sananvapauden ja lehdistön vapauden puolesta nimeämällä Brysselissä yhden lehdistökeskuksemme huoneen hänen mukaansa. Samalla kun muistamme hänen uhrauksensa, muistamme myös monen muun tekemät uhraukset: Natalia Estemirovan, Anastasia Baburovan, ihmisoikeusasianajajien, Stanislav Markelovin ja Sergei Magnitskyn sekä monen muun uhraukset. Heidän kuolemastaan vastuussa olevia ei ole vieläkään pidätetty. Kehotamme Venäjän viranomaisia sitoutumaan täysimääräisesti oikeusvaltioperiaatteen kunnioittamiseen ja tekemään lopun tästä laittomuuden ja rankaisemattomuuden ilmapiiristä Pohjois-Kaukasian alueella.
<P>
(Suosionosoituksia)
<P>
Vietämme 10. lokakuuta kansainvälistä kuolemanrangaistuksen vastaista päivää. Toistan Euroopan parlamentin pyynnön, että kuolemanrangaistuksen täytäntöönpano keskeytetään kaikissa maailman maissa. Kuolema ei voi koskaan olla oikeudenmukainen teko. Olemme tyytyväisiä tässä asiassa tapahtuneeseen muutokseen esimerkiksi Venäjällä, Burundissa ja Togossa, mutta valitettavasti kuolemanrangaistuksia pannaan edelleen täytäntöön Japanissa ja Yhdysvalloissa.
<P>
Uskomme, että julkinen keskustelu näissä demokraattisissa maissa voi johtaa tilanteen muuttumiseen. Olemme kuitenkin ennen kaikkea huolissamme Kiinan ja Iranin kaltaisissa maissa täytäntöön pantavista kuolemanrangaistuksista. Pyydämme näiden maiden hallituksia ja viranomaisia luopumaan tällaisesta käytännöstä.
<P>
(Suosionosoituksia)
