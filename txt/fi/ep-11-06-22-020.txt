<CHAPTER ID="020">
Minuutin puheenvuorot (työjärjestyksen 150 artikla) 
<SPEAKER ID="284" NAME="Puhemies">
(EL) Esityslistalla on seuraavana minuutin puheenvuorot.
<SPEAKER ID="285" NAME="Anna Záborská" AFFILIATION="PPE">
- (SK) Arvoisa puhemies, vapaista sunnuntaista pitäisi tulla osa eurooppalaista standardia työntekijöiden oikeuksien alalla. Ammattijärjestöjen, kansalaisjärjestöjen, kristillisten ryhmien ja kirkkojen edustajat, jotka perustivat tällä viikolla Eurooppalaisen sunnuntaiallianssin (European Sunday Alliance), olivat tästä samaa mieltä. Vapaa sunnuntai on tärkeä ihmisarvoisten työolojen kannalta, minkä lisäksi se myös tarjoaa mahdollisuuden vahvistaa perhesuhteita etenkin vanhempien ja lasten välillä. Olen iloinen, että sain olla läsnä, kun tämä aloite syntyi, samoin kuin kaksi slovakialaista kansalaisjärjestöä - suurperheitä edustava Klub mnohodetných rodín ja Sunnuntaiallianssi (Aliancia za nedeľu). Komission olisi otettava huomioon työaikadirektiiviä koskevassa uudistuksessa tämä juuri perustettuun allianssiin liittyneiden satojen eurooppalaisten järjestöjen mielipide, koska näin laajaa liittoa ei voida jättää huomiotta lakeja säädettäessä.
<SPEAKER ID="286" NAME="László Tőkés" AFFILIATION="PPE">
(HU) Arvoisa puhemies, viime viikkojen aikana Romanian poliittinen eliitti on kohdistanut useita hyökkäyksiä ja vihamielistä hysteriaa Brysselissä sijaitsevan Szeklerlandin edustustoimiston perustajiin ja yleensä Romanian unkarilaisyhteisöön. Samalla Romaniassa on yritetty saada väkisin läpi alueellista ja hallinnollista uudistussuunnitelmaa, jolla luotaisiin kahdeksan laajaa enemmistöaluetta, mikä pakottaisi Szeklerlandissa ja Partiumissa enemmistönä elävät unkarilaiset täydelliseen vähemmistöön. Euroopan paikallisen itsehallinnon peruskirjan ja alueellisia kieliä tai vähemmistökieliä koskevan eurooppalaisen peruskirjan yksiselitteisten määräysten nojalla Romanian Transilvaniaa edustavat unkarilaiset Euroopan parlamentin jäsenet vastustavat jyrkästi tätä demokratian vastaista ja syrjivää alueellista uudistusta maassaan. Pyydämme teitä antamaan tehokasta apua Romanian ja Unkarin kansanpuolueille yhteisten demokraattisten arvojen nimessä, ja pyydämme parlamenttia tukemaan meitä aktiivisesti Transilvanian unkarilaisyhteisön suojelemisessa.
<SPEAKER ID="287" NAME="Alexander Mirsky" AFFILIATION="S&amp;D">
(LV) Arvoisa puhemies, mitä teidän mielestänne tarkoittaa "kieroutuneisuus"? Sanakirjan mukaan se tarkoittaa täydellistä vääristymistä. Poliittinen kieroutuneisuus tarkoittaa ainoastaan valheita ja äänestäjien kyynistä pettämistä. Latvian parlamentissa näyttää syntyneen poliittisesti kieroutuneiden parlamentin jäsenten ryhmä. Ongelmana on se, että edellisten Latvian parlamenttivaalien aikana Saskaņas centrs ("Sopusoinnun keskus") -niminen ryhmä lupasi venäjänkielisille valitsijoilleen, joiden osuus on yli 40 prosenttia Latvian väestöstä, että he suojelisivat näiden valitsijoiden äidinkieltä. Viime viikolla pidetyssä äänestyksessä tämä ryhmä kuitenkin kannatti tiukempien rangaistusten antamista henkilöille, jotka eivät käytä valtion virallista kieltä yksityissektorilla. Kävi ilmi, että he lupaavat yhtä ja tekevät toista. Uskon teidän olevan samaa mieltä siitä, että tämä on kieroutunutta. On mahdollista, että Latviassa syntyy uusi poliittinen liike nimeltä "Kieroutuneisuuden keskus". Kiitän teitä huomiostanne.
<SPEAKER ID="288" NAME="Nikolaos Salavrakos" AFFILIATION="EFD">
(EL) Arvoisa puhemies, varmasti yksikään eurooppalainen eikä näin ollen myöskään yksikään kreikkalainen halua kiertää kerjäämässä hattu kourassa. Meidän kreikkalaisten on ymmärrettävä, että olemme laskeneet elintasoamme vähintään 10 vuoden takaiselle tasolle. Pelkään pahoin, että valitettavasti sama tapahtuu myös muissa maissa.
<P>
Meitä kuitenkin syytetään asioista, jotka eivät ole meidän vastuullamme. Seitsemäntoista kapteenia Euroopassa sekä yhtä monta perämiestä, 17 talousarviota, 17 joukkovelkakirjamarkkinaa ja yksi yhteinen raha. Yhteinen raha ei voi jatkaa tässä tilanteessa. Tarvitsemme yhteisen talouspolitiikan, yhteiset joukkovelkakirjamarkkinat ja yhteistä koordinointia. Vakaan julkisen talouden ylläpitäminen tarkoittaa epäilemättä sitä, että kuluttajailmapiiriä on uudistettava. Nähdäkseni mitään tämänsuuntaista ei olla tekemässä. Meidän on vaalittava yhteiseen rahaan huipentuvia tärkeimpiä saavutuksiamme viimeisten 65 vuoden ajalta harjoittamalla tiukempaa itsekuria.
<SPEAKER ID="289" NAME="Nicole Sinclaire" AFFILIATION="NI">
(EN) Arvoisa puhemies, alle vuosi sitten esitin puolueiden välisen pyynnön, joka koski kansanäänestyksen järjestämistä Yhdistyneessä kuningaskunnassa Euroopan unionin jäsenyydestä. Kampanja on saanut huomattavaa tukea yli puoluerajojen.
<P>
Nämä ihmiset ovat parjanneet EU:n pakkomiellettä luoda Euroopan liittovaltio ja sivuuttaa kansalaisten tahto ja demokratia. Kansalaisten tahtoa ei voida loputtomasti sivuuttaa. Valitsijani tulevat jatkuvasti kysymään minulta: "Milloin voimme sanoa sanottavamme Euroopan unionin jäsenyydestä?" Kansalaisten tahto on jätetty huomiotta kaikkialla Euroopan unionissa, on luotu yhteinen raha vastoin Euroopan kansalaisten tahtoa, ja tästä aiheutuneet ongelmat ovat nyt nähtävissä. Jäsenvaltioissa on pidetty kansanäänestyksiä, eikä niiden tuloksia ole huomioitu.
<P>
Ihmiset vaalipiirissäni, ihmiset kaikkialla Yhdistyneessä kuningaskunnassa ja kaikkialla Euroopan unionissa sanovat: "Antakaa ihmisten päättää". Ammattipoliitikot ovat saaneet sotkun aikaan. Antakaa ihmisten päättää.
<SPEAKER ID="290" NAME="Mariya Nedelcheva" AFFILIATION="PPE">
(BG) Arvoisa puhemies, tammikuusta alkaen olen järjestänyt Bulgariassa pyöreän pöydän keskusteluja yhteisen maatalouspolitiikan uudistuksesta. Ne ovat auttaneet Bulgariaa muodostamaan vahvan kannan, joka on ansainnut paikkansa jäsen Dessin mietintöä koskevassa keskustelussa.
<P>
On todettava, että olen tyytyväinen seuraaviin Bulgarian kantaan sisältyviin keskeisiin näkökohtiin yhteistä maatalouspolitiikkaa koskevassa keskustelussa:
<P>
ennen kaikkea vahva, oikeudenmukainen ja hyvin rahoitettu yhteinen maatalouspolitiikka;
<P>
uudet, puolueettomat, selkeät ja oikeudenmukaiset suorien tukien laskentaperusteet, jotka luovat perustan tulevalle tukien jakautumiselle jäsenvaltioiden, alueiden ja eri sektorien kesken;
<P>
suorien tukien tarjoaminen aktiivisille pienille ja keskisuurille tuottajille, ja niille, jotka todellisuudessa vastaavat yhteisestä maatalouspolitiikastamme, on myös yksi tavoitteistamme.
<P>
Mainitsen vielä seuraavat kolme seikkaa:
<P>
lisää mahdollisuuksia karjankasvattajillemme,
<P>
lisää joustavuutta toiseen pilariin,
<P>
ja lopuksi yksinkertaiset ja selkeät menettelyt, joiden avulla voimme tarjota maanviljelijöillemme riittävät tulot ja saada nuoret panostamaan maatalouteen. Haluamme myös, että Euroopan unioni varmistaa jatkossakin toimitusten ja hintojen turvallisuuden sekä puolustaa ansiokkaasti asemaansa maailmassa.
<SPEAKER ID="291" NAME="Czesław Adam Siekierski" AFFILIATION="PPE">
(PL) Arvoisa puhemies, Puola ja Saksa allekirjoittivat hyvää naapuruutta ja ystävällismielistä yhteistyötä koskevan sopimuksen jo 11. kesäkuuta 1991. Sopimus loi perustan näiden maiden välisille nykyisille suhteille. Eilen, tämän tärkeän tapahtuman 20. vuosipäivänä, Puolan ja Saksan hallitukset kävivät Varsovassa keskenään neuvotteluja Puolan pääministerin Tuskin ja Saksan liittokanslerin Merkelin johdolla. Neuvotteluihin osallistui yli 20 ministeriä ja varaministeriä kummankin valtion ministeriöistä. Yhteisen kokouksen tulos on Puolan tasavallan ja Saksan liittotasavallan hallitusten antama julkilausuma "Naapurit ja kumppanit" sekä siihen liitetty tuleville vuosille laadittu yhteistyöohjelma.
<P>
Tämän vuosipäivän johdosta haluan muistuttaa parlamenttia siitä, miten Saksan peräkkäiset hallitukset ovat sitoutuneet tukemaan Puolan pyrkimyksiä liittyä Euroopan unioniin. Puolan ja Saksan suhteet paranevat jatkuvasti, mistä yhtenä esimerkkinä on maiden välisen kaupan jatkuva kasvu. Taloutemme ovat Euroopan dynaamisimpia. Toivomme, että Puolan ja Saksan suhteet kehittyvät myös jatkossa kansalaistemme ja koko Euroopan hyväksi.
<SPEAKER ID="292" NAME="Elisabeth Köstinger" AFFILIATION="PPE">
(DE) Arvoisa puhemies, Euroopan unioni tarvitsee tehokasta yhteistä maatalouspolitiikkaa, jotta tämä voi vastata yhteiskunnan korkeisiin tasovaatimuksiin ja, mikä tärkeintä, jotta sen rooli voi olla vahva ja riippumaton.
<P>
Eurooppalaisten yritysten on pysyttävä kilpailukykyisinä. Ne kohtaavat suuria haasteita, joita ovat muun muassa raaka-aineiden hintavaihtelut, korkeat tuotantokustannukset ja matalat tulotasot. Kolmansien maiden matalat tuotantokustannukset ja matalat sosiaaliset, ympäristö- ja laatuvaatimukset, joita ei voida verrata EU:n vaatimuksiin, luovat hintoihin laskupaineita. Kun tehdään uusia kauppasopimuksia, on erittäin tärkeää suojella eurooppalaista tuotantotasoa sisällyttämällä näihin sopimuksiin suojalausekkeita. Tällaisia suojalausekkeita, joita käytetään teollisuuden alalla, esimerkiksi Etelä-Korean kanssa tehdyissä autonvalmistusta koskevissa kauppasopimuksissa, on sovellettava myös maataloudessa.
<P>
Kysymys on siitä, että varmistetaan tasavertaiset kilpailuolot ja yhtäläiset oikeudet kaikille. Jokaisella maalla täytyisi olla oikeus keskittyä kansalaistensa huolenaiheisiin, mukaan luettuna elintarviketurvaan, ympäristöön, geenimuuntelua koskeviin epäilyksiin ja maaseutujen tarpeisiin, voidakseen tukea kestävää maataloutta Euroopassa.
<SPEAKER ID="293" NAME="Ramon Tremosa i Balcells" AFFILIATION="ALDE">
(EN) Arvoisa puhemies, viime viikolla muutamat Katalonian tärkeimpiä poliittisia puolueita edustavat Euroopan parlamentin jäsenet puolustivat Katalonian parlamentissa päättäväisesti kielemme katalaanin asemaa EU:ssa ja sen toimielimissä.
<P>
Kuten monet muut katalonialaiset Euroopan parlamentin jäsenet ovat tehneet yli 25 vuoden ajan, vaadimme jälleen, että katalaani tunnustetaan Euroopan parlamentin viralliseksi kieleksi.
<P>
Nyt Espanjan valtiossa satojen vuosien ajan kiellettynä olleella katalaanin kielellä on uusi mahdollisuus. Muutaman kuukauden kuluttua Kroatia liittyy Euroopan unioniin. Jotta kroatia voi olla virallinen kieli, on perussopimusta muutettava. Kun tämän aika koittaa, pyydämme jälleen Espanjan hallitusta myöntämään katalaanille virallisen aseman EU:ssa. Espanjan hallituksen täytyy tuoda katalaani EU:hun samalla tavalla kuin Irlannin hallitus toi gaelin kielen muutama vuosi sitten.
<P>
Pyydämme Euroopan parlamentilta ja komissiolta tukea, niin että katalaani voidaan tunnustaa viralliseksi kieleksi.
<SPEAKER ID="294" NAME="Spyros Danellis" AFFILIATION="S&amp;D">
(EL) Arvoisa puhemies, Adeninlahtea ja nyt myös erittäin laajaa aluetta Intian valtamerellä vaivaava merirosvous pahenee edelleen EU NAVFOR -operaation ponnistuksista huolimatta. Koska merirosvousta harjoitetaan niin laajalla alueella, ongelmaa on vaikea ratkaista yksinomaan sotilaallisin resurssein. Ongelman poistamiseen tähtääviä toimenpiteitä on siis parannettava samalla kun parannetaan ilmiön syiden torjumiseen tähtääviä toimenpiteitä, ja mikäli mahdollista, kunnianhimoisen kansainvälisen strategian mukaisesti. Merirosvouden juuret ovat täydellisessä köyhyydessä ja puutteellisessa hallinnoinnissa, jotka ovat vaivanneet Somaliaa jatkuvasti yli 20 vuoden ajan.
<P>
Euroopan unionilla on mahdollisuus hyödyntää Euroopan kehitysrahastoa paremmin tässä tarkoituksessa. Sekä Euroopan unioni että Yhdistyneet Kansakunnat ovat saaneet kokemusta ohjelmista, jotka ovat tuottaneet Somaliassa todellisia tuloksia, ja tätä työtä on jatkettava ja lisättävä.
<SPEAKER ID="295" NAME="Marek Henryk Migalski" AFFILIATION="ECR">
(PL) Arvoisa puhemies, eilen illalla Anatoly Bitkov kuoli Magadanissa, Kolyman alueen pääkaupungissa Venäjällä. Hän oli paikallisen Kolyma Plyus -televisiokanavan päätoimittaja. Haluamatta mennä asioiden edelle sen osalta, oliko kysymyksessä murha vai luonnollinen kuolema tai olivatko murhan motiivit poliittisia vai eivät, on syytä todeta, ettei tämä surullinen tapahtuma valitettavasti ole poikkeus. Toimittajia kuolee Venäjällä, ja poliittisia kysymyksiä tutkivia toimittajia kuolee vielä useammin. Todella monissa vakavasti otettavissa selvityksissä on todettu, että Venäjän federaatiossa on kuollut noin 200 toimittajaa viimeisten 10 vuoden aikana. Tämä on tällä hetkellä vaarallisin ammatti Venäjällä. Ilman toimittajien vapautta ja turvallisuutta ei voi olla tiedotusvälineiden vapautta, ja ilman tiedotusvälineiden vapautta ei voi olla demokratiaa. Meidän olisi muistettava tämä aina kun teemme yhteistyötä Venäjän federaation kanssa.
<SPEAKER ID="296" NAME="Paul Murphy" AFFILIATION="GUE/NGL">
(EN) Arvoisa puhemies, lauantaina lähden kohti Gazan aluetta satojen muiden aktivistien kanssa Freedom Flotilla 2 -laivueessa. Viemme mukanamme lääkkeitä ja jälleenrakennustarvikkeita, joita tarvitaan alueella kipeästi.
<P>
Israelin laittoman saarron seurauksena 300 000 ihmistä elää alle dollarilla päivässä, ja työttömyysaste on yli 40 prosenttia. Catherine Ashton on todennut, ettei laivueen lähettäminen ole oikea vastaus Gazan tilanteeseen, vaan EU vastaa siihen rahoittamalla edelleen tutkimusapurahojen välityksellä Israelin asetehtaita, jotka valmistavat aseita, joilla tapetaan Palestiinan siviilejä. EU:n täytyisi laivueen kritisoinnin sijasta tuomita Israelin puolustusvoimien meihin kohdistamat väkivaltaiset uhkailut. Näihin uhkailuihin on suhtauduttava erittäin vakavasti, sillä viime vuonna puolustusvoimat murhasivat yhdeksän laivueessa matkustanutta aktivistia. EU:n olisi myös lopetettava osallisuutensa jatkuvaan palestiinalaisten sortamiseen.
<SPEAKER ID="297" NAME="Monika Smolková" AFFILIATION="S&amp;D">
- (SK) Arvoisa puhemies, kaksi viikkoa sitten Strasbourgissa käytiin kiihkeää keskustelua Unkarin perustuslaista. Nyt meillä on myös Venetsian komission lausunto. Siksi haluaisin toistaa varoitukseni Unkarin perustuslain ongelmallisesta sanamuodosta etenkin osastossa D, jossa puhutaan Unkarin vastuusta kaikista unkarilaisista, yhtenäisestä Unkarin kansakunnasta, kollektiivisista oikeuksista ja kollektiivisten itsehallinnollisten viranomaisten perustamisesta muihin maihin etnisyyden periaatteen perusteella. Venetsian komissio on korostanut ihmisoikeuksien yksilöllistä luonnetta, sillä etnisten vähemmistöjen suojelua koskevaan puitesopimukseen ei sisälly mitään kollektiivisia vähemmistöoikeuksia. Venetsian komissio on kyseenalaistanut demokratian periaatteen hyväksymällä perustuslain, jolla säännellään kulttuuria, uskontoa, etiikkaa, sosiaali-, talous- ja rahoitusalaa koskevaa politiikkaa. Odotan EU:n toimielimiltä ripeää vastausta Venetsian komission lausuntoon Unkarin perustuslaista.
<SPEAKER ID="298" NAME="Michail Tremopoulos" AFFILIATION="Verts/ALE">
(EL) Arvoisa puhemies, voidaankohan talouskriisi ratkaista toimenpiteillä, jotka vahingoittavat ilmastoa? Euroopan komissio valitettavasti toteaa, että kyllä voidaan, koska se ja Portugali ovat tukimekanismia koskevassa yhteisymmärryspöytäkirjassa kannattaneet uusiutuvan energian hintatakuiden alentamista koskevaa ehtoa laillisena toimenpiteenä. Kreikassa uusiutuvaan energiaan tehtävät investoinnit ovat yksi talouskriisiä hillitsevistä menetelmistä, ja virkakautensa päättävän ympäristöministerin seuraajan on välittömästi uudistettava edeltäjänsä sitoumus turvata takuuhinnat.
<P>
Kuitenkin keskustelu siitä, että talousvaikeuksissa oleville maille myönnetään vapautuksia jo nyt riittämättömistä Euroopan ilmastotavoitteista, 20-20-20-tavoitteista, on todella järjetön. Nämä valinnat ovat osoitus komission tukemasta asenteesta, jota ei voida hyväksyä: he kirjoittavat kiveen koko Euroopan unionia koskevia politiikkoja, eikä ketään missään saateta vastuuseen. Tällä tavoin Eurooppa vain sahaa oksaa poikki altaan.
<P>
Ilmastotavoitteet on nostettava tutkijoiden vaatimalle tasolle, ja talousvaikeuksissa oleville maille on suunniteltava erityisiä ohjelmia. Kohtalonamme on etsiä tiemme ulos umpikujasta ja kohdata talous-, sosiaali- ja ympäristökriisi. Loppujen lopuksi verotuksen rakenneuudistus on eri asia kuin ympäristön kestävyyden vahingoittaminen.
<SPEAKER ID="299" NAME="Katarína Neved'alová" AFFILIATION="S&amp;D">
(SK) Arvoisa puhemies, Eurooppa ja Euroopan unioni haluaa tulla maailman kilpailukykyisimmäksi ja parhaaksi ja kehittyneimmäksi taloudeksi maailmassa.
<P>
Jotta tämä voidaan saavuttaa, meidän ei kuitenkaan pidä puhua ainoastaan rahoituksesta ja monista siihen liittyvistä asioista, vaan meidän olisi Euroopan unionina todellakin investoitava enemmän koulutukseen, tieteeseen, tutkimukseen ja innovointiin. Euroopan komissio julkaisi aivan äskettäin muutamia lisätuloksia jäsenvaltioiden tällä alalla tekemiä investointeja koskevista tutkimuksista. Jäsenvaltiot jaettiin neljään ryhmään, ja kotimaani Slovakia sai valitettavasti vähemmän imartelevan paikan vasta kolmannessa ryhmässä, koska se investoi vain 0,48 prosenttia siitä 2 prosentista, jonka se oli alun perin sitoutunut investoimaan tieteeseen, koulutukseen ja tutkimukseen Eurooppa 2020 -strategian mukaisesti.
<P>
Siksi haluaisin pyytää, että EU, Euroopan parlamentti, komissio ja neuvosto yrittäisivät kovemmin tukea jäsenvaltioita ja vaatisivat voimakkaammin niitä investoimaan tähän alaan, sillä vain tutkimukseen, innovointiin ja koulutukseen investoimiemme rahojen avulla voimme todella täyttää Eurooppa 2020 -strategian tavoitteet.
<SPEAKER ID="300" NAME="Pat the Cope Gallagher" AFFILIATION="ALDE">
(GA) Arvoisa puhemies, viimeisten 20 vuoden ajan unionilla on ollut keskeinen rooli rauhan ja sovittelun edistäjänä Irlannissa. Unioni on antanut vuodesta 1994 lähtien yli 1,3 miljardia euroa rauhaan ja sovintoon tähtäävälle ohjelmalle ja noin 349 miljoonaa euroa Irlannin kansainväliselle rahastolle.
<P>
Väkivaltaiset tapahtumat itäisessä Belfastissa ja Ronan Kerrin murha osoittavat, miten tärkeää on jatkaa näitä ohjelmia, jotka edistävät taloudellista ja sosiaalista kehitystä rajan kummallakin puolella.
<P>
Tällä viikolla Irlannin kansainvälisen rahaston ja rauhaan ja sovintoon tähtäävän ohjelman "Programme for Peace and Reconciliation" edustajat olivat täällä Euroopan parlamentissa puhumassa aluekehitysvaliokunnalle siitä, miten tärkeää parlamentin ja unionin tuki on tälle ohjelmalle. Olen vahvasti sitä mieltä, että Euroopan unionin ja muiden kansainvälisten kumppaneiden olisi pohdittava asiaa perusteellisesti ja päätettävä jatkaa tätä arvokasta ja tehokasta ohjelmaa.
<SPEAKER ID="301" NAME="John Bufton" AFFILIATION="EFD">
(EN) Arvoisa puhemies, maanviljely on Walesin talouden ydin, mutta yhä lisääntyvän EU:n lainsäädännön alaisuudessa Walesin maanviljelijät eivät pysty menestymään kilpailussa, vaikka maanviljelyn taso onkin Euroopan parhaimmistoa.
<P>
Elektronista tunnistamista koskevien säännösten nojalla maanviljelijöitä sakotetaan epätarkoista tiedoista siitäkin huolimatta, että tekniikassa on vakavia puutteita. Olen monien jäsenvaltioiden edustajien tavoin kertonut tästä ongelmasta komissiolle moneen kertaan. Walesin maanviljelijät kokevat, että elektroninen tunnistusjärjestelmä on salamyhkäinen keino kantaa veroa.
<P>
Toiseksi walesilaista karjaa ei voida merkitä suojattua maantieteellistä merkintää koskevan lain nojalla walesilaiseksi ennen 24 kuukauden ikää. Sama ei päde Skotlannissa, jossa naudanlihateollisuus voi antaa lihalle alkuperämerkinnän eläimen iästä riippumatta.
<P>
Walesissa tuotetaan erinomaista naudanlihaa, joka on voitava merkitä walesilaiseksi. Kaupankäynti maailmanmarkkinoilla on riippuvaista siitä, edistetäänkö maan tuotteen myyntiä. Nämä ovat merkittäviä asioita sadoille Walesin maanviljelijöille, jotka hoitavat korkeatasoisia yrityksiä, jotka ovat monessa tapauksessa olleet suvussa useiden sukupolvien ajan. Vaadin selityksiä.
<SPEAKER ID="302" NAME="Oriol Junqueras Vies" AFFILIATION="Verts/ALE">
(ES) Arvoisa puhemies, haluan ilmaista tukeni unionin toimenpidepaketille, jonka tarkoituksena on parantaa unionin taloudellista ohjausta, sekä toimenpiteille, joiden tarkoituksena on selventää ja nopeuttaa kurinpitomenettelyjä niitä jäsenvaltioita vastaan, joilla on liian suuri alijäämä.
<P>
Unionin täytyisi kuitenkin olla tietoinen siitä, että jäsenvaltiot yrittävät täyttää EU:n niille asettamat talousarviovaatimukset heikentämällä valtiotasoa alemman tason hallintojen taloutta.
<P>
Espanjan valtio on tästä tyypillinen esimerkki: se pyrkii täyttämään vaatimukset siirtämällä alijäämäänsä autonomisten alueyhteisöjen hallituksille ja paikallisvaltuustoille.
<P>
Tällaiset käytännöt on tuomittava, koska ne eivät ole EU:n vakaus- ja kasvusopimuksen hengen mukaisia, ja ennen kaikkea siksi, että ne vahingoittavat suuresti taloudellisesti vahvojen kansakuntien, kuten Katalonian, talouden elpymistä.
<SPEAKER ID="303" NAME="Csaba Sógor" AFFILIATION="PPE">
(HU) Arvoisa puhemies, EU ei puutu jäsenvaltioidensa hallinnollisiin asioihin. Tätä on tärkeää korostaa, koska jotkut romanialaiset poliitikot esittävät hallinnollisen rakenneuudistuksen olevan välttämätön siksi, että se on ainoa keino, jolla Romania voi saada rakennerahastoista lisää rahoitusta. Tällä hetkellä Romaniassa käydään keskustelua uudistuksesta, jolla nykyisistä 41 maakunnasta, jotka ovat NUTS-tason 3 hallinnollisia yksiköitä, luotaisiin kahdeksan NUTS-tason 2 hallinnollista yksikköä jättäen maantieteelliset, taloudelliset, sosiaaliset ja kulttuuriset tosiasiat huomiotta. Tärkeimmät keskustelut koskevat erityisesti Romanian unkarilaisia, koska tämä alkuperäinen kansallinen yhteisö menettäisi oikeutensa muodostaa paikallishallitus niistä määräyksistä huolimatta, jotka on kirjattu Euroopan neuvoston asiaa koskevaan yleissopimukseen. EU:n on varmistettava, etteivät jäsenvaltiot odota vain EU:n kunnioittavan toissijaisuusperiaatetta, vaan että myös jäsenvaltiot varmistavat, että päätökset tehdään mahdollisimman lähellä kansalaisia.
<SPEAKER ID="304" NAME="Cristian Silviu Buşoi" AFFILIATION="ALDE">
(RO) Arvoisa puhemies, kuten ehkä tiedätte, Chişinăussa Moldovan tasavallassa järjestettiin tänä viikonloppuna paikallisvaalien toinen äänestyskierros. Kuten myös Etyjin tarkkailijat panivat merkille, nämä ja myös muualla Moldovan tasavallassa pidetyt paikallisvaalit toteutettiin pitkälti eurooppalaisten ja kansainvälisten vaatimusten mukaisesti, mikä osoitti todellista edistystä tapahtuneen vuoden 2010 parlamenttivaaleihin verrattuna.
<P>
Voin vain iloita Moldovan paikallisvaalien tuloksista, jotka ovat vahvistaneet tällä hetkellä hallituksessa olevien Euroopan yhdentymistä kannattavaan allianssiin kuuluvien puolueiden asemaa. Vaalien tulokset antavat myös hyvin selkeän signaalin siitä, että Moldovan kansalaisten halu luoda vauras ja demokraattinen yhteiskunta ja liittää Moldovan tasavalta Euroopan unioniin on voimakas ja todellinen. Heidän on myös rohkaistava Euroopan yhdentymistä kannattavaan allianssiin kuuluvia puolueita jatkamaan niiden uudistusten täytäntöönpanoa, joihin ne ovat sitoutuneet.
<P>
Omasta puolestani totean, että olen tyytyväinen ja iloinen siitä, että Dorin Chirtoacă valittiin uudeksi kaudeksi Chişinăun kaupunginjohtajan virkaan.
<SPEAKER ID="305" NAME="Zbigniew Ziobro" AFFILIATION="ECR">
(PL) Arvoisa puhemies, äskettäin Puolan yleistä mielipidettä järkytti eräs kuuden aikaan aamulla sattunut tapahtuma. Kahdeksan aseistettua turvamiestä, joista kuusi oli erikoispalvelun agentteja, tunkeutuivat voimakeinoin yhteen kerrostaloasuntoon. Siinä ei ollut mitään kummallista, koska talon asukkaina oli muun muassa huumekaupasta etsintäkuuluettu henkilö, asekauppias ja eräs pankkiryöstöjen järjestämisestä epäilty henkilö. Kohteena ei kuitenkaan ollut kukaan näistä. Kerrostalossa asui Internetin käyttäjä, opiskelija, joka uskalsi kuvata nykyisen hallituksen toimia ironiseen sävyyn.
<P>
On todella hälyttävää, jos vallanpitäjät ovat niin herkkiä kritiikille, satiirille ja naurulle, että he lähettävät aseistettuja turvamiehiä kuudelta aamulla Internetiä käyttävien opiskelijoiden luo. Tällaisia käytäntöjä on vastustettava, etenkin täällä Euroopan parlamentissa.
<SPEAKER ID="306" NAME="Jacek Olgierd Kurski" AFFILIATION="ECR">
(PL) Arvoisa puhemies, kymmenen päivän kuluttua Euroopan unionin puheenjohtajuus siirtyy Puolalle, minkä vuoksi meidän olisi seurattava tarkasti, mitä Puolassa tapahtuu. Demokratian laatua voidaan mitata sillä, miten oppositiota kohdellaan. Puolassa oppositiota vastaan käydään valitettavasti noitavainoa, ja tuomioistuimet ovat liittyneet siihen. Edellistä pääministeriä ja oppositiojohtajaa Jarosław Kaczyńskia koskevassa tapauksessa tuomioistuin on määrännyt hänet psykiatrisiin testeihin. Tämä on erityisen halpamaista, kun otetaan huomioon, että ainoa syy näiden testien määräämiseen oli se, että hän myönsi käyttäneensä rauhoittavia lääkkeitä Smolenskin tragedian jälkeen, tragedian, jossa hän menetti veljensä, kälynsä ja monta ystävää. Tässä ei ollut mitään epätavallista, ja asiaa tukevat myös asianmukaiset lääketieteelliset asiakirjat.
<P>
Tämä tapahtumien käänne on valitettava, koska siihen sisältyy eurooppalainen taka-ajatus, ja se huipentuu 6. kesäkuuta. Tuona päivänä Jarosław Kaczyński menee psykiatrisiin testeihin samaan aikaan kun Donald Tusk esittää Strasbourgissa Euroopan unionin puheenjohtajakautensa avajaispuheen. Toivon, että kansainvälinen yhteisö vastustaa psykiatristen testien väärinkäyttöä poliittisissa taisteluissa Neuvostoliiton ja Valko-Venäjän mallin mukaisesti.
<SPEAKER ID="307" NAME="Puhemies">
(EL) Julistan keskustelun tästä aiheesta päättyneeksi.
