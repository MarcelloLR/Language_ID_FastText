<CHAPTER ID="022">
Ajokortit (keskustelu)
<SPEAKER ID="436" NAME="Puhemies">
Esityslistalla on seuraavana liikenne- ja matkailuvaliokunnan suositus toiseen käsittelyyn neuvoston yhteisestä kannasta Euroopan parlamentin ja neuvoston direktiivin antamiseksi ajokorteista (09010/1/2006 - C6-0312/2006 - (Esittelijä: Mathieu Grosch).
<SPEAKER ID="437" NAME="Mathieu Grosch " LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, tämä oli vaikea tehtävä. Aloimme työskennellä asian parissa kaksi ja puoli vuotta sitten. Vaalikausi ei ollut kaikkein otollisin yhteisymmärryksen saavuttamiseen ensimmäisessä käsittelyssä, mutta mielestäni olemme saaneet asian onnistuneeseen päätökseen. Haluan aluksi kiittää kollegoitani, sillä keskustelimme valiokunnassa hyvin avoimesti ja huomasimme, etteivät mielipide-erot johdu tässä niinkään puoluekannoista kuin perinteistä. Kiitän aivan erityisesti niitä jäseniä, jotka suureksi osaksi tukivat hanketta huolimatta siitä, kuinka herkkä tämä kysymys on heidän kotimaassaan.
<P>
Haluan kiittää myös neuvostoa, sillä puheenjohtajavaltiot Suomi ja Itävalta, eikä vähiten Luxemburg, joka loi pohjan kompromissille, ovat osaltaan tehneet mahdolliseksi hyvän lopputuloksen saavuttamisen huomenna.
<P>
(FR) Arvoisa komission jäsen, kiitän myös teitä, koska sekä te että pääosastonne virkamiehet olette tukeneet tätä hanketta hyvin vahvasti. Haluan erityisesti korostaa pääosastonne virkamiesten osoittamaa asiantuntemusta tämän hyvin monimutkaisen asian käsittelyssä. Sen ansiosta olemme löytäneet ratkaisumalleja, joita pidän onnistuneina.
<P>
(DE) Mielestäni tätä direktiiviä koskevat haasteet voidaan tiivistää seuraavasti.
<P>
Ensinnäkin mielestämme oli tärkeää, ettemme vain ota käyttöön uutta ajokorttia, joka olisi 111. tai 130. laatuaan, vaan että kansalliset ajokortit korvataan vähitellen yhteisellä eurooppalaisella ajokorttimallilla. Se oli kuitenkin tarkoitus nähdä lähinnä symbolina, koska halusimme erityisesti, että ajokortteja vaihdettaessa luetteloitaisiin käytössä olevat kortit, jotta tiedettäisiin tarkkaan, kuinka monta ajokorttia eri maissa on ja kenen ne ovat. Näin tietoa voitaisiin jakaa.
<P>
Pohjimmiltaan oli kyse myös liikenneturvallisuudesta, ja erityisesti moottoripyöräilijöiden turvallisuutta edistävät toimet olivat tarpeen. Onnistuimme siinäkin. Lisäksi direktiivissä on myös saatua aikaan hyvä tasapaino taloudellisen kannattavuuden ja turvallisuuden välille, erityisesti asuntovaunujen osalta. Nämä yhteiset haasteet johtivat yhteiseen kantaan. Kuuden vuoden päästä jäsenvaltiot ottavat uuden mallin käyttöön uusissa ajokorteissa. Muutos laajenee vähitellen koskemaan 300:aa miljoonaa kansalaista. Sen arvo noille kansalaisille on kuitenkin enemmän kuin vain symbolinen. Tämä lisäarvo vakuutti meidät kaikki. Liikkuvuus paranee. Yksi ainoa ajokorttimalli, joka tunnistetaan kaikkialla, merkitsee niiden ongelmien loppumista, joita eri maissa on esiintynyt saatujen oikeuksien tunnustamisessa, oli sitten kyse turisteista tai ammattikuljettajista. Se varmistuu nyt lopullisesti tällä ehdotuksella. Oikeusvarmuus on eräs tärkeimmistä asioista, joihin olemme pyrkineet, ja olemme saavuttaneet sen tällä hankkeella.
<P>
Koska tämä on kompromissi, meidän on puhuttava aikarajoista. Itse olisin toki ollut hyvin iloinen, jos koko prosessi, sekä alun muutos että koko vaihtoprosessi, olisi suoritettu loppuun kymmenessä vuodessa. Jotkin maat vaativat kuitenkin, että muutoksen loppuun saattamiseen varattu aika olisi oltava 20 vuotta. Tämän suhteen olen melko tyyni, sillä parempi myöhään kuin ei milloinkaan. Toivon kuitenkin, että muutos tapahtuu jo jonkin verran ennen direktiivin aikarajaa.
<P>
Mielestäni turvallisuus on eräs tärkeimpiä näkökohtia. Tässä olemme keskittyneet kahteen tärkeään alaan. Ensimmäinen näistä on "ajokorttiturismin" torjuminen. Jos jäsenvaltioilla on tahtoa, eri maissa olevaa tietoa voidaan käyttää estämään ajokorttiturismia silloin, kun ajokortti poistettu, rajoitettu tai peruutettu määräaikaisesti. Näkemyksemme on, että henkilöä, joka on yhdessä maassa turvallisuusriski liikenteessä, on estettävä ajamasta myös 26 muussa jäsenvaltiossa. Tässä asiassa perustyö on tehty, ja odotamme selvää merkkiä jäsenvaltioilta.
<P>
Toinen tärkeä turvallisuuskysymys koski moottoripyöriä. Suuria moottoripyöriä koskeva ajolupien portaittaisen myöntämisen periaate - jota aletaan mahdollisesti soveltaa myöhemmin myös muilla aloilla - perustuu onnettomuustilastoihin, jotka ovat valitettavasti moottoripyörien osalta melko synkät. Kyseessä on myös hyvä yhdistelmä teoriaa ja käytäntöä. Ajokortin saaminen on helppoa, kun ensin hankitaan teoriatieto, sitten käytännön kokemus.
<P>
Asuntovaunuille löydettiin hyvä tasapaino taloudellisuuden ja turvallisuuden välillä. Olen tyytyväinen siihen, että komissio on hyväksynyt ehdotuksemme, jossa vaadimme asuntovaunuille ja -autoille B+E-ajokortin sekä lisäksi pienen kokeen, jos tietty paino ylittyy.
<P>
Lopuksi totean, että kolmen toimielimen ja myös parlamentin jäsenten välisen läheisen yhteistyön ansiosta tästä direktiivistä on kansalaisille paljon hyötyä: oikeusvarmuus, liikenneturvallisuus ja liikkuvuus paranevat, ajokorttiturismi vähenee ja lisäksi talous sekä matkailu hyötyvät. Kaiken kaikkiaan olenkin sitä mieltä, että tämä mietintö on esimerkki siitä, kuinka käytännöllisesti liikenne- ja matkailuvaliokunta voi toimia.
<SPEAKER ID="440" NAME="Jacques Barrot" AFFILIATION="komission varapuheenjohtaja" LANGUAGE="FR">
Arvoisa puhemies, pyydän anteeksi. Itse asiassa minun asemassani oleva henkilö, jolla on ollut kunnia osallistua parlamentin istuntoihin monen vuoden ajan, ei saisi koskaan olla myöhässä. Arvoisa puhemies, hyvät parlamentin jäsenet, pyydän anteeksi.
<P>
Olen sitäkin kiusaantuneempi, kun minun on ylistettävä parlamentin erinomaista työtä tämän hyvin tärkeän asian, ajokortteja koskevan direktiivin parissa. Haluan kiittää vilpittömästi ja lämpimästi jäsen Groschia, jonka mietintö on erittäin korkeatasoinen, sekä liikenne- ja matkailuvaliokuntaa tuesta komission ehdotukselle.
<P>
Lukuisat reaktiot, joita tämä ehdotus herätti lainsäädäntöprosessin aikana, ovat osoittaneet, että tämä asia on teille hyvin tärkeä. Se ei ollut yllättävää, sillä kuljettajantutkinto on EU:ssa nykyisin yleisin suoritettu tutkinto. Ajokortti on tärkeä lähes 300 miljoonan ihmisen liikkuvuuden ja jokapäiväisen elämän kannalta. Alan asiantuntijoita, tai niitä, jotka pitävät itseään sellaisena, on lähes yhtä paljon kuin kortin haltijoita, ja jokaisella heistä on oma mielipiteensä asiasta.
<P>
Neuvostossa viime maaliskuussa syntyneen poliittisen yksimielisyyden sekä liikenne- ja matkailuvaliokunnan marraskuun lopussa toimittaman äänestyksen jälkeen on kuitenkin muodostumassa laaja yhteisymmärrys, mikä osoittaa, että muut toimielimet hyväksyvät komission ehdottamat tavoitteet. Vaikka prosessi on kestänyt hieman odotettua kauemmin, nyt toisessa käsittelyssä olemme juuri pääsemässä sopimukseen neuvoston kanssa hyvin arkaluonteisesta ehdotuksesta. Totesimme, että oli tarpeen soveltaa uutta komiteamenettelyä tähän ehdotukseen kolmannesta ajokortteja koskevasta direktiivistä. Näin sen teknisten liitteiden muuttaminen on avoimempaa. Tästä päästiin nopeasti sopuun parlamentin, neuvoston ja komission välisissä epävirallisissa neuvotteluissa. Pidäkin tätä koskevia parlamentin tarkistuksia erittäin myönteisinä.
<P>
Arvoisa puhemies, aion nyt kerrata lyhyesti kolme tavoitetta, joihin tällä ehdotuksella ajokortteja koskevaksi direktiiviksi on pyritty, ja kerron samalla lisää jäsen Groschin mainitsemista hyvin oleellisista seikoista.
<P>
Ensimmäinen tavoite on edistää väärennösten torjuntaa. Yksi yhteinen ajokorttimalli, joka toteutetaan muovikorttina, korvaa ajan myötä nykyisen järjestelmän, jossa on käytössä niinkin paljon kuin 110 erilaista ajokorttimallia. Kortin voimassaolo aika rajoitetaan 10 vuoteen, mutta sitä on mahdollista jatkaa 15 vuoteen. Vahvistamme mallin, jossa yhdellä kuljettajalla on vain yksi kortti, ja annamme mahdollisuuden mikrosirun lisäämiseen. Näillä toimenpiteillä pyritään torjumaan väärennöksiä, kuten jäsen Grosch selkeästi selitti.
<P>
Toinen tavoite on liikenneturvallisuuden parantaminen. Kyllä, tuomme oikean ajokortin kaikkein haavoittuvaisimmille kaksipyöräisten ajoneuvojen käyttäjille, nimittäin mopon kuljettajille. Luomme parannetun järjestelmän, jossa myönnetään portaittain ajolupia moottoripyöriä ja raskaita ajoneuvoja varten. Määrittelemme myös uudelleen luokat B ja B+E, kun on kyse sellaisista autoista, joihin on yhdistetty painava perävaunu. Lisäksi säädämme vielä kuljettajantutkinnon vastaanottajien pakollisesta koulutuksesta ja säännöllisestä lisäkoulutuksesta. Tämä asia on mielestäni erityisen tärkeä.
<P>
Kolmas tavoite on vapaan liikkuvuuden edistäminen. Vahvistamme jälleen ajokorttien vastavuoroisen tunnustamisen periaatteen EU:ssa. Yhdenmukaistamme ajokorttien voimassaolon ja sen, kuinka usein raskaiden ajoneuvojen kuljettajilta vaaditaan lääkärintarkastus.
<P>
Haluan päättää sanomalla, että yhteinen kanta, johon liittyvät komiteamenettelyssä tehdyt tarkistukset, on onnistunut kompromissi. Mielestäni lopullinen teksti on hyvin tasapainoinen, ja se on selvä parannus nykyiseen direktiiviin verrattuna. Jäsen Groschin erinomaisen työn ansiosta olemme edistyneet yhteisissä pyrkimyksissämme vähentää puoleen Euroopan unionissa tapahtuvat liikennekuolemat vuoteen 2010 mennessä.
<P>
Arvoisa puhemies, hyvät parlamentin jäsenet, haluaisin vielä yhtyä esittelijänne Groschin toiveeseen siitä, etteivät jäsenvaltiot jätä direktiivin täytäntöönpanoa viime hetkeen. Tämä eurooppalainen ajokortti on EU:n kansalaisuuden ja jokaisen kuljettajan vastuun vahva symboli.
<SPEAKER ID="441" NAME="Georg Jarzembowski">
PPE-DE-ryhmän puolesta. - (DE) Arvoisa puhemies, arvoisa komission varapuheenjohtaja, hyvät parlamentin jäsenet, puhun lyhyesti. Ensinnäkin haluan osoittaa aivan erityiset kiitokset jäsen Groschille kaikesta hänen työstään. Meidän on kuitenkin aluksi tehtävä ulkopuolisille selväksi, mitä hän on saavuttanut, sillä yleisöstä näyttää, kuin hän olisi vain tehnyt kolme komiteamenettelyä koskevaa ehdotusta, ja muuten neuvosto olisi saanut pitää päänsä. Jäsen Grosch oli kuitenkin se, joka yhdessä varjoesittelijöidensä kanssa neuvotteli viikkojen ja kuukausien ajan, jotta kunnollinen ja hyväksyttävissä oleva neuvoston yhteinen kanta saatiin edes aikaan. Meidän on kiinnitettävä erityistä huomiota tähän, sillä muuten ihmiset luulevat, että ainoastaan hyväksymme yhteisen kannan. Ei, kiitämme jäsen Groschia ja hänen kollegoitaan siitä, että he ovat neuvotelleet monien viikkojen ajan saadakseen neuvoston esittämään yhteisen kannan, josta oli sovittu kanssamme.
<P>
Minulla on kaksi muuta lyhyttä kommenttia. Kuulun niihin jäseniin, jotka vastustivat ajokorttien pakollista vaihtamista ja rajoitettua voimassaoloaikaa. Yhdyimme sitten kuitenkin mielipiteeseen, jonka mukaan liikenneturvallisuuden edistämisen ja ajokorttien väärentämisen torjumisen nimissä on hyväksyttävää, että kansalaisten on vaihdettava ajokorttinsa 26 vuoden kuluttua. Monien meistä ei ehkä tarvitse tehdä sitä, jos toimimme viisaasti. Tässä mielessä 26 vuotta on luultavasti hyvä kompromissi ja voimme mielellämme hyväksyä sen.
<P>
Arvoisa komission jäsen, viimeinen kommenttini on, että olitte oikeassa sanoessanne, että toivomme monien jäsenvaltioiden panevan kaikki nämä toimet täytäntöön jo aiemmin. Huolehtikaa siitä, että jäsenvaltiot pitävät lupauksensa ja ryhtyvät pian toteuttamaan ajokorttitietojen vaihtoa. Voimme nimittäin ehkäistä ajokorttiturismia vain, jos jäsenvaltiot vaihtavat asiaa koskevaa tietoa ja tietävät siten, jos jollekulle ei pidä myöntää ajokorttia, koska hän on vielä ajokiellossa. Varmistakaamme siis, että jäsenvaltiot perustavat tiedonvaihtoverkoston nopeasti.
<SPEAKER ID="442" NAME="Ewa Hedkvist Petersen">
PSE-ryhmän puolesta. - (SV) Arvoisa puhemies, arvoisa komission jäsen, voimme vihdoinkin aloittaa matkan kohti yhteistä eurooppalaista ajokorttia. Olemme valitettavasti joutuneet hyväksymään, että aika, jonka kuluessa kaikkien jäsenvaltioiden on vaihdettava vanhat ajokortit uusiin eurooppalaisiin ajokortteihin, on 26 vuotta. Tämä on aivan liian pitkä aika. Edellisten puhujien tavoin minäkin uskon, että asiat edistyvät tuota nopeammin. Meidän on nyt vedottava jäsenvaltioihin, jotta ne suhtautuisivat tähän asiaan vakavasti ja toimisivat siten, että saamme jo aikaisemmin yhteisen ajokortin, joka myös uusitaan säännöllisin väliajoin. Meidän on myös kehotettava komissiota avustamaan jäsenvaltioita tässä työssä, kuten myös jäsen Jarzembowski totesi.
<P>
Tämä on tärkeä asia eurooppalaisille, sillä se koskee hyvin monia. Suurimmalla osalla EU:n kansalaisista on ajokortti. Yhden asian tiedämme varmasti, nimittäin sen, että eurooppalaiset haluavat ajamisen olevan helppoa heidän kotimaassaan ja muissa maissa ja että he haluavat käyttää ajokorttiaan ilman hallinnollisia hankaluuksia. Eurooppalaiset haluavat kuitenkin myös, että teillä ajavilla on hyvä ajotaito. Lisäksi pitäisi olla mahdollista rangaista niitä, jotka rikkovat lakia tai sääntöjä, vaikka he olisivat kotoisin eri maasta.
<P>
Uusi yhteinen ajokortti vastaa ajan mittaan kaikkiin näihin tarpeisiin. On selvää, että tämän on tapahduttava nopeammin kuin 26 vuodessa. Kuten on jo todettu, tällä tavoin parannetaan liikenneturvallisuutta, mutta samaan aikaan torjutaan myös sosiaalista polkumyyntiä, niin että ne, jotka pyrkivät hyötymään väärennetyistä ajokorteista, eivät enää tulevaisuudessa voi saada siitä taloudellista hyötyä.
<P>
Lopuksi haluan kiittää kaikkia kollegoitani yhteistyöstä. Olemme työskennelleet tämän asian parissa pitkään, ja monet meistä ovat osallistuneet aktiivisesti keskusteluun. Lisäisin vielä, että mielestäni on hyvä, että moottoripyöräilijöille myönnetään ajolupia portaittain. Uskon sen edistävän liikenneturvallisuutta.
<SPEAKER ID="443" NAME="DanutBudreikaitė">
ALDE-ryhmän puolesta. - (LT) Arvoisa puhemies, hyvät parlamentin jäsenet, Euroopan komission ehdotuksella uusia ajokortteja koskevaksi direktiiviksi, joka korvaa vuoden 1991 direktiivin, ratkaistaan monia tärkeitä kysymyksiä. Sillä nimittäin vähennetään mahdollisuuksia petokseen, turvataan kansalaisten oikeus vapaaseen liikkuvuuteen ja parannetaan liikenneturvallisuutta.
<P>
Halua korostaan tämän ajokortin merkitystä kansalaisten vapaan liikkuvuuden kannalta. EU:ssa on käytössä yli sata erilaista ajokorttimallia ja niiden voimassaoloaika vaihtelee, samoin kuin ammattikuljettajien lääkärintarkastuksille määrätty aikaväli.
<P>
Henkilöiden vapaa liikkuvuus luo myös mahdollisuuksia väärinkäytöksiin ajokorttien hankinnassa. Kuljettaja, jonka on rikkomuksen vuoksi pitänyt luovuttaa ajokorttinsa kotimaassaan, voi saada ajokortin toisessa jäsenvaltiossa. Tuollainen häikäilemättömien kuljettajien toiminta vaarantaa liikenneturvallisuuden koko EU:ssa. Tämän vuoksi on erittäin tärkeää soveltaa ajokorttien yhdenmukaisuuden periaatetta.
<P>
Direktiivin täytäntöönpanoajasta toteaisin, että se on aiheettoman pitkä. Ajokortin voimassaoloaikaa voidaan pidentää 15 vuoteen ja se voidaan vaihtaa - noin 20 vuoden kuluttua direktiivin voimaantulosta.
<P>
Nuo ajat haittaavatkin komission ehdotuksessaan määrittelemiä tavoitteita, jotka ovat petosmahdollisuuksien vähentäminen ja liikenneturvallisuuden parantaminen, ja lykkäävät niiden toteutumista.
<SPEAKER ID="444" NAME="Michael Cramer">
Verts/ALE-ryhmän puolesta. - (DE) Arvoisa puhemies, hyvät parlamentin jäsenet, haluan aluksi vilpittömästi kiittää esittelijää. Käsittääkseni hän käytti yhdessä kollegansa Jarzembowskin kanssa suuren osan ajastaan pyrkimyksiin yhteisen kannan saavuttamiseksi. Tehtävä oli erittäin vaikea, mutta hän kuitenkin onnistui siinä, joten hän on ansainnut lämpimät kiitokset.
<P>
Yli kymmenen vuotta sitten, 1990-luvun alussa alkaneen keskustelun päätteeksi muovikorttimuotoinen EU:n ajokortti toteutuu vihdoin ja korvaa nykyiset 110 erilaista korttia. Se on uusittava 10 tai 15 vuoden välein, jolloin valokuva on vaihdettava tuoreeseen. Vaikka lääkärintarkastusta ei vaadita - Italiassa lääkärintarkastus on ollut hyväksytty tosiasia jo vuosia - EU:n ajokortilla edistetään liikenneturvallisuutta, koska sillä torjutaan myös ajokorttiturismia. Ylinopeuden tai rattijuopumuksen vuoksi ajokorttinsa menettäneet voivat nykyisin mennä ulkomaille hakemaan uutta ajokorttia. Tämä toiminta vaarantaa vakavasti liikenneturvallisuuden. Liikennerikkomuksista tuomitut menevät usein Puolaan tai Tšekkiin, jossa he välttävät kuukausien ajokiellon lisäksi kipeästi tarvitsemansa lääkärintarkastuksen ja psykologisen tutkimuksen.
<P>
Tämä ei enää ole mahdollista, kun EU:n ajokortti otetaan käyttöön. Silloin ei ole enää mahdollista tarjota "täyden palvelun paketteja", joiden avulla alkoholin tai huumeiden vaikutuksen alaisena ajamisesta tai ylinopeudesta tuomitut henkilöt voivat hankkia uuden ajokortin ulkomailta. Tuolla tavalla nuo henkilöt ovat välttäneet rasittavien odotusaikojen lisäksi kalliit lääkärintarkastukset ja psykologiset tutkimukset maksamalla 1 000 euroa. Tämän toiminnan loppuminen edistää merkittävästi liikenneturvallisuutta, kun otetaan huomioon, kuinka suuri osa liikenneonnettomuuksista johtuu ylinopeudesta tai alkoholista. Pistokokeissa on selvinnyt, että 75 prosenttia ulkomaista ajokorttia käyttävistä saksalaisista kuljettajista on aiemmin menettänyt korttinsa alkoholi- tai huumeongelman vuoksi. Kun EU:n ajokortti otetaan käyttöön, tällainen väärinkäyttö on mahdotonta perinpohjaisen tiedonvaihdon ansiosta.
<P>
Olen pahoillani siitä, että kotimaani Saksa on jarruttanut tätä asiaa: päätöksen tekemiseen meni ensin 15 vuotta, ja sitten se runnoi vielä läpi 26 vuoden siirtymäajan, jonka loppuun mennessä kuljettajien on vihdoin vaihdettava korttinsa uusiin. Tämä on sosiaalisesti epäoikeudenmukaista nuorille - korttien uusimisväli merkitsee, että saatuaan uudenmallisen ajokortin nuoret ovat joutuneet jo uusimaan sen kerran, kun vanhojen korttien haltijoiden ei ole vielä tarvinnut hankkia ensimmäistäkään EU:n ajokorttia. Tämä on kuitenkin jälleen myös esimerkki siitä, kuinka valtio sietää järjestäytynyttä rikollisuutta viivyttämällä tiedonvaihtojärjestelmän toteuttamista.
<P>
Parlamentin ja neuvoston olisi pitänyt ottaa huomioon liikenneturvallisuuden intressit ja lainsäädäntöprosessiin kulunut aika, eikä sallia minkäänlaista siirtymäkautta, vaan ottaa käyttöön yhtenäiset säännöt sekä vanhojen että uusien korttien voimassaolosta. Jäsenvaltioilla on valta lyhentää siirtymäaikaa, ja kehotankin niitä tekemään niin, jotta EU:n ajokortista tulee totta kymmenessä vuodessa.
<SPEAKER ID="445" NAME="Erik Meijer">
GUE/NGL-ryhmän puolesta. - (NL) Arvoisa puhemies, kansalaisia on suututtanut kaksi ajokortteihin liittyvää ongelmaa. Ensimmäinen niistä on ajokorttiturismi, jonka tuloksena sellaiset ihmiset saavat ajokortin, joilla ei siihen oikeastaan olisi oikeutta. Toinen on kaksipyöräisten ajoneuvojen kuljettajien vaarallinen tilanne vilkkaan autoliikenteen seassa. Toisen ongelman voisimme ratkaista kansallisella tasolla, ensimmäistä emme.
<P>
Sellainen tilanne, jossa ihmiset ottavat ajotunteja lomalla ja saavat siten Lähi-idän tai Karibian maista ajokortin, joka ei vastaa kotimaan vaatimuksia, on ollut meille hyvin pitkään tuttu.
<P>
Vieläkin hälyttävämpää on, kun vakavan liikennerikkomuksen tai liikenteen vaarantamisen seurauksena ajokorttinsa menettänyt henkilö saa mahdollisuuden uuteen ajokokeeseen toisessa Euroopan unionin jäsenvaltiossa. Kansallisten ajokorttien vastavuoroisen tunnustamisen vuoksi he saavat oikeuden ajaa autoa kotimaassaan, vaikka he ovat menettäneet ajo-oikeuden siellä. Nämä ihmiset käyttävät väärin jäsenvaltioiden rajoja, ja he ovat vakava uhka liikenneturvallisuudelle.
<P>
Yksi EU:n tärkeimmistä tehtävistä on torjua rajatylittäviä ongelmia ja viestintäkatkoksia. Nykyinen ajokortteja koskeva tilanne kuuluu niihin. Meidän on ensisijaisen tärkeää tehdä selväksi, että jäsenvaltioiden, joissa nämä väärinkäyttäjät asuvat, on saatava torjua tätä vaarallista väärinkäyttöä. Tämän toisen käsittelyn tuloksena syntyneen tekstin avulla se on mahdollista, siten kuin pitääkin.
<P>
Kiistanalaisempaa on se, kuinka moottoripyöräilijöiden ja mopoilijoiden onnettomuudet on otettu huomioon. Näissä onnettomuuksissa on usein osallisina nuoria, joko onnettomuuden uhrin tai aiheuttajan asemassa. Jotkut nuoret kaksipyöräisten ajoneuvojen kuljettajat haluavat näyttää muille osaavansa tehdä erittäin vaarallisia temppuja. Meidän on perusteltua pyrkiä suojelemaan henkilöitä, jotka voivat loukkaantua onnettomuudessa, ja myös muita tienkäyttäjiä muutamien piittaamattomalta käytökseltä.
<P>
Tässä asiassa on toinenkin puoli. Moottoripyöräilijät ja mopoilijat ovat oikeassa katsoessaan, että autoilijat käyttäytyvät kuin omistaisivat tiet. Nämä haluaisivatkin ajaa kaksipyöräiset pois teiltä. Moottoripyöräilijät kokevat syrjintänä sen, jos heidän on täytettävä tiukemmat vaatimukset kuin autoilijoiden ja jos heidän on käytännössä oltava myös vanhempia, ennen kuin heillä on laillinen oikeus alkaa käyttää yleisiä teitä. He saavat oikeuden ajaa raskaimpia moottoripyöriä vasta 24-vuotiaina suoraan, ilman välivaiheita. Tämä johtaa eturistiriitaan nuorten ja vanhojen sekä panssaroitujen nelipyöräisten ja haavoittuvaisten kaksipyöräisten ajoneuvojen kuljettajien välillä.
<P>
Poliittinen ryhmäni tukisi vaistomaisesti mieluummin kaksipyöräisten kuljettajia, heikointa ryhmää, mutta joissain maissa autoilijoiden osoittama aggressiivisuus voisi johtaa turhaan uhrien määrän lisääntymiseen heidän keskuudessaan. Ehkä tämä herkkä kysymys pitäisi ratkaista jokaisessa jäsenvaltiossa erikseen, mutta näinä aikoina, kun rajatylittävä liikenne lisääntyy jatkuvasti, valvonta olisi käytännössä vaikeaa.
<P>
Ehdotuksesta yhdenmukaistaa ajokortit, jotka ovat tähän mennessä olleet kansallisia, on keskusteltu kolmen vuoden ajan. Keskustelujen tuloksena on eri jäsenvaltioiden ja eturyhmien vaatimusten kompromissi, joka ei todellakaan ole kaikkien osallisten, esimerkiksi moottoripyöräilijöiden järjestöjen, mieleen. On todennäköistä, että tämän direktiivin myötä saatava käytännön kokemus ja mahdollisesti ilmenevät ongelmat johtavat siihen, että direktiiviin tehdään muutoksia.
<P>
Poliittisen ryhmäni mielestä se, että tämä direktiivi on voimassa toistaiseksi, on kuitenkin parempi vaihtoehto kuin nykytilanteen jatkuminen. Jäsen Bradbournin kannattama vaihtoehto saattaa toimia hyvin Yhdistyneessä kuningaskunnassa, joka on suurenmoisen eristyksissä, muttei sellaisissa jäsenvaltioissa, joiden rajat sijaitsevat tiheästi asutuilla alueilla.
<SPEAKER ID="446" NAME="Kathy Sinnott">
IND/DEM-ryhmän puolesta. - (EN) Arvoisa puhemies, tämän vuoden alussa kotipaikkakunnallani tapahtui kauhea auto-onnettomuus, jossa kuoli neljä nuorta itäeurooppalaista. He olivat yrittäneet selviytyä pimeässä eräällä Irlannin kauheista maaseututeistä eivätkä he olleet tottuneita Irlannin erilaisiin ajo-olosuhteisiin. Valitettavasti tämä tapaus ei ollut ainoa laatuaan. Eräs irlantilainen naapurini kuoli samalla tavoin työskennellessään Espanjassa.
<P>
Eurooppalaiset ovat liikkeellä. Minä tulen sinun maahasi, sinä tulet minun maahani. Tämä on hieno asia, mutta liikenneturvallisuuden kannalta tarkasteltuna on totta, että toiset ovat tottuneet ajamaan oikealla, toiset vasemmalla, kuljettajien hyväksyttävänä pitämät ajonopeudet vaihtelevat ja he ovat tottuneet eri sääolosuhteisiin ja hyvin erilaisiin teihin. Erittäin tärkeää on se, että kuljettajien koulutus, kokeet ja ajokorttien myöntäminen on järjestetty eri tavalla, niin että heidän taitotasonsa vaihtelee. Jossakin maassa saatu aloittelevan kuljettajan väliaikainen ajokortti saattaa vastata toisen maan varsinaista ajokorttia.
<P>
Koska meillä on vapaus liikkua EU:ssa, ajamme toistemme teillä. Ongelma on, että joskus nämä erot johtavat kuolemaan, eikä niitä silloin enää voida sallia.
<P>
Kannatan monia mietinnön kohtia. Periaate, jonka mukaan kaksipyöräisten ajoneuvojen ajolupia myönnetään portaittain, parantaa varmasti turvallisuutta. Käytännöllistä ei selvästi myöskään ole se, että on 110 erilaista ajokorttimallia, jotka voidaan esittää, mutta joita ei ymmärretä. Ajatus yhteisestä mallista ja yhteisistä koodeista eri luokille on siis järkevä.
<P>
Liikennesäännöt, tiet, sää ynnä muut olot ovat kuitenkin niin erilaisia, että kansallinen kuljettajantutkinto ja ajokortti ovat jatkossakin kuljettajalle ensiarvoisen tärkeitä. Eurooppalaisen ajokortin pitäisi silti olla entisen kansainvälisen ajokortin tapaan saatavilla niille, jotka ajavat muissa unionin maissa enemmän kuin vain lyhyen lomamatkan verran.
<P>
Lopuksi mainitsen, vaikka tämä ei ole mietinnössä, että jos eurooppalainen ajokortti lopulta otetaan käyttöön, meidän pitäisi harkita muita vaihtoehtoja kuin Euroopassa nykyisin käytettävää yhden elinikäisen kortin mallia. Tässä mallissa ajokokeen taso voi olla hyvin korkea, minkä vuoksi nuorten on vaikeaa ja kallista hankkia se, ja kuitenkaan kukaan ei tutki, millaiset kuljettajien taidot ovat 20 vuoden kuluttua. Suosittelen yhdysvaltalaista useiden kokeiden mallia: kirjallinen koe suoritetaan joka neljäs vuosi ja ajokoe joka kahdeksas vuosi, ja niin taitoja on pidettävä yllä. Kokeessa painottuisi turvallisuus, esimerkiksi teknisen tiedon taso ei ehkä olisi niin korkea, mutta ihmiset ajavat edelleen...
<P>
(Puhemies keskeytti puhujan.)
<SPEAKER ID="447" NAME="Reinhard Rack" AFFILIATION="PPE-DE">
(DE) Arvoisa puhemies, meidän pitäisi todella olla ylpeitä itsestämme tänä iltana! Kun meillä on lakiesitys, joka on todella tärkeä kadunmiehelle ja -naiselle, kätkemme sen iltaistuntoon. Siten kukaan ei näe eikä kuule, mitä me oikein teemme eurooppalaisten asioiden eteen EU:n lainsäädännöllä.
<P>
Voisin sanoa paljonkin eurooppalaisesta lisäarvosta, jota EU:n yhteisellä ajokorttimallilla voitaisiin saavuttaa. Meidän on kiitettävä jäsen Groschia siitä, että hän on saanut tämän kirppusirkuksen kokoon. Hän on jo maininnut eräitä kohtia. Me yksinkertaistamme menettelyjä, korvaamme yhdellä EU:n ajokortilla 110 kansallista korttia - uusien jäsenvaltioiden liityttyä tuo määrä on varmasti huomattavasti suurempikin. Me lisäämme turvallisuutta. Portaittainen ajolupien myöntäminen on jo mainittu, ja monia muitakin yksityiskohtia voitaisiin mainita.
<P>
Pyrimme torjumaan ajokorttiturismia, ja olen täysin samaa mieltä niiden puhujien kanssa, jotka ovat kehottaneet komissiota painostamaan jäsenvaltioita tässä asiassa mahdollisimman pian. Olemme myös varmistaneet, ettei vanhempia kuljettajia syrjitä jatkuvilla lääkärintarkastuksilla. Vanhat kuljettajat voivat kyllä olla vaarallisia joissain ajotilanteissa, mutta teiden todellisten vaarojen syynä ovat paljon useammin nuoret kuljettajat.
<P>
Jäsen Groschin tavoin minäkin olen tyytyväinen siihen, että Itävalta on puheenjohtajuuskaudellaan edistänyt tämänpäiväisen onnistumisen saavuttamista. Kuvaan sopii, että sen jälkeen Itävallan asukkaat äänestivät tuon hallituksen pois vallasta.
<SPEAKER ID="448" NAME="Willi Piecyk" AFFILIATION="PSE">
(DE) Arvoisa puhemies, hyvät parlamentin jäsenet, huomisen äänestyksen jälkeen kysymys EU:n ajokortista on viimein selvä. Direktiivin käsittely on kestänyt kauan, se on kompromissi, mutta se sisältää tehokkaita ja merkittäviä edistysaskelia. Tärkein parannus on ehkä se, että direktiivillä lopetetaan kammottava ajokorttiturismi. Jos esimerkiksi joku menettää tänään rattijuoppouden vuoksi ajo-oikeutensa Saksassa, hän voi helposti ja melko edullisesti hankkia uuden naapurimaasta ja ajaa sen jälkeen jälleen EU:n teillä täysin laillisesti. Tämä skandaalimainen toiminta lopetetaan nyt. Tuo temppu on tehty viimeisen kerran - nyt siitä tehdään loppu, mikä on hyvä.
<P>
Kuljettajien vapaa liikkuvuus EU:ssa on myönteinen asia. Käytössä olevat yli 110 ajokorttimallia kuitenkin vaikeuttavat merkittävästi tarkastuksia. Saksalainen 1950- tai 1960-luvulla myönnetty "graue Lappen", jossa on imarteleva nuoruudenvalokuva ja joka on joutunut pesukoneeseen ainakin neljä kertaa, on kyllä hyvin muistorikas esine, muttei enää toimi henkilöllisyystodistuksena poliisitarkastuksissa. Henkilökohtaisesti olen sitä mieltä - ja monet jäsenet ovat selvästi samalla kannalla - että nyt neuvoteltu aika korttien vaihtamiseen, 26 vuotta, on aivan liian pitkä. Tämä on pikemminkin luonnolliseen poistumaan perustuva kuin todellinen, käytännöllinen ratkaisu. Keskustelussa on huomautettu, että jäsenvaltiot voivat toimia nopeamminkin. Se jää nähtäväksi.
<P>
Kaikki onnettomuustilastot osoittavat selvästi, että useimmat liikenteessä kuolleet ovat nuoria 18-25-vuotiaita moottoripyöräileviä miehiä. Moottoripyöräkorttien portaittainen myöntäminen onkin järkevää. Siten säästämme ihmishenkiä ja lisäämme liikenneturvallisuutta.
<P>
Haluan poliittisen ryhmäni puolesta vilpittömästi kiittää esittelijä Groschia, joka on neuvotellut hyvin, siten ettei ehdotuksessa, josta huomenna äänestetään, ole siirtymäaikoja, poikkeuksia tai rajoituksia. Tuemme teitä varauksetta ja yksimielisesti, ja niin viemme yhdessä tämän asian menestykselliseen päätökseen. Kiitos työstänne.
<SPEAKER ID="449" NAME="Michael Henry Nattrass" AFFILIATION="IND/DEM">
(EN) Arvoisa puhemies, kun eilen puhuttiin direktiivistä, jolla pyritään paperittomaan ympäristöön, puhemies kuiskasi "tuskinpa vain!". EU on paperiesiripun takana, se on varsinainen paperijalkainen jättiläinen. Ylisääntely sulkee yrityksiä, ja EU-jätti talloo yritteliäisyyden ja innovaation jalkoihinsa. Sisämarkkinoissa piti olla kyse kaupasta, ei paperinmakuisista säädöksistä siitä, kuinka mopolla ajetaan. Vai torjutteko ehkä brittimopojen maihinnousua Dunkerquen rannoille? Tuskinpa vain!
<P>
Eräät EU:n jäsenvaltiot pitävät EU:n papereita vitseinä ja EU:ta paperitiikerinä, jolla on paperihampaat, mutta silti niiden edustajat istuvat komiteoissa nyökkäilemässä kuin paperilampaat, tuottamassa lisää järjettömiä paperinmakuisia säädöksiä meille muille ja täyttämässä kulukorvauslomakkeita, vaikkeivät itse noudata edes suojakypäriä koskevia yksikertaisia sääntöjä. Nyt on vain ajan kysymys, milloin sellaisessa paperissa määrätään, että brittien on ajettava oikealla puolella tietä!
<P>
Yhdistyneen kuningaskunnan moottoripyöräliiton BMF:n mukaan tämän mietinnön ehdotukset ovat taitamattomia ja huonosti suunniteltuja, ja EU on niissä jättänyt huomiotta itse laatimansa tutkimuksen. BMF viitasi moottoripyöräonnettomuuksia syvällisesti käsittelevään tutkimukseen, jossa osoitetaan useimpien moottoripyöräonnettomuuksien olevan hitaassa vauhdissa kaupunkialueilla tapahtuneita yhteenajoja, joihin autonkuljettaja on yleensä syyllinen. Tutkimus oli rahoitettu 2,5 miljoonalla eurolla EU:n veronmaksajien varoja, ja tämä direktiivi merkitsee nyt 2,5 miljoonan euron arvosta tuhlattua paperia.
<P>
BMF toteaa, että direktiivin moottoripyöräilyyn liittyvät tavoitteet ovat täysin päinvastaiset kuin Yhdistyneen kuningaskunnan oma moottoripyöräilystrategia, eivätkä ne edistä turvallisuutta lainkaan vaan johtavat säännösten puutteelliseen noudattamiseen, joka puolestaan voi heikentää turvallisuutta. Trevor Magnus, joka vastaa BMF:ssä suhteista hallitukseen, sanoi tämän olevan tyypillinen esimerkki demokratiavajeesta EU:ssa, joka kohtelee kansalaisia halveksuen.
<P>
Yhteenvetona totean, että koko ehdotus olisi heitettävä paperikoriin ja kierrätettävä, ei kuitenkaan toiseen samanlaiseen paperihirviöön, jos saan pyytää.
<SPEAKER ID="450" NAME="Stanisław Jałowiecki" AFFILIATION="PPE-DE">
(PL) Arvoisa puhemies, mielestäni on erittäin hyvä, että työmme tämän tärkeän mietinnön parissa lähenee loppuaan. Jokainen askel kohti parempaa liikenneturvallisuutta on todella ottamisen arvoinen. Tämä koskee ehdottomasti myös sellaisen kansainvälisen rekisterijärjestelmän luomista, johon kirjataan kaikki tapaukset, joissa ajokortti on takavarikoitu kokonaan tai määräaikaisesti.
<P>
Tarkoitus on selvästi poistaa ajokorttiturismi. Tässä asiassa jäsenvaltiot ovat kuitenkin pääasiallisessa vastuussa. Niiden pitäisi ensinnäkin parantaa omia menettelyjään ajokortin kokonaan tai määräaikaisesti menettäneiden luetteloimisessa. Toivon, että tämän direktiivin ansiosta jäsenvaltioiden on selvitettävä ensin omat hallinnolliset menettelynsä. Direktiivi antaa toki aihetta tyytyväisyyteen, mutta tässä yhteydessä on vaikeaa olla ilmaisematta pahoittelujamme siitä, että yhteinen eurooppalainen ajokortti ei tule kaikkialla käyttöön vielä 25 vuoteen. Eikö olekin melko ristiriitaista, että REACH:in tai palveludirektiivin kaltainen erittäin monimutkainen lainsäädäntö tulee sitovaksi lähes heti, kun taas ajokortin kaltainen hyvin yksinkertainen asia tulee täysimääräisesti käyttöön vasta vuonna 2033? Siihen mennessä asiat ovat ehkä kehittyneet niin pitkälle, ettei ajokortti ole lainkaan tarpeen, vaan se voidaan korvata muilla mekanismeilla, esimerkiksi elektronisella järjestelmällä. Meillä on silloin ehkä jopa Euroopan kansalaisuus, muttei eurooppalaista ajokorttia.
<P>
Ymmärrän, että jotkin jäsenvaltiot haluavat pitää kiinni perinteistä, mutta ainakaan minun mielestäni tämä ei liity mitenkään perinteisiin. Kyse on enemmän pakkomielteestä kuin perinteestä.
<SPEAKER ID="451" NAME="Gary Titley" AFFILIATION="PSE">
(EN) Arvoisa puhemies, avustajani löysi äskettäin Internet-sivun, jossa hyvin avoimesti mainostettiin, että ajo-oikeutensa yhdessä maassa menettäneet saisivat palkkiota vastaan ajokortin jostain muualta. Tällaista ei tietenkään voida hyväksyä nyky-yhteiskunnassa. Vastaavasti ei voida missään tapauksessa hyväksyä sitäkään, että vakavaan rikokseen yhdessä maassa syyllistynyt henkilö voi toisessa maassa välttyä rangaistukselta. Tämä direktiiviehdotus muuttaa vähitellen tuon tilanteen, mutta pahoittelen sitä, että prosessi kestää niin kauan, ja toivon, että sitä voidaan nopeuttaa.
<P>
Tällä ehdotuksella edistetään yksinkertaisuutta ja avoimuutta sekä vähennetään byrokratiaa - huomaan tosin, ettei jäsen Nattrass ole vaivautunut jäämään kuulemaan tätä toteamusta. Se on itse asiassa oleellinen osa parempaa sääntelyä. Alkuperäinen ehdotus oli paljon byrokraattisempi, ja parlamentti onnistui yksinkertaistamaan sitä huomattavasti. Sen avulla lisätään liikenneturvallisuutta ja torjutaan väärennöksiä.
<P>
Pidän erityisen myönteisenä asiaa, jota kukaan ei ole vielä maininnut, nimittäin sitä, että mietinnössä korostetaan kuljettajantutkinnon vastaanottajien pätevyyttä. Meidän on nostettava ajo-opetuksen tasoa koko Euroopan unionissa.
<P>
En ole tyytyväinen moottoripyöriä koskeviin ehdotuksiin, sillä ne ovat liian monimutkaisia, eikä niissä korosteta tarpeeksi kaikkein varhaisimmissa vaiheissa annettava koulutusta ja vaatimusta pakollisista kokeista. Tunnustan kuitenkin, ettei tätä ei juuri tueta parlamentissa eikä neuvostossa, joten minun on myönnettävä tappioni. Toisin kuin eräät kollegani ovat levittämissään kauhutarinoissa väittäneet, tämä ehdotus eroaa hyvin vähän Yhdistyneen kuningaskunnan nykyisestä perinteestä ja käytännöstä.
<SPEAKER ID="452" NAME="Philip Bradbourn" AFFILIATION="PPE-DE">
(EN) Arvoisa puhemies, ensinnäkin haluan todeta parlamentille, että koko tämän lainsäädäntöprosessin ajan olen kannattanut ajatusta koko EU:n yhteisestä ajokorttimallista - korostan, "mallista". Sen ansiosta poliisi ja lainvalvontaviranomaiset tunnistaisivat ajokortit helpommin kaikissa jäsenvaltioissa ja väärennökset vähenisivät, mistä on jo puhuttukin.
<P>
Tämä päämäärä voidaan kuitenkin saavuttaa myös ilman näiden ehdotusten byrokraattisuutta. Mielestäni toissijaisuus- ja suhteellisuusperiaatteiden kannalta on tärkeää, että jäsenvaltioilla on jatkossakin valta päättää siitä, kuinka niiden kansalaiset saavat ja säilyttävät ajokorttinsa. Nyt ehdotetut toimet muuttaisivat täysin todistustaakan: kansalaisten pitäisi todistaa, että he pystyvät ajamaan turvallisesti, kun taas nykyisin valtion on todistettava, etteivät he siihen kykene. Säännölliset uusimiset, jopa niin kutsutut hallinnolliset uusimiset, vain lisäisivät kansalaisille koituvia kustannuksia parantamatta liikenneturvallisuutta vähäisimmässäkään määrin.
<P>
Mainitsen yhden esimerkin. Moottoripyöriä koskevat toimet ovat harkitsemattomia, edustavat ylisääntelyä, eivätkä johda liikenneturvallisuuden parantumiseen, vaan ainoastaan vaikeuttavat moottoripyöräilijöiden siirtymistä tehokkaampiin pyöriin. Tämä ei ole liikenneturvallisuutta koskeva toimi, se on pelkästään kyyninen yritys vaikeuttaa niiden ihmisten elämää, jotka käyttävät tätä liikennemuotoa.
<P>
Valitettavasti minulla ei ole aikaa mainita kaikkia niitä tämän direktiivin kohtia, joita vastustan, joten totean lyhyesti, että mielestäni nämä ehdotukset eivät tuo lisäarvoa. Ne edustavat ylisääntelyä, ovat turhia ja liian byrokraattisia. Kehotan vilpittömästi kollegoitani tukemaan tarkistuksiani koko yhteisen kannan hylkäämiseksi.
<SPEAKER ID="453" NAME="Bogusław Liberadzki" AFFILIATION="PSE">
(PL) Arvoisa puhemies, toisin kuin edellinen puhuja, haluan korostaa, että yhteistä eurooppalaista ajokorttimallia koskeva direktiivi, josta keskustelemme, on mahdollisesti ensimmäinen asiakirja, joka liittyy eurooppalaiseen identiteettiin. Se on tärkeä säädös, jonka ansiosta voin eurooppalaisena tuntea oloni turvalliseksi. Haluan ilmaista ihailuni jäsen Groschia kohtaan. Hän on saanut aikaan yhteisymmärryksen kolmen ryhmän - käytännöllisten, perinteisten ja ääriperinteisten - välillä. Viivästyminen on johtunut tästä. Itse haluaisin mieluummin soveltaa ajokortteihin lyhyempää täytäntöönpanoaikaa, mutta tämä on kompromissiratkaisu. Kunnioittakaamme sitä.
<P>
Eräs tärkeä asia, jonka haluaisin mainita, on se, että ajokorttien saaminen, koulutus- ja tutkintomenetelmät ovat yhtenäistyneet. Tämän johdosta myös liikennekäyttäytymisen erot todennäköisesti poistuvat. Jatkossa matkustus jäsenvaltioiden välillä lisääntyy. Tämä on hyvin tärkeä näkökohta liikenneturvallisuuden edistämisessä. Toinen kysymys on tietokannan luominen. Mielestäni siinä ei ole mitään väärää, että joku hankkii ajokortin ulkomailla. Sen sijaan on väärin, jos ihmiset tekevät niin rikottuaan ensin lakia ja menetettyään ajo-oikeutensa kotimaassaan.
<P>
Kaiken kaikkiaan äänestän hyvin mielelläni tämän ehdotuksen puolesta.
<SPEAKER ID="454" NAME="Luís Queiró" AFFILIATION="PPE-DE">
(PT) Luotamme siihen, että huomisessa äänestyksessä varmistuu eurooppalaisen ajokortin käyttöönottoon liittyvän lainsäädäntöprosessin aikataulu. Aluksi haluan kiittää jäsen Groschia hänen erinomaisesta mietinnöstään. Hän oli vastuussa tästä pitkästä prosessista, jolle oli tyypillistä myönteinen vuoropuhelu ja tehokas toiminta kompromissin saavuttamiseksi. Tuo kompromissi kuvastaa eri jäsenvaltioiden ja yhteisön toimielinten näkemyksiä, ja siinä onnistuttiin säilyttämään johdonmukaisuus asiassa, joka koskee noin kahta kolmasosaa EU:n aikuisväestöstä, kuten esittelijä aivan oikein totesi.
<P>
Pääasiallinen huolenaiheeni oli se, että hyvä ajatus saatettaisiin pilata liialla sääntelyllä, eikä se siten edistäisi liikenneturvallisuutta. Direktiivin pääkysymyksistä saavutetun yhteisymmärryksen ansiosta voimme kuitenkin suhtautua tulevaan optimistisesti.
<P>
Näyttää siltä, että tekstissä on kaiken kaikkiaan saavutettu sille asetetut päämäärät, samalla kun noudatetaan toissijaisuusperiaatetta ja jäsenvaltioiden legitiimejä käytäntöjä.
<P>
Tämä on myönteistä kehitystä, jonka ansiosta kansalaiset saavat selkeämmät, yhdenmukaiset säännöt, jotka edistävät liikkuvuutta ja tieliikenneturvallisuutta. Säännöt estävät myös väärennettyjen ajokorttien vilpillisen käytön ja johtavat tehokkaampiin toimiin rikoksentekijöiden rankaisemiseksi. Uusi direktiivi tavoittaa ne, joita se koskee, yksinkertaisella ja helposti ymmärrettävällä viestillä - niin toivon - ja kansalaiset toivottavasti noudattavat sitä suuremmitta vaikeuksitta. Pitäisi olla selvää, että tavoitteemme on helpottaa kansalaisten elämää ja niiden elämää, jotka toimivat tällä alalla, sekä edistää turvallisempaa tieliikennettä.
<P>
Lopuksi haluan kommentoida kiistanalaista kysymystä portaittaisesta moottoripyöräkorttien myöntämisestä ja 24 vuoden ikärajan asettamisesta tehokkaimmille moottoripyörille, jos aikaisempaa kokemusta ei ole. Moottoripyöräilijänä - olen tosiaan vanha moottoripyöräilijä - mielestäni ikä ei ole ainoa kypsyyden ja vastuullisen liikennekäyttäytymisen mittari, mutta kokemuksen ohella se on paras mittari, joka lainsäätäjillä on käytettävissään. Tässä on kysymys siitä, että markkinoilla on moottoripyöriä, joiden huippunopeus on lähes sama kuin Formula 1 -autoilla. Sellaisia ajoneuvoja ei pitäisi olla tuskin 18-vuotiaiden nuorten ulottuvilla. Itse en ainakaan koskaan antaisi sen ikäisen lapseni ajaa sellaista. Siksi tuen aikaansaatua ratkaisua, joka koskee kaikkein haavoittuvaisimpia moottoripyöräilijöitä, yhteiskuntamme nuorimpia.
<SPEAKER ID="455" NAME="Inés Ayala Sender" AFFILIATION="PSE">
(ES) Arvoisa puhemies, mielestäni meidän on osoitettava esittelijä Groschille erityisen suuret kiitokset tästä joululahjasta, jonka Euroopan unioni antaa 300 miljoonalle kansalaiselleen. On totta, että häntä on tässä aikaisin saapuvan joulupukin tehtävässä avustanut komission jäsen Barrot virkamiehineen, samoin kuin varjoesittelijät, joiden kanssa hän on tehnyt erinomaista työtä.
<P>
Hyvä jäsen Grosch, kiitos siitä, että olette lisännyt liikenneturvallisuutta koskeviin näkökohtiin myös muita tärkeitä osa-alueita, kuten väärennösten ja ajokorttiturismin torjunnan, joka toteutetaan lisäämällä valvontaa ajokorttitietokannan avulla.
<P>
Kotimaani kaltaiselle valtiolle, jolle matkailu on tärkeä elinkeino, tämä oli tärkeää ja kiireellistä, sillä nyt kun ajokortteihin sovelletaan pistejärjestelmää, on syntymässä täysin tuomittava turismin muoto, jossa uusia ajokortteja haetaan ulkomailta tai Internetistä, kuten jäsen Titley juuri totesi.
<P>
Moottoripyöristä totean, että ajolupien portaittaisen myöntämisen käyttöönotto on viisas ja pedagoginen valinta, joka auttaa nuoriamme aikuistumaan, vaikka jotkut heistä uskovatkin voivansa edetä nopeammin.
<P>
Perävaunuja ja asuntoautoja koskevilla säännöksillä parannetaan valvontaa lisäämättä rasitteita.
<P>
Olen myös tyytyväinen siihen, että tämän direktiivin avulla lisätään henkilöiden vapaata liikkuvuutta ja sen avoimuutta. Direktiivi on erittäin hyödyllinen myös ammattikuljettajille.
<P>
On totta, että aikarajat tuntuvat erittäin kaukaisilta, mutta esittelijän tavoin minäkin olen optimistinen ja uskon, että käytännössä muutos tapahtuu nopeammin. Kansalaiset ovat lähes aina edellä lainsäätäjiinsä nähden.
<P>
Lopuksi totean, että vaikka esittelijän mukaan ajokorttien säännöllisiin ja pakollisiin uusimisiin ei sisälly uusinta-ajokoetta, lääkärintarkastusta tai näkötestiä, mielestäni tämä on hyvä pohja, jolta voidaan edetä kohti tulevaa käytännöllistä yhteisymmärrystä myös näistä uusista näkökohdista.
<P>
Olen toiveikas myös tämän suhteen ja kehotankin jäsen Groschia työskentelemään tämän uuden tavoitteen saavuttamiseksi.
<SPEAKER ID="456" NAME="Corien Wortmann-Kool" AFFILIATION="PPE-DE">
(EN) Arvoisa puhemies, haluan aluksi kiittää jäsen Groschia hyvästä lopputuloksesta. Hän onnistui neuvoston kanssa käydyissä neuvotteluissa sisällyttämään monia parlamentin kannan kohtia lopulliseen kompromissiin. Siten saamme eurooppalaisen valuuttamme euron lisäksi myös eurooppalaisen ajokortin. Näin saadaan vihdoin lopetettua ajokorttiturismi: jos henkilö menettää ajokorttinsa yhdessä maassa, hän ei voi saada uutta toisesta maasta. Erittäin hyvä asia on myös se, että väärennökset vähentyvät, sillä olemme saaneet jäsenvaltiot suostumaan rajoitettuun voimassaoloaikaan. Se on sääli jäsen Jarzembowskin ja muiden saksalaisten jäsenten kannalta, mutta hyvä Euroopan liikenneturvallisuuden kannalta.
<P>
Kompromissi merkitsee aina sitä, että saa tahtonsa läpi joissain asioissa ja toisissa ei. Moottoripyöräilijöille olisi ollut oikeudenmukaisempaa, jos he olisivat voineet saada raskaiden moottoripyörien ajo-oikeuden 21 vuoden iässä 24 vuoden sijaan. Jo 18-vuotiaana voi ajaa isoa tila-autoa tai Ferraria, mutta tämän ehdotuksen mukaan on odotettava vielä kuusi vuotta, jotta voi saada ilman välivaiheita oikeuden ajaa raskaita moottoripyöriä. Se on suhteetonta. Jos komission jäsen todella haluaa edistää moottoripyöräilijöiden turvallisuutta, hänen pitäisi parantaa asiaa koskevaa tutkimusta ja ryhtyä toimiin sen tutkimuksen pohjalta. Siinä selviäisi, että tarvitaan hyvää ajo-opetusta, mutta sen lisäksi meidän on myös parannettava infrastruktuuria - esimerkiksi suojakaiteita - jotta moottoripyöräilijöiden turvallisuutta voidaan lisätä.
<P>
Lopuksi totean olevani tyytyväinen siihen, että B-ajokortin haltijoiden oikeuksia lisätään niin, että he voivat ajaa raskailla perävaunuilla varustettuja autoja. Tuenkin vahvasti tätä eurooppalaista ajokorttia koskevaa uutta direktiiviä.
<SPEAKER ID="457" NAME="Proinsias De Rossa" AFFILIATION="PSE">
(EN) Arvoisa puhemies, haluan ensinnäkin kiittää jäsen Groschia ja kaikkia muita parlamentin jäseniä, jotka ovat työskennelleet tämän EU:n lainsäädännön tärkeän osan parissa. Tukisin melkein mitä tahansa toimenpidettä, joka parantaisi liikenneturvallisuuttamme. Kotimaani Irlannin onnettomuustilastot kuuluvat EU:n synkimpiin, mikä on merkittävä huolenaihe kaikille kansalaisillemme.
<P>
Tämä johtuu osittain siitä, ettei ajokoulutuksemme ole tarpeeksi hyvää, ja osittain myös siitä, että teillämme liikkuu niin monia kuljettajia, joilla ei ole ajokorttia. Irlannin 2,5 miljoonasta kuljettajasta 410 000:lla ei ole varsinaista ajokorttia, vaan niin kutsuttu tilapäinen ajokortti. Näistä noin 30 000:lla on jo viides peräkkäinen tilapäinen ajokortti. Nämä henkilöt ovat selvästi vaarallisia muille tielläliikkujille, niinpä vetoan niihin, joilla on varauksia tämän direktiivin suhteen, jotta he kannattaisivat sitä ja tukisivat ihmishenkien suojelemista teillämme.
<SPEAKER ID="458" NAME="Rodi Kratsa-Tsagaropoulou" AFFILIATION="PPE-DE">
(EL) Arvoisa puhemies, arvoisa komission jäsen, hyvät parlamentin jäsenet, minäkin haluan ilmaista tyytyväisyyteni siihen, että on saavutettu toimielintenvälinen yhteisymmärrys tästä politiikan alasta, joka on hyvin tärkeä liikenneturvallisuuden, EU:n oikeusvarmuuden, vapaan liikkuvuuden, avoimuuden ja sisämarkkinoiden toimivuuden kannalta. Mielestäni yhtenäistävä menettelymme on merkittävä menestys.
<P>
Noin 110 käytössä olevaa ajokorttimallia kertovat jäsenvaltioidemme erilaisista perinteistä ja niiden viranomaisten erilaisista käytännöistä. Meillä onkin jatkuvasti haastetta ja työsarkaa siinä, että onnistumme yhtenäistämään tehokkaasti EU:n jäsenvaltioiden lainsäädäntöä ja silti kunnioittamaan toissijaisuusperiaatetta. Siksi on mielestäni hyvin merkittävä tulos, että otamme käyttöön yhteisen eurooppalaisen ajokorttimallin, joka on luottokortin kokoinen muovikortti, ja että vanhat ajokortit vaihdetaan uusiin tyydyttävässä ajassa, jotta virastot voivat varautua taloudellisten ja käytännön järjestelyjen osalta.
<P>
Lisäksi tarve yhdenmukaistaa ajo-opettajien koulutusta ja valvontaa täydentää tätä hanketta ja antaa sille lisäarvoa. Vielä suurempaa lisäarvoa se tuottaa tietysti, jos parannetaan infrastruktuuriakin - tienviittoja ja kaikkea muuta turvallisuutta edistävää infrastruktuuria, myös teiden kuntoa.
<P>
Mielestämme eurooppalainen ajokortti lähentää huomattavasti EU:ta sen kansalaisiin, ja tässä vedonlyönnissä emme saa hävitä.
<SPEAKER ID="459" NAME="Dieter-Lebrecht Koch" AFFILIATION="PPE-DE">
(DE) Arvoisa puhemies, hyvät parlamentin jäsenet, jo pitkään on pidetty itsestään selvänä, että passien ja henkilökorttien kaltaisia henkilöllisyystodistuksia on uusittava tietyin väliajoin. Tämä ei kuitenkaan koske ajokortteja. Vaikka henkilön nimi olisi muuttunut jo monta kertaa ja ajokortin valokuva olisi yli 40 vuotta vanha, moni ajaa edelleen alkuperäisellä kortillaan. Eikö tuo suorastaan kannusta lain rikkomiseen ja ajokorttiturismiin? Eikö se aiheuta usein hankaluuksia liikenneratsioissa? Jopa EU:ssa rekisteröityjen ajoneuvojen rekisterinumerot ovat tunnistettavissa. Ne edistävät omalta, joskin hyvin pieneltä osaltaan eurooppalaisen identiteetin kehittymistä. Voimassa olevat 110 ajokorttimallia puolestaan antavat EU:sta tilkkutäkkimäisen kuvan. Sitäkö tämän direktiivin vastustajat haluavat? On todella muovikorttimuotoisen yhteisen eurooppalaisen ajokortin aika. Neuvoston yhteinen kanta kuvastaa kaikilta olennaisilta osin parlamentin tahtoa, ja se on lupaus merkittävästä edistyksestä liikenneturvallisuudessa. Meidän on äänestettävä sen puolesta huomenna, niin että se voidaan panna täytäntöön mahdollisimman pian.
<P>
En kuitenkaan vieläkään voi ymmärtää, miksi sallimme jäsenvaltioille niin pitkät siirtymäajat. Vetoan kotimaahani Saksaan, jotta se näyttäisi hyvää esimerkkiä ja toimisi vapaaehtoisesti nopeammin. Jos kaikki maat tekevät niin, ajokorttidirektiivin myönteiset muutokset voisivat tulla voimaan jo EU:n kolmannen tieliikenneturvallisuuden toimintaohjelman aikana eli vuoteen 2010 mennessä. Valitettavasti neuvoston päätökset eivät aina ole sopusoinnussa Lissabonin strategian kanssa. Mahdollisuuksia kasvuun ja työllistymiseen menetetään turhaan esimerkiksi siinä, että huoltohenkilökunta saa ajaa 40-tonnisia rekkoja niiden korjaamisen yhteydessä, mutta ei enää tyhjiä busseja. Enkä ymmärrä logiikkaa, jonka mukaan B-ajokortin haltija saa tietyissä oloissa ajaa auton ja asuntovaunun yhdistelmää, joka voi painaa jopa 4,25 tonnia, muttei asuntoautoa, jota on helpompi käsitellä. Mikä harmi!
<SPEAKER ID="460" NAME="Jacques Barrot" AFFILIATION="komission varapuheenjohtaja" LANGUAGE="FR">
Arvoisa puhemies, hyvät parlamentin jäsenet, haluan kiittää teitä tästä antoisasta keskustelusta, jossa on vahvistunut kolmen toimielimemme välisen kompromissin nyt nauttima hyvin laaja kannatus. Haluan ehdottomasti kiittää teitä kaikkia ja erityisesti esittelijäänne Groschia tästä erinomaisesta tuloksesta.
<P>
Hyvät parlamentin jäsenet, muutamiin harvoihin kielteisiin huomautuksiin haluaisin todeta, että olemme moraalisesti sitoutuneet tärkeään päämäärään: liikennekuolemien määrän puolittamiseen vuoteen 2010 mennessä. Voittekin jokainen itse pohtia, mikä on vastuunne tässä asiassa.
<P>
Yhdessä jäsenvaltioiden kanssa olemme omaksuneet monialaisen lähestymistavan, joka perustuu ensisijaisesti ajoneuvojen laatuun. Kollegani Verheugen ja minä olemme laatineet autoteollisuudelle etenemissuunnitelman, jotta kaikki menetelmät, joilla ajoneuvoista saadaan turvallisempia, otettaisiin vähitellen käyttöön. Toinen tärkeä osa politiikkaamme on komission 5. lokakuuta 2006 hyväksymä direktiiviehdotus tieinfrastruktuurin turvallisuusjohtamisesta. Haluamme tosiaan, että turvallisuusnäkökohdat otetaan paremmin huomioon niin infrastruktuurin suunnittelussa kuin rakentamisessa. Tämä hyödyttäisi kaikkia tielläliikkujia, myös moottoripyöräilijöitä.
<P>
Kolmas tekijä on tietenkin jokaisen kuljettajan oma käyttäytyminen - tähän asiakirja, jonka hyväksymisestä äänestätte huomenna, vaikuttaa mielestäni merkittävästi. Arvoisa puhemies, tässä yhteydessä haluaisin vielä kerran korostaa sitä, kuinka paljon Euroopan parlamentti on tässä kysymyksessä aidosti ajanut EU:n etua. Esittämällä merkittäviä suunnitelmia ja saamalla ne hyväksytyiksi - esimerkiksi vanhojen ajokorttien vähittäinen vaihtaminen uusiin ja sellaisten ehtojen asettaminen, että tiettyjen ajoneuvoluokkien ajokortit myönnetään portaittain - Euroopan parlamentti on todella osoittanut jotain, joka oikeastaan kyllä on itsestään selvää, nimittäin halunsa ajaa EU:n kansalaisten etua.
<P>
Joitakin moottoripyöräilijöitä koskevia huolia on ilmaistu. Heidän turvallisuutensa on meille erittäin tärkeä asia. Vaikka liikenneturvallisuus on yleisesti ottaen parantunut, moottoripyöräilijät ovat teillämme eniten vaarassa oleva ryhmä, sillä yksi viidesosa EU:ssa liikenteessä kuolleista on moottoripyöräilijöitä. Kääntääksemme tämän suuntauksen olemme tässä direktiivissä korostaneet portaittaista ajolupien myöntämistä tehokkaimpien moottoripyörien osalta. Kokemuksen lisäämisen, kohdistetun koulutuksen ja soveltuvan kokeen avulla pystymme vähentämään kuolonuhrien määrää. Tässä ei ole kyse byrokratiasta. Päinvastoin yksinkertaistamme asioita. On kuitenkin vain loogista, että moottoripyöräilijöille annetaan jonkin verran opetusta. On olennaista, että moottoripyöräilijöitä koulutetaan. Tämän direktiivin liite 6 koskee tuota koulutusta, ja liitettä voidaan muuttaa, kun tarpeet muuttuvat.
<P>
Arvoisa puhemies, hyvät parlamentin jäsenet, ehdotus, josta äänestetään huomenna, on merkittävä vaihe tieliikenneturvallisuuden toimintaohjelmassamme. Euroopan unionin teillä kuolee edelleen vuosittain lähes 40 000 ihmistä. Parlamentin voidaankin katsoa tekevän hyvin tärkeää työtä, sillä näillä uusilla säännöksillä säästyy epäilemättä monia ihmishenkiä. Siksi kiitän vilpittömästi parlamenttia ja esittelijää hyvästä työstä.
<SPEAKER ID="461" NAME="Puhemies">
Keskustelu on päättynyt.
<P>
Äänestys toimitetaan torstaina klo 11.00.
