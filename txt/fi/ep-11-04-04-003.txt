<CHAPTER ID="003">
Puhemiehen julkilausumat
<SPEAKER ID="007" NAME="Puhemies">
(PL) Haluan aluksi esittää joitakin huomiota ja jakaa hieman tietoa.
<P>
Huhtikuun 26. päivänä on kulunut 25 vuotta Tšernobylin ydinkatastrofista, joka oli kaikkein vakavin ydinonnettomuus ihmiskunnan historiassa. Muistamme vielä ne, jotka menettivät terveytensä tai henkensä kamppaillessaan katastrofin keskellä sekä myös ne sadat tuhannet ihmiset, jotka joutuivat jättämään kotinsa. Entisen itäblokin maiden viranomaiset salasivat liian pitkään katastrofia koskevia tietoja muulta maailmalta ja ennen kaikkea omilta kansalaisiltaan. Sen vuoksi oli vaikeampaa ryhtyä minkäänlaisiin toimiin katastrofin seurauksien lieventämiseksi. Myöhemmin Tšernobylista tuli kuitenkin katastrofin koettelemien maiden ja kansainvälisen yhteisön välisen tehokkaan yhteistyön symboli. Samalla, kun muistelemme tänään Tšernobylin katastrofia, ajattelemme myös Japanin kansaa, joka kamppailee tsunamin ja Fukushiman ydinvoimalaonnettomuuden jälkimainingeissa.
<P>
Seuraava ilmoitus on myös tuskallinen muistutus. Muutaman päivän päästä, 10. huhtikuuta, on kulunut vuosi Smolenskin lento-onnettomuudesta. Onnettomuudessa kuoli 96 ihmistä, joiden joukossa olivat Puolan presidentti ja hänen vaimonsa sekä Puolan parlamentin 18 edustajaa. Yksi edustajista oli valmis aloittamaan työt Euroopan parlamentissa yhtenä 18 parlamentin lisäjäsenistä. Suurin osa menehtyneistä toimi korkea-arvoisessa asemassa valtion palveluksessa. Useat Euroopan parlamentin jäsenet tunsivat heidät henkilökohtaisesti. Itsekin tunsin heistä ainakin puolet. Onnettomuuden syyt eivät ole vielä täysin selvät, ja odotamme edelleen tietoja siitä. Suremme nyt jälleen yhdessä niiden kanssa, jotka menettivät rakkaansa.
<P>
Kolmas asia liittyy siihen, että Euroopan parlamentti on huolestunut siitä, että Yhdysvaltain korkein oikeus päätti hylätä kuolemaantuomitun Troy Davisin pyynnön tuomionsa lykkäämisestä ja hänen tapauksensa uudelleen käsittelemisestä. Haluan vedota Yhdysvaltain Georgian osavaltion viranomaisiin, jotta ne käyttäisivät oikeuttaan muuttaa Troy Davisille 20 vuotta sitten määrätty kuolemantuomio elinikäiseksi vankeusrangaistukseksi. Kuolema ei voi koskaan ilmentää oikeudenmukaisuutta.
<P>
Seuraava tieto liittyy siihen, että olemme myös hyvin huolestuneita Norsunluurannikon tapahtumista. Presidentinvaalit aiheuttivat kauhua ja väkivaltaisuuksia maassa kansalaisten odottaman rauhan, tulevaisuuden näkymien ja hyvinvoinnin sijaan. Laurent Gbagbon on tunnustettava vaalien tulokset ja luovuttava vallasta. Vetoamme molempiin osapuoliin, jotta ne lopettaisivat välittömästi siviileihin kohdistuvat väkivaltaisuudet. Kansainvälisen yhteisön on tehtävä kaikkensa pysäyttääkseen väestön joukkosurman. Kaikki rikoksiin syyllistyneet on saatettava oikeuden eteen. Tästä olemme vahvasti vakuuttuneita, ja Euroopan parlamentti tekee kaikkensa asian hyväksi.
<P>
Viimeinen asia koskee sitä, että olen luvannut pitää parlamentin ajan tasalla tiettyjä parlamentin jäseniä koskevien korruptiosyytteiden tutkimuksesta. Tämän lupauksen mukaisesti haluan muistuttaa teille, että torstaina parlamentin poliittisten ryhmien puheenjohtajien kokouksen jälkeen teille lähetettiin asiaa koskeva kirje. Aiomme myös ryhtyä päättäväisiin toimiin ja määritellä käytännesäännöt eturyhmien, edunvalvojien ja parlamentin jäsenten suhteen. Keskustelemme asiasta tänään puhemiehistön kokouksessa klo 18.30 ja päätämme tulevista toimista tässä asiassa.
<P>
Jäsen Nicholson on pyytänyt puheenvuoroa. Hyvä jäsen Nicholson, olkaa hyvä, voitte käyttää puheenvuoron.
<SPEAKER ID="008" NAME="James Nicholson" AFFILIATION="ECR">
(EN) Arvoisa puhemies, haluaisin käyttää tilaisuutta hyväkseni ja keskustella Pohjois-Irlannissa lauantaina sattuneesta nuoren poliisikonstaapelin murhasta. Hän oli matkalla töihin ja saanut vasta muutamaa viikkoa aikaisemmin pätevyyden toimia työssään. Niinä 22 vuotena, kun olen toiminut Euroopan parlamentissa, olen usein joutunut tuomitsemaan terroristit, jotka tekevät sellaisia hirmutekoja. Kuvittelin, että niiden aika olisi ohi, eikä minun tarvitsisi enää koskaan tehdä niin. Ajatuksemme ovat nuoren miehen perheen luona. Hänellä oli edessään ura ja hieno tulevaisuus. Tapaus oli selkeä ja tahallinen yritys horjuttaa jälleen kerran alueeni vakautta.
<P>
Haluan tehdä selväksi, että mielestäni suurin osa Pohjois-Irlannin asukkaista ei halua palata nyt, eikä koskaan tulevaisuudessa siihen, mitä olemme aikaisemmin kokeneet. Omaghin asukkaat kärsivät paljon. Tämä siellä sattunut tapaus palauttaa epäilemättä monia hirveitä muistoja heidän mieliinsä. Voimmeko välittää myötätunnon osoitukset perheelle ja kaikille asianosaisille tämän alueellani sattuneen hyvin surullisen tapauksen johdosta?
<P>
(Suosionosoituksia)
<SPEAKER ID="009" NAME="Puhemies">
(PL) Kiitän teitä huomioistanne tässä asiassa. Haluan ilmoittaa parlamentin jäsenille, että eilen aamulla annoin erityislausunnon asiasta, Euroopan parlamentin puhemiehen lausunnon, jossa tuomitsin tapahtuman ja erityisesti sen, että uhri oli niin nuori. Ilmaisin myös toiveeni siitä, että Pohjois-Irlanti saisi elää rauhassa, kuten se on viime aikoina onnistunut tekemään. Jäsenet voivat lukea eilen aamulla julkaisemani lausuman tästä asiasta Euroopan parlamentin verkkosivustolta.
<SPEAKER ID="010" NAME="Bairbre de Brún" AFFILIATION="GUE/NGL">
(GA) Arvoisa puhemies, minäkin tuomitsen Ronan Kerrin surmaamisen viikonloppuna Omaghissa, omassa vaalipiirissäni, tehdyssä pommi-iskussa. Hän oli 25-vuotias nuori mies, joka oli liittynyt uuteen poliisiyksikköön ja sai surmansa siitä syystä. Hyökkäystä ei suunnattu pelkästään tätä nuorta miestä ja hänen perhettään vaan myös vaalipiirissäni käynnissä olevaa rauhanprosessia vastaan. Ihmiset, jotka surmasivat Ronan Kerrin, yrittävät pysäyttää rauhanprosessin etenemisen, emmekä me anna heidän tehdä sitä. Saanen kiittää parlamentin puhemiestä siitä, että hän ilmaisi osanottonsa sekä niitä parlamentin jäseniä, jotka osoittivat osanottonsa uhrin perheelle. Lisäksi osoitan myötätuntoani Ronan Kerrin perheelle ja tuomitsen voimakkaasti hänen surmaamisensa.
<SPEAKER ID="011" NAME="Pat the Cope Gallagher" AFFILIATION="ALDE">
(EN) Arvoisa puhemies, haluan ensinnäkin kiittää teitä eilen antamastanne lausumasta, jossa tuomitsitte kyseisen teon. Annan tukeni jäsen Nicholsonin ja de Brúnin lausunnoille, jotka he antoivat täällä tänään. Annamme heille täyden tukemme, kun he varmistavat, että tekoon syyllistyneet tuodaan oikeuden eteen.
<P>
Rauhanprosessi on Euroopan unionin tuella ollut hyvin menestyksekäs. Kaikki Irlannin saarella asuvat tervejärkiset ihmiset ovat tuominneet tämän julman teon, Ronan Kerrin surman - ar dheis Dé go raibh a anam. Haluan erityisesti antaa tunnustusta hänen äidilleen siitä rohkeasta lausunnosta, jonka hän antoi eilen rauhanprosessin jatkumisen tueksi.
