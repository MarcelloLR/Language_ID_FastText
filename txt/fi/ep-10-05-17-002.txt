<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(PL) Aluksi annan teille joitakin tietoja. Ensinnäkin Euroopan unionissa vietetään tänään kuudetta kansainvälistä homofobian vastaista päivää. Tasan 20 vuotta sitten Maailman terveysjärjestö poisti homoseksuaalisuuden kansainvälisestä tautiluokituksesta. Euroopan unioni torjuu kaikenlaisen syrjinnän. Siihen sisältyy myös homofobia. Velvollisuus suojella syrjittyjä on kirjattu tärkeimpiin säädöksiimme - perussopimukseen ja perusoikeuskirjaan, johon perussopimuksessa viitataan.
<P>
Toiseksi tässä kuussa juhlimme Schumanin julistuksen 60. vuosipäivää, ja 8. ja 9. toukokuuta parlamentillamme oli avointen ovien päivät Brysselissä ja Strasbourgissa. Vierailijat pääsivät näkemään Euroopan parlamentin työskentelyä läheltä ja saivat tietoa jokapäiväisestä työstämme. Rakennukset olivat avoinna kaikille kansalaisille. Kaiken kaikkiaan 33 000 EU:n kansalaista vieraili parlamentissa Brysselissä ja Strasbourgissa. Meillä oli tässä istuntosalissa myös kokous, johon osallistui 800 nuorta kaikista Euroopan unionin jäsenvaltioista. Kanssani täällä oli 11 Euroopan parlamentin jäsentä. Me puhuimme heidän kanssaan, istuimme yhdessä ja keskustelimme unionia koskevista asioista.
<P>
Kolmas asia: viime viikolla, tiistaina 11. toukokuuta, minulla oli suuri kunnia antaa Kaarle Suuri -nuorisopalkinto Aachenissa. Ensimmäisen palkinnon voitti saksalainen "Train for Europe" -hanke. Toisen palkinnon voitti irlantilainen hanke ja kolmannen palkinnon bulgarialainen hanke. Kilpailuun osallistui nuoria kaikista unionin jäsenvaltioista. Saksalaiseen hankkeeseen osallistui edustajia 21 EU:n jäsenvaltiosta, ja 24 ammatillista oppilaitosta teki yhteistyötä suunnitellakseen ja rakentaakseen junan. Kaarle Suuri -pääpalkinto annettiin 13. toukokuuta, kaksi päivää nuorisopalkinnon jälkeen, sekin Aachenissa, Puolan pääministerille Donald Tuskille.
<P>
Neljänneksi, osallistuin viime viikolla Euroopan unionin parlamenttien puhemiesten kokoukseen Tukholmassa. Kaikkien 40 kansallisen parlamentin puhemiehet olivat läsnä. Puhuimme tulevasta yhteistyöstä ja myös tulevasta Belgian puheenjohtajakaudesta. Kokouksen järjestivät ystävämme Ruotsin valtiopäivistä ja myös Espanjan parlamentista. Espanja toimii tällä hetkellä Euroopan unionin puheenjohtajana. Aiomme järjestää säännöllisesti muun muassa parlamenttien valiokuntien kokouksia ja myös Euroopan kansallisten parlamenttien yhteisiä istuntoja.
<P>
Sitten haluan ilmaista onnentoivotukseni. Kahdella Euroopan unionin jäsenvaltiolla, Yhdistyneellä kuningaskunnalla ja Unkarilla, on uusi hallitus. Toivomme niille vakautta. Tarvitsemme Euroopan unionissa kovasti vakaita hallituksia. Niitä tarvitaan muun muassa siksi, että päätöksiä voidaan tehdä nopeasti. Me edustamme Euroopan unionin yhteisömenetelmää, mutta yhteistyö hallitusten kanssa on meille erittäin tärkeää, jotta Euroopan unioni toimii tehokkaasti ja on tehokas kansalaisten näkökulmasta.
