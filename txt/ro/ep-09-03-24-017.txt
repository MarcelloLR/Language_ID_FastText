<CHAPTER ID="017">
Substanțe care diminuează stratul de ozon (Reformare) (dezbatere)
<SPEAKER ID="512" NAME="Preşedinta">
Următorul punct pe ordinea de zi este raportul elaborat de dl Blokland, în numele Comisiei pentru mediu, sănătate publică şi siguranţă alimentară, referitor la propunerea de regulament al Parlamentului European şi al Consiliului privind substanţele care diminuează stratul de ozon (reformare) - C60297/2008 -.
<SPEAKER ID="513" NAME="Johannes Blokland" LANGUAGE="NL">
Dnă preşedintă, dispariţia găurii din stratul de ozon este importantă pentru mediu şi pentru sănătatea publică a populaţiei din lumea întreagă. Atmosfera noastră este astfel formată încât există două straturi diferite care ne protejează. CO 2 din stratul troposferic menţine căldura, astfel încât să nu ne fie prea frig. Ozonul din stratul stratosferic ne protejează de radiaţiile ultraviolete nocive ale soarelui. Regulamentul privind substanţele care diminuează stratul de ozon are drept obiectiv principal protejarea stratului stratosferic de ozon, dar şi prevenirea schimbărilor climatice. Astfel, substanţele respective care sunt interzise au drept efect atât diminuarea stratului de ozon, cât şi creşterea încălzirii globale. Substanţele predominante care diminuează stratul de ozon se găsesc în agenţii de propulsare a aerosolilor, agenţii de răcire, materialele izolante şi anumiţi agenţi de curăţare şi solvenţi specifici. Clorofluorocarburile şi halonii care produc cel mai puternic efect de diminuare a stratului de ozon au fost eliminaţi complet, în afara unui număr limitat de excepţii. Este interzisă deja producţia de hidroclorofluorocarburi, iar utilizarea acestora va fi interzisă începând cu 2020. Preambulul noului regulament prevede că producţia şi utilizarea substanţelor care diminuează stratul de ozon trebuie să înceteze sau să fie redusă la minim cât mai mult posibil. Aceasta reprezintă o importantă bază politică.
<P>
Şaizeci şi patru de amendamente au fost adoptate în cadrul Comisiei pentru mediu, sănătate publică şi siguranţă alimentară. Au existat ulterior două dialoguri tripartite, care au avut drept rezultat ajungerea la un acord între Consiliu şi Parlament. Acest lucru a însemnat înlocuirea celor 64 de amendamente printr-un text unic, consolidat. Aş dori să menţionez pe scurt nouă rezultate importante ale acordului.
<P>
În primul rând, temeiul juridic al regulamentului a devenit mediul. Acest lucru oferă statelor membre posibilitatea de a adopta măsuri mai cuprinzătoare de protecţie a mediului. În al doilea rând, folosirea pesticidului bromură de metil va fi interzisă începând cu 18 martie 2010. Acest lucru se aplică, de asemenea, gazării containerelor în scopul controlului verminei. Singura excepţie rămasă se va aplica în caz de urgenţă, precum situaţia apariţiei unei epidemii la scară largă. Al treilea punct este faptul că, în cadrul programului de eliminare a hidroclorofluorocarburilor, procentul faţă de 1997 a fost redus la 7% pentru ultimii ani. În al patrulea rând, hidroclorofluorocarburile pot fi folosite doar în cadrul întreprinderilor desemnate de către guvern. În al cincilea rând, au fost adăugate unele substanţe noi la lista substanţelor care sunt desemnate în scopul aplicării unor măsuri restrictive. Comisia Europeană şi-a asumat angajamentul de a investiga în continuare aceste substanţe. Punctul al şaselea se referă la faptul că, în ceea ce priveşte excepţiile necesare, cum ar fi folosirea substanţelor ca reactivi şi în scopuri de laborator, etichetarea este prevăzută ca o cerinţă obligatorie. S-a convenit, de asemenea, în această privinţă, că nu trebuie să se înregistreze niciun fel de creştere a folosirii în laborator. Punctul al şaptelea se referă la faptul că refolosirea şi reciclarea substanţelor care diminuează stratul de ozon pentru aparatele existente poate avea loc doar în cadrul unei întreprinderi. În plus, trebuie ţinut un registru care să cuprindă cantităţile existente în vederea combaterii fraudei şi a comerţului ilegal. Al optulea punct priveşte faptul că trebuie să se ia în considerare punerea în aplicare prin intermediul efectuării de controale. În acest mod, statele membre sunt obligate să coopereze pentru a combate comerţul ilegal. Punctul final se referă la faptul că, în vederea prevenirii scurgerilor de substanţe care diminuează stratul de ozon, sistemul de monitorizare şi de punere în aplicare trebuie consolidat.
<P>
Cu toate acestea, există încă mult de făcut în vederea soluţionării problemei legate de stocarea substanţelor care diminuează stratul de ozon. Comisia are de jucat un rol important în acest sens. Aş dori să îi solicit din nou acesteia să elaboreze directiva privind deşeurile provenind din activităţi de construcţie şi demolări, cu respectarea liniilor convenite în urmă cu şase ani în cadrul celui de-al şaselea program comunitar de acţiune pentru mediu.
<P>
În concluzie, am obţinut un rezultat satisfăcător. Stratul de ozon va avea o şansă mai mare de a se reface, astfel încât să se reducă efectele nocive, precum cancerul de piele şi daunele provocate plantelor şi animalelor.
<SPEAKER ID="514" NAME="Stavros Dimas">
membru al Comisiei - (EL) Dnă preşedintă, aş dori, în primul rând, să îi mulţumesc şi să îl felicit pe raportor, dl Blokland, precum şi pe toţi raportorii alternativi pentru activitatea excepţională legată de această propunere în vederea reformării regulamentului privind protecţia stratului de ozon.
<P>
Sunt încântat, în special, de faptul că s-a ajuns la un acord la prima lectură, datorită în mare măsură contribuţiei pozitive şi constructive a Parlamentului.
<P>
Politica privind protecţia stratului de ozon din stratosferă a fost recunoscută ca fiind un foarte mare succes, iar Uniunea Europeană a jucat un rol decisiv în acest sens. Datorită măsurilor inovatoare adoptate în cadrul Uniunii Europene, am reuşit să obţinem retragerea a 99% dintre substanţele care diminuează stratul de ozon.
<P>
Pe lângă protecţia stratului de ozon, limitarea acestor substanţe are repercusiuni extrem de pozitive asupra climatului. Acest lucru se datorează faptului că aceste substanţe au un potenţial de încălzire globală de 14 000 de ori mai mare decât cel al CO 2. În lipsa Protocolului de la Montreal şi a chiar mai ambiţiosului regulament comunitar, emisiile de gaze cu efect de seră la nivel global ar fi, probabil, cu 50% mai ridicate decât nivelul la care acestea se află în prezent.
<P>
Datorită acestor eforturi internaţionale, oamenii de ştiinţă estimează, în prezent, că stratul de ozon va putea fi refăcut complet între 2050 şi 2075. Cu toate acestea, pentru ca acest lucru să fie posibil, trebuie depăşite o serie de probleme care persistă. Propunerea Comisiei are drept obiectiv, atât simplificarea regulamentului comunitar şi reducerea piedicilor birocratice, cât şi armonizarea legislaţiei cu noile evoluţii ştiinţifice şi viitoarele provocări, cu scopul de a garanta refacerea stratului de ozon.
<P>
Acordul de compromis obţinut menţine structura propunerii Comisiei, incluzând, în acelaşi timp, măsuri specifice necesare în vederea abordării chestiunilor nerezolvate sub aspectul eliminării complete sau a limitării folosirii substanţelor care diminuează stratul de ozon.
<P>
Şi mai important, acesta cuprinde dispoziţii mai stricte privind substanţele care sunt "stocate” în produse, precum echipamente de răcire sau spumă plastică de izolare. Compromisul consolidează măsurile comerciale împotriva folosirii ilegale şi a comerţului ilegal cu substanţe care diminuează stratul de ozon în Uniunea Europeană şi va contribui la combaterea dumping-ului de mediu în ţările în curs de dezvoltare. În sfârşit, acesta interzice orice folosire a bromurii de metil, cu excepţia anumitor situaţii specifice pentru a face faţă unor cazuri de urgenţă. Acest lucru va plasa legislaţia comunitară privind bromura de metil în avangardă la nivel global.
<P>
Beneficiile, atât sub aspectul refacerii stratului de ozon, cât şi al reducerii gazelor cu efect de seră, vor fi considerabile. Comisia Europeană se află în poziţia de a accepta în totalitate pachetul de amendamente de compromis.
<P>
Aş dori să mulţumesc din nou Parlamentului European pentru contribuţia sa semnificativă la păstrarea intactă a obiectivului ecologic al propunerii şi pentru acordul la care s-a ajuns la prima lectură.
<SPEAKER ID="515" NAME="Eija-Riitta Korhola">
în numele Grupului PPE-DE - (FI) Dnă preşedintă, regulamentul din faţa noastră reprezintă o continuare naturală şi o parte importantă a Protocolului de la Montreal, care le obligă pe cele 191 de state semnatare să renunţe în mod activ la folosirea substanţelor care diminuează stratul de ozon.
<P>
Protocolul de la Montreal este considerat drept unul dintre cele mai de succes acorduri internaţionale privind mediul. Rezultatele vorbesc de la sine. S-a înregistrat o reducere cu 95% a consumului de substanţe care diminuează stratul de ozon (ODS), comparativ cu liniile de bază stabilite. În plus, emisiile de gaze cu efect de seră vor fi fost evitate pentru o perioadă de 20 de ani, ceea ce este echivalent cu peste 100 de miliarde de tone de CO2. Acesta este motivul pentru care regulamentul pe care îl examinăm acum nu va promova doar refacerea stratului de ozon: acesta reprezintă, de asemenea, o componentă importantă a luptei împotriva schimbărilor climatice.
<P>
Regulamentul anterior, elaborat în urmă cu nouă ani, era mult învechit, fiind necesară actualizarea acestuia. Simplificarea structurii regulamentului actual, eliminarea dispoziţiilor caduce şi extinderea obligaţiei de a prezenta rapoarte care să acopere noile substanţe sunt reforme care erau extrem de necesare. Aş dori să îl felicit călduros pe colegul meu, dl Blokland, pentru activitatea sa, în calitate de raportor din partea Parlamentului. Cu toate că este provocator din punct de vedere democratic, compromisul la care s-a ajuns la prima lectură reprezintă o soluţie raţională pentru o astfel de actualizare, precum cea prezentă, iar ajungerea la acest compromis a constituit în sine o realizare din punct de vedere ecologic.
<P>
Regulamentul de acum acceptabil va armoniza într-un mod mai adecvat actualele regulamente comunitare cu prevederile iniţiale ale Protocolului de la Montreal. De exemplu, devansarea termenului limită pentru încetarea producţiei de hidroclorofluorocarburi cu cinci ani, până în 2020, este raţională şi întemeiată, la fel cum este şi reducerea numărului de derogări de la interzicerea comerţului de export. Întrucât obiectivele prezentului regulament nu pot fi îndeplinite în mod satisfăcător în cadrul Comunităţii doar prin luarea de măsuri de către statele membre, trebuie să abordăm problema la nivel mondial, în contextul economiei globale. În cazul în care ar exista prea multe derogări de la interzicerea exporturilor, ar fi prea dificil să se dovedească faptul că acestea sunt întemeiate.
<P>
Protocolul de la Montreal a fost completat, la rândul său, de nu mai puţin de patru ori. Tratatul vechi de 20 de ani a fost astfel modificat la Londra, Copenhaga, Montreal şi Beijing. Acesta nu este doar o poveste de succes: este, de asemenea, o poveste a necesităţii de a rectifica tendinţele greşite pe măsura creşterii gradului de înţelegere. Este vorba despre aceeaşi înţelepciune de care avem nevoie noi acum în cazul Protocolului de la Kyoto.
<P>
Protocolul original de la Montreal s-a axat pe protecţia stratului de ozon, în special prin limitarea clorofluorocarburilor, acest obiectiv fiind fixat rapid la aproape zero. Astfel, clorofluorocarburile au început să fie înlocuite, de exemplu, cu hidroclorofluorocarburi, care sunt mult mai puţin nocive pentru stratul de ozon. Cu toate acestea, după cum este cazul de multe ori cu soluţiile la problemele legate de mediu, a apărut un alt aspect al problemei. Hidroclorofluorocarburile, sau gazele fluorurate, s-au dovedit a fi deosebit de nocive datorită potenţialului de încălzire globală (GWP) uriaş al acestora. Unele dintre acestea au o intensitate de peste o mie de ori mai mare, ca factori de încălzire globală, comparativ cu dioxidul de carbon. Prin urmare, a devenit necesar să se modifice punctele slabe ale tratatului.
<P>
Trebuie să putem învăţa lecţia, într-un mod similar, şi în cazul Tratatului de la Kyoto. Trebuie admis faptul că acesta nu este deloc eficient în forma sa actuală. Acesta nu va contribui la reducerea emisiilor globale şi nici măcar nu va reduce gradul de intensitate al carbonului. Poate că problema constă în faptul că persoanele responsabile cu elaborarea Tratatului de la Kyoto au considerat că problema dioxidului de carbon ar putea fi rezolvată la fel ca cea a freonului.
<P>
Schimbările climatice reprezintă o problemă ecologică de o anvergură total diferită faţă de problemele anterioare. În timp ce diminuarea stratului de ozon era legată de probleme generate de produsele secundare rezultate din producţia industrială sau de energie, cauza schimbărilor climatice rezidă într-un fapt care susţine întreaga economie globală şi producţie globală. Lumea încă funcţionează pe baza carbonului. Din acest motiv, schimbările climatice trebuie văzute, mai presus de toate, ca o problemă a ingineriei industriale. Punctul central al deciziilor trebuie reorientat de la limitarea emisiilor către o reorganizare globală a sistemelor de producţie a energiei şi a materialelor. Haideţi să învăţăm ceva din experienţa de la Montreal.
<SPEAKER ID="516" NAME="Leopold Józef Rutowicz">
în numele Grupului UEN - (PL) Dnă preşedintă, raportul dlui Blokland referitor la regulamentul Parlamentului European şi al Consiliului privind substanţele care diminuează stratul de ozon reprezintă un document important în vederea luării de măsuri viitoare pentru a proteja stratul de ozon. Aş dori să subliniez faptul că unul dintre succesele obţinute de Parlamentul European şi de Consiliu a fost încetarea producţiei şi comerţului cu gaze care conţin clorofluorocarburi, haloni, bromuri şi metili şi care diminuează stratul de ozon şi influenţează efectul de seră.
<P>
Un exemplu bun de iniţiativă viitoare ar fi desfăşurarea unei activităţi în ţara situată sub gaura din stratul de ozon, respectiv Noua Zeelandă. Acolo, alături de activităţile întreprinse în Uniunea Europeană, a început o activitate care vizează reducerea emisiilor de metan, un metru cub din această substanţă având un efect de seră de ordinul a 30 de metri cubi de CO2, diminuând, la rândul său, stratul de ozon. Metanul este un gaz produs în urma proceselor de descompunere a animalelor, eliberat în minele subterane, precum şi în urma unor procese chimice diverse. Datorită cantităţii de metan eliberate în atmosferă, acesta ar trebui inclus, de asemenea, în cadrul activităţilor viitoare.
<P>
UEN susţine prezentul regulament. Doresc să mulţumesc dlui Blokland pentru raportul său relevant şi laborios.
<SPEAKER ID="517" NAME="Satu Hassi">
în numele Grupului Verts/ALE - (FI) Dnă preşedintă, doamnelor şi domnilor, felicitările mele sunt îndreptate către dl Blokland pentru acest rezultat excelent. Parlamentul a reuşit să devanseze termenul limită pentru eliminarea folosirii bromurii de metil cu patru ani şi, în plus, programul pentru eliminarea hidroclorofluorocarburilor a fost făcut mai riguros.
<P>
Este important ca UE să fie în continuare un pionier în eliminarea folosirii substanţelor care diminuează stratul de ozon, în ciuda faptului că acest subiect nu mai apare pe prima pagină a ziarelor. Multe dintre aceste substanţe sunt gaze cu un puternic efect de seră, şi totuşi au fost excluse din Tratatul de la Kyoto. Acest lucru s-a datorat faptului că s-a considerat că aceste gaze vor fi reglementate în temeiul Protocolului de la Montreal. Este important să ne amintim, de asemenea, că trebuie să abordăm acest subiect şi să continuăm pe viitor eliminarea gazelor cu un puternic efect de seră. Este, de asemenea, important să oferim celorlalte ţări un exemplu în această privinţă, inclusiv ţărilor în curs de dezvoltare.
<P>
În cazul substanţelor a căror folosire a fost interzisă în UE, grupul din care fac parte ar fi dorit limitarea exportului acestora într-un mod mai clar decât cel convenit. Sper că acest principiu va fi încorporat în legislaţie în cursul etapelor viitoare.
<SPEAKER ID="518" NAME="Avril Doyle" AFFILIATION="PPE-DE">
Dnă preşedintă, referitor la un punct de ordine înainte de a începe, întrucât se pare că nu există nimeni care să fi solicitat să intervină în conformitate cu procedura "catch the eye” - mă puteţi corecta, dar m-am uitat în jur şi am apreciat situaţia - aş putea adăuga, vă rog, un minut alocat în conformitate cu procedura "catch the eye” la contribuţia mea de un minut?
<SPEAKER ID="519" NAME="Preşedinta">
Nicio problemă, dnă Doyle, vă rog să procedaţi astfel.
<SPEAKER ID="520" NAME="Avril Doyle" AFFILIATION="PPE-DE">
Dnă preşedintă, măsuri suplimentare de protecţie a stratului de ozon au fost adoptate de către părţile implicate în Protocolul de la Montreal, în cadrul reuniunii Conferinţei părţilor (COP) din luna septembrie 2007. Aceste măsuri vor fi încorporate în acest regulament reformat, cu scopul de a accelera eliminarea progresivă a substanţelor care diminuează stratul de ozon (ODS) şi pentru a limita în continuare utilizarea acestora în cadrul unor derogări. Acest regulament reformat priveşte, în principal, interdicţiile şi limitările asupra producţiei, importului, exportului, introducerii pe piaţă, folosirii, recuperării, reciclării, regenerării şi distrugerii acestor substanţe care diminuează stratul de ozon.
<P>
Protocolul de la Montreal a constituit una dintre cele mai de succes iniţiative internaţionale privind mediul de până acum, având drept rezultat inversarea, în mare măsură, a gradului de diminuare a stratului de ozon înregistrat în 1980. Datorită eliminării progresive a utilizării acestor gaze care diminuează stratul de ozon - clorofluorocarburi, hidroclorofluorocarburi, haloni, bromură de metil, cu câteva excepţii limitate în timp pentru anumite "utilizări critice”, de exemplu halonii în echipamentele de protecţie contra incendiilor din aeronave - s-a înregistrat o reducere de 95% a consumului de ODS, comparativ cu anii '80.----
<P>
Aceste substanţe, trebuie să ne aducem aminte, prezintă, de asemenea, un potenţial de încălzire globală. Stratul de ozon este unul dintre cele două straturi ale atmosferei care protejează viaţa pe pământ. Stratul de ozon asigură, în special, protecţie împotriva radiaţiilor ultraviolete nocive ale soarelui, care cauzează numeroase boli şi probleme, inclusiv cancerul de piele şi cataracta.
<SPEAKER ID="521" NAME="Preşedinta">
Dnă Doyle, v-aţi respectat promisiunea. Vă mulţumesc.
<SPEAKER ID="522" NAME="Stavros Dimas">
membru al Comisiei - (EL) Dnă preşedintă, îmi pare rău că nu există o mai mare audienţă astăzi în Parlament, deoarece dezbatem un lucru care reprezintă, în realitate, un protocol ce a avut un foarte mare succes şi a înregistrat rezultate foarte pozitive, atât din punct de vedere ecologic, cât şi al sănătăţii, precum şi un progres în ceea ce priveşte refacerea stratului de ozon, care a revenit acum la nivelurile înregistrate înainte de anii '80.
<P>
Aş dori să mulţumesc tuturor celor care au participat la dezbaterea din această seară pentru observaţiile lor foarte constructive şi să subliniez faptul că Comisia se angajează să îşi exercite atribuţiile ce i-au fost conferite şi să examineze aplicabilitatea condiţiilor preliminare în vederea includerii a trei substanţe suplimentare până la jumătatea lui 2010. O declaraţie în acest sens va fi prezentată Secretariatului Parlamentului European pentru a fi inclusă în procesul-verbal al dezbaterii de astăzi.
<P>
Aş dori să subliniez faptul că, după părerea mea, vom ajunge la un acord cu privire la combaterea schimbărilor climatice la Copenhaga, la sfârşitul anului curent, care să fie cel puţin la fel de ambiţios şi de încununat de succes ca Protocolul de la Montreal. Am încredere că acesta va fi chiar mai eficient şi trebuie să depunem cu toţii eforturi în această direcţie.
<P>
În încheiere, doresc să precizez că Comisia este mulţumită, în mod deosebit, de rezultatul negocierilor şi se află în poziţia de a accepta toate amendamentele de compromis propuse.
<P>
Raportul Blokland
<P>
Comisia îşi confirmă intenţia de a lua în considerare, până la 30 iunie 2010, includerea unor substanţe suplimentare în partea B a anexei II la regulament, evaluând, în special, dacă condiţiile pentru includerea acestora prevăzute la articolul 24 alineatul (3) sunt îndeplinite. Această examinare accelerată se va concentra asupra următoarelor substanţe:
<P>
hexaclorbutadienă,
<P>
2-bromopropan (bromură de izopropil),
<P>
iodometan (iodură de metil).
<SPEAKER ID="524" NAME="Johannes Blokland" LANGUAGE="NL">
Dnă preşedintă, aş dori să adresez sincere mulţumiri şi comisarului Dimas pentru angajamentul său de a accepta ideea prezentată de dna Hassi, şi anume investigarea altor substanţe pentru a se constata efectele acestora. În ceea ce mă priveşte, aş dori să atrag atenţia comisarului cu privire la bromura de metil. Ştim încă foarte puţin despre această substanţă şi, de altfel, despre producţia acesteia. Din fericire, s-a decis acum să se solicite furnizorilor să prezinte, în timpul consultărilor, un raport cu privire la modul în care această substanţă este produsă. În acest mod, vom obţine informaţii precise cu privire la această substanţă.
<P>
Aş dori, de asemenea, să adresez sincere mulţumiri colegilor mei deputaţi, în special raportorilor alternativi şi celor care au intervenit în această seară, pentru sprijinul pe care l-am primit. Cooperarea noastră reciprocă a fost excelentă, atât în cadrul comisiei, cât şi în timpul negocierilor. Doresc să mulţumesc, de asemenea, preşedinţiei cehe pentru acordurile solide la care am reuşit să ajungem, atât înaintea negocierilor, cât şi în timpul acestora. În orice caz, rezultatul a fost satisfăcător. Apreciez foarte mult, de asemenea, sprijinul primit din partea personalului Comisiei şi al Comisiei pentru mediu, sănătate publică şi siguranţă alimentară, precum şi sprijinul primit din partea personalului meu. Am reuşit, într-adevăr, să lucrăm ca o echipă, ceea ne-a permis, de asemenea, să finalizăm această modificare cuprinzătoare a legislaţiei în termen de şase luni.
<P>
În concluzie, aş dori să mai fac o observaţie. Nu sunt foarte încântat de sistemul de reformare. Nu se poate şti cu uşurinţă pe ce bază se pot depune sau nu amendamente. Din fericire, au existat avocaţi care mi-au oferit consultanţă informându-mă că temeiul juridic în cadrul reformării a fost modificat, astfel încât am putut să facem modificări pe baza respectivă; în caz contrar acest lucru ar fi scăpat examenului nostru amănunţit. Din fericire, Consiliul a fost de aceeaşi părere şi, în ultimul moment, am reuşit să rectificăm acest lucru în cadrul Comisiei pentru mediu, sănătate publică şi siguranţă alimentară. Reformarea rămâne un aspect dificil pentru activitatea acestui Parlament.
<SPEAKER ID="525" NAME="Preşedinta">
Dezbaterea este închisă.
<P>
Votul va avea loc miercuri.
<P>
Declaraţii scrise (articolul 142 din Regulamentul de procedură)
<SPEAKER ID="526" NAME="Rovana Plumb  " AFFILIATION="PSE">
în scris - (RO) Prezenta propunere urmăreşte structura Regulamentului (CE) nr. 2037/2000, dar adaugă un capitol nou privind derogările de la interdicţiile de producere, introducere pe piaţă şi utilizare, iniţial dispersate în mai multe dispoziţii referitoare la etapele de eliminare a substanţelor şi a produselor reglementate.
<P>
Provocări-cheie:
<P>
reducerea emisiilor în atmosferă de substanţe care diminuează stratul de ozon (ODS)/de gaze cu efect de seră aflate în stocuri este necesară deoarece conform estimărilor, până în 2015, totalul acestor stocuri va reprezenta 2 milioane de tone cu potenţial de diminuare a stratului de ozon sau 13,4 miliarde de tone de CO2eq.
<P>
utilizări aprobate ale DOS-urilor acolo unde nu există încă alternative viabile din punct de vedere tehnico-economic (de exemplu, bromura de metil în cazurile de carantină și pre-expediție)
<P>
noi substanțe care diminuează stratul de ozon - noi dovezi științifice arată că anumite substanțe chimice care nu sunt în prezent reglementate de protocol au potențial de diminuare a stratului de ozon mult mai ridicat, iar comercializarea acestora se dezvoltă rapid.
<P>
Modificarea face textul mai clar, simplifică cadrul de reglementare, concomitent cu reducerea sarcinilor administrative, facilitând aplicarea legislaţiei pentru asigurarea regenerării stratului de ozon până în anul 2050 şi evitarea efectelor negative asupra sănătăţii umane şi a ecosistemelor.
<SPEAKER ID="527" NAME="Flaviu Călin Rus  " AFFILIATION="PPE-DE">
în scris -(RO) Din punctul meu de vedere, atât sănătatea generaţiei actuale cât şi a generaţiilor viitoare, trebuie să ne preocupe pe toţi. Sănătatea este întreţinută de un mediu curat, precum şi de atmosfera care ne înconjoară. Toate studiile ştiinţifice pun în evidenţă faptul că stratul de ozon este extrem de important, nu doar pentru sănătatea populaţiei, ci şi pentru întreţinerea vieţii pe pământ.
<P>
Din păcate, există o serie de substanţe care emise în atmosferă distrug stratul de ozon contribuind la creşterea efectului de seră. Cu toate că se observă o refacere a stratului de ozon ca urmare a măsurilor luate, se consideră că nivelul de ozon din atmosferă de dinaintea anului 1980 se va atinge doar după jumătatea secolului XXI.
<P>
Prin urmare, sunt absolut de acord cu luarea unor măsuri suplimentare de limitare sau chiar de interzicere a substanţelor care distrug stratul de ozon. Consider că acţionând în acest mod ne facem datoria nu doar faţa de generaţia actuală, ci şi faţă de generaţiile viitoare.
