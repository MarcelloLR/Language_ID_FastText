<CHAPTER ID="005">
Situaţia din Chile şi strategia UE de ajutor umanitar (dezbatere) 
<SPEAKER ID="083" NAME="Preşedinte">
Următorul punct pe ordinea de zi este declaraţia Comisiei referitoare la situaţia din Chile şi la strategia Uniunii Europene de ajutor umanitar.
<SPEAKER ID="084" NAME="Janez Potočnik">
Membru al Comisiei. - Domnule preşedinte, fac această declaraţie în locul colegei mele Kristalina Georgieva, comisar pentru Cooperare internaţională, ajutor umanitar şi reacţia la situaţii de criză. De ce în locul său? Este destul de clar şi evident. Doamna comisar Georgieva a ajuns ieri, 10 martie, în Chile pentru a vizita zonele afectate de recentul cutremur şi pentru a urmări activitatea experţilor europeni în ajutor umanitar şi protecţie civilă aflaţi la faţa locului.
<P>
Imediat după ce a ajuns în capitala chiliană, Santiago, doamna comisar Georgieva a călătorit în zona cea mai afectată de cutremur şi de tsunami, care include regiunea de coastă din jurul oraşelor Constitución, Talca, şi Concepción.
<P>
În timpul vizitei sale pe teren, s-a întâlnit cu reprezentanţi ai partenerilor din cadrul Direcţiei Generale de Ajutor Umanitar (ECHO) care lucrează în zonă, a vizitat centrul de monitorizare şi informare în tabăra de bază din Penco şi a avut contacte bilaterale cu autorităţile chiliene din regiune.
<P>
Doamna comisar Georgieva îl va reprezenta pe preşedintele Barroso la investirea preşedintelui Sebastián Piñera, care va avea loc în cursul zilei de astăzi, în Valparaíso.
<P>
Puternicul cutremur şi valul tsunami generat de acesta şi care au lovit Chile în primele ore ale zilei de sâmbătă, 27 februarie, sunt nişte tragedii teribile. Ultimele cifre oficiale indică faptul că cel puţin 528 de oameni au fost ucişi, estimându-se că aceste cifre vor creşte. Peste două milioane de oameni sunt afectaţi. Distrugerile aduse infrastructurii sunt enorme şi jumătate de milion de case au suferit pagube semnificative.
<P>
Înaltul Reprezentant al Uniunii pentru afaceri externe şi politică de securitate şi vicepreşedinte al Comisiei, Cathy Ashton, i-a telefonat primului ministru chilian, Mariano Fernández, pentru a exprima condoleanţele noastre adresate familiilor victimelor şi pentru a indica faptul că suntem pregătiţi să acordăm asistenţă şi sprijin.
<P>
De îndată ce ştirile despre cutremur au izbucnit, sistemul de reacţie la situaţii de urgenţă al ECHO a fost pus în mişcare. Mecanismul de protecţie civilă al Uniunii Europene a emis un mesaj de pre-alertare adresat statelor participante. Celula de criză a Centrului de monitorizare şi informare (CMI) a funcţionat pe tot parcursul acelui prim sfârşit de săptămână, obţinând rapoarte despre intensitatea şi impactul cutremurului şi identificând instrumentele de protecţie civilă care ar putea fi disponibile pentru desfăşurarea rapidă de forţe. Doamna comisar Georgieva a fost în timpul zilei în camera celulei de criză pentru a conduce operaţiunile.
<P>
Câteva state membre ale Uniunii Europene au notificat Centrul de monitorizare şi informare (CMI) în privinţa asistenţei trimise sau oferite. Aceasta include personal şi echipamente deja trimise în Concepción din Spania, Germania, Franţa şi Marea Britanie, oferte de finanţare din Finlanda, Marea Britanie şi Olanda şi oferirea de poduri, corturi, bucătării şi generatoare mobile din Bulgaria, Slovacia, Suedia şi Austria.
<P>
Autorităţile din Chile au anunţat acceptarea ofertelor de ajutorare făcute de statele membre ale Uniunii Europene.
<P>
Sistemul de reacţie la situaţii de urgenţă umanitară al Comisiei a fost lansat simultan în Bruxelles şi în Managua, acolo unde se află biroul regional pentru America Latină al ECHO.
<P>
Au fost contactaţi eventualii parteneri pentru finanţarea rapidă, având capacitatea de a oferi deîndată asistenţă, iar experţii ECHO au fost mobilizaţi pentru a se deplasa la prima ocazie în zona unde a avut loc cutremurul. O primă decizie de urgenţă privind alocarea a trei milioane a fost adoptată duminică, la prima oră a dimineţii. Acorduri de ajutor umanitar sunt deja încheiate cu patru agenţii partenere: cu Telecom Sans Frontières din Franţa pentru asigurarea serviciilor de telecomunicaţii de urgenţă; cu Organizaţia Pan-Americană a Sănătăţii şi Crucea Roşie Spaniolă pentru a ajuta la restabilirea serviciilor de sănătate, cu Crucea Roşie Germană pentru a furniza adăposturi, apă potabilă şi bunuri gospodăreşti de primă necesitate.
<P>
ECHO a trimis o echipă formată din doi experţi în ajutor umanitar, care a ajuns în Chile în dimineaţa zilei de luni, 1 martie, pentru a realiza o evaluare a necesităţilor şi pentru a se întâlni cu autorităţile şi cu eventualii parteneri în procesul de implementare. Alţi doi membri ai echipei li s-au alăturat în ziua următoare, iar câteva zile mai târziu tuturor acestora li s-a alăturat un al cincilea membru.
<P>
De asemenea, un mecanism de protecţie civilă al Uniunii Europene şi o echipă formată din şase experţi se află în momentul de faţă în Chile. Patru dintre ei lucrează în zona lovită de cutremur de lângă Conceptión, în timp ce ceilalţi doi se află pentru moment în Santiago pentru a ţine legătura cu autorităţile şi a coordona răspunsul statelor membre ale Uniunii Europene la situaţia creată.
<P>
Experţii în ajutor umanitar ai ECHO şi echipa de protecţie civilă a Uniunii Europene realizează evaluări comune împreună cu Oficiul Naţiunilor Unite pentru Coordonarea afacerilor umanitare şi cu alte agenţii ale Organizaţiei Naţiunilor Unite, în cele mai afectate zone.
<SPEAKER ID="085" NAME="Michèle Striffler" LANGUAGE="FR">
Domnule preşedinte, domnule comisar, doamnelor şi domnilor, după cum s-a spus anterior, cutremurul din Chile, deşi a fost mai intens decât cel suferit de haitieni şi a fost urmat şi de un tsunami, a produs totuşi mult mai puţine victime, datorită unui sistem de alertare rapidă care a funcţionat, a populaţiei care a fost mai bine pregătite să facă faţă dezastrelor şi a unui stat robust care a avut capacitatea de a reacţiona.
<P>
Reacţia rapidă a Comisiei Europene şi a statelor membre este binevenită. Centrul de monitorizare şi informare al Comisiei Europene a fost activat imediat, o decizie umanitară de urgenţă pentru alocarea a trei milioane de euro a fost adoptată pentru a răspunde nevoilor imediate, experţi din cadrul ECHO au fost trimişi în zonele afectate de dezastru pentru a realiza o evaluare a necesităţilor.
<P>
Doresc în mod special să aplaud reacţia publică imediată a doamnei comisar Georgieva care a ajuns ieri în Santiago pentru a vizita zonele afectate.
<P>
Majoritatea dezastrelor naturale sunt evenimente neprevăzute. Pentru a apăra vieţile omeneşti în zonele expuse dezastrelor naturale este de o importanţă vitală să reducem riscurile printr-o pregătire mai bună şi prin construirea unor clădiri mai bine adaptate acestui scop. Este totodată important să ne asigurăm că cooperarea în cadrul dezvoltării include reducerea riscului dezastrelor, adică pregătirea pentru a face faţă dezastrelor, diminuarea efectelor acestora şi, mai ales, prevenţia acestora.
<SPEAKER ID="086" NAME="María Muñiz De Urquiza" LANGUAGE="ES">
Domnule preşedinte, înainte de orice altceva, doresc ca, în numele Delegaţiei la Comisia parlamentară mixtă UE-Chile, să exprim solidaritatea noastră cu guvernul, parlamentul şi, nu în ultimul rând, cu poporul chilian ca urmare a devastatorului cutremur din 27 februarie şi a celor mai mult de două sute de replici ale cutremurului care au avut loc până acum.
<P>
Cel puţin cinci sute de persoane, printre care şi doi europeni, au fost ucise şi două milioane de chilieni au fost afectaţi de cutremure. Populaţia Mapuche a fost cel mai grav afectată pentru că pământurile lor se află în trei din cele patru regiuni sudice ale ţării.
<P>
De asemenea, doresc să exprim recunoştinţa noastră faţă de toţi cei care au lucrat cu dăruire şi faţă de toţi specialiştii care au asistat victimele. Locuitorii din Chile s-au dovedit capabili să facă faţă provocărilor unei situaţii foarte complexe. Vreau să îl felicit pe preşedintele Bachelet pentru efortul imediat de ajutorare pe care guvernul său l-a lansat cu scopul de a controla situaţia cauzată de teribilul cutremur ce a distrus casele şi infrastructura.
<P>
Guvernul din Chile a acţionat rapid şi a arătat seriozitate şi responsabilitate în identificarea domeniilor concrete în care sprijinul era necesar; a existat şi o demonstrare a solidarităţii din partea comunităţii internaţionale, fapt care reprezintă o mărturie a excelentelor relaţii ale statului Chile cu vecinii şi partenerii săi strategici.
<P>
Vreau să felicit noul guvern al lui Sebastián Piñera care îşi preia atribuţiile astăzi şi să îl încurajez în privinţa efortului de reconstrucţie, pentru care sper că acesta va putea conta pe întregul sprijin al Uniunii Europene.
<P>
Chile, pe lângă faptul că este un prieten şi un partener al Uniunii Europene, este o ţară dezvoltată, membră a Organizaţiei pentru cooperare economică şi dezvoltare; chiar şi aşa, costul efortului de reconstrucţie va fi considerabil: se estimează că acesta va ajunge la suma de 20 de milioane de dolari, sumă ce reprezintă 15 % din produsul intern brut chilian. Din acest motiv, fac un apel la Uniunea Europeană să pună la dispoziţia autorităţilor din Chile orice instrument care ar putea să ajute la îndeplinirea sarcinii de reconstrucţie. Chile va avea nevoie de împrumuturi internaţionale, iar Banca Europeană de Investiţii, cu care Chile tocmai a semnat un acord, trebuie să ajute la finanţarea proiectelor de reconstrucţie.
<P>
Uniunea Europeană, sub preşedinţia spaniolă, a stabilit un mecanism de coordonare a ajutorului cu Organizaţia Naţiunilor Unite şi un grup operativ post-dezastru; comisarul european pentru Cooperare internaţională, ajutor umanitar şi reacţia la situaţii de criză este aşteptat să ajungă la faţa locului în următoarele zile. Sperăm că, fără a-şi neglija alte însărcinări la fel de urgente cum este situaţia din Haiti, Comisia se va ridica la înălţimea aşteptărilor poporului chilian.
<SPEAKER ID="087" NAME="Izaskun Bilbao Barandica" LANGUAGE="ES">
Domnule preşedinte, trebuie să folosim mai mult decât vorbele pentru a demonstra solidaritatea noastră cu o ţară precum Chile care, aşa cum am auzit astăzi de la reprezentantul Comisiei, a suferit un dezastru.
<P>
Chile a fost pentru noi în trecut o sursă de protecţie şi azil. De exemplu, acolo trăieşte o importantă comunitate de basci care au emigrat în zonă din motive economice în secolul al XIX-lea şi din motive politice în secolul al XX-lea.
<P>
De aceea, în acest caz, cuvintele trebuie dublate de acţiune, şi sunt satisfăcut de acţiunea rapidă a Uniunii Europene care a trimis imediat un ajutor de trei milioane de euro pentru finanţarea operaţiunilor; sunt mulţumit şi de reacţia Înaltului Reprezentant, doamna Ashton şi o felicit pe doamna comisar Georgieva care a acţionat rapid şi care se află de ieri în Chile pentru a oferi încurajare şi a stabili care sunt necesităţile la faţa locului.
<P>
Sunt satisfăcut şi de modul în care, cu ajutorul oferit de instituţiile europene şi prin colaborarea stabilită între diferitele agenţii, funcţionează noul sistem de ajutor umanitar şi protecţie civilă al Comisiei Europene.
<P>
În momente ca acestea, Europa a avut şi continuă să aibă şansa de a-şi consolida rolul major pe scena internaţională, lucrând direct cu persoanele afectate şi contribuind la coordonarea ajutorului provenit din statele membre şi din regiuni.
<P>
Doresc să aduc în prim plan acţiunile doamnei preşedinte Bachelet, pentru că aceasta a demonstrat încă o dată cum se face politica, dovedind înalte calităţi umane şi colaborând cu domnul Piñera, care va prelua funcţia de preşedinte astăzi; doresc şi să îl felicit pe acesta din urmă, pentru felul exemplar în care a pus politica deoparte pentru a face faţă încercărilor, aşa cum ţara sa are nevoie.
<P>
În numele Grupului Alianţa Liberalilor şi Democraţilor pentru Europa, doresc să adresez condoleanţe familiilor celor 528 de persoane ucise şi familiilor persoanelor dispărute şi să-mi exprim atât solidaritatea cu cei rămaşi fără adăpost cât şi sprijinul pentru toate operaţiunile aflate în desfăşurare.
<P>
Am vizitat recent zona în cadrul unei misiuni de observare pre-electorală pentru Delegaţia din cadrul Comisiei parlamentare mixte UE-Chile. Am avut oportunitatea de a observa proiectele aflate în desfăşurare acolo şi am văzut că Chile este un model de dezvoltare economică şi socială în regiunea Conului Sudic.
<P>
Trebuie să ne asigurăm că acest cutremur nu va întrerupe progresul către dezvoltarea economică şi socială.
<SPEAKER ID="088" NAME="Raül Romeva i Rueda" LANGUAGE="ES">
Domnule preşedinte, doresc să încep prin a sublinia ceea ce au spus doamna Muñiz şi doamna Bilbao, pentru că eu cred că primul lucru pe care trebuie să îl facem este să arătăm solidaritatea Uniunii Europene cu instituţiile şi poporul chilian, care sunt foarte bine reprezentate de preşedintele Bachelet şi de preşedintele nou ales Piñera.
<P>
În al doilea rând, este de asemenea important să ne aducem aminte, aşa cum este cazul în astfel de situaţii, că dezastrele naturale lovesc fără discriminare şi sunt insensibile la bunăstarea sau sărăcia oamenilor: ele pedepsesc pe toată lumea în mod egal. Cu toate acestea, este evident că cei săraci suferă mai mult şi că zonele sărace sunt mult mai greu de reconstruit.
<P>
Cred, de aceea, că este important să avem în vedere nu numai măsurile de redresare şi reconstrucţie necesare după un dezastru ci, ca în multe alte cazuri, să reexaminăm şi câteva elemente structurale, iar întrebarea mea se referă la acest subiect. Dacă îmi permiteţi, domnule comisar, aş dori să adresez o întrebare despre o problemă foarte concretă care se referă la Documentul de strategie de ţară pe care Uniunea Europeană îl are impreună cu Chile.
<P>
Din cele 41 de milioane de euro alocate pentru perioada 2007-2013, cât se va cheltui în mod concret pentru îmbunătăţirea infrastructurii de transport şi a drumurilor? Cât se va cheltui pentru îmbunătăţirea modului în care se construiesc casele astfel încât, în eventualitatea unor dezastre viitoare nedorite, populaţia să fie mai bine pregătită pentru o astfel de situaţie? Și, în final, ce procent din aceste resurse a fost deja rezervat urmăririi acestor obiective?
<SPEAKER ID="089" NAME="Tomasz Piotr Poręba" LANGUAGE="PL">
Cutremurul din Chile a luat câteva sute de vieţi omeneşti şi a lăsat fără adăpost un milion şi jumătate de oameni. Să arătam solidaritate astăzi cu Chile şi să ne amintim că oamenii de acolo încă îndură lipsa proviziilor igienice şi a apei potabile, la fel ca şi lipsa hranei, a medicamentelor şi a păturilor. Mai mult, oamenii sunt hărţuiţi de grupări criminale care jefuiesc magazinele şi casele abandonate. Noi, Uniunea Europeană, trebuie să facem tot ceea ce putem pentru a evita ca cei care şi-au pierdut toate bunurile şi, în multe din cazuri, au pierdut chiar membrii ai familiilor lor, sa cadă victime hoţilor care se hrănesc din suferinţa lor.
<P>
Este bine că am decis să trimitem trei milioane de euro pentru necesităţile imediate. Ar trebui totuşi să ne aducem aminte că există încă locuri în Chile unde nu a ajuns nici un fel de ajutor din cauza distrugerilor pe care drumurile şi podurile le-au suferit. Evenimentele recente din Chile şi Haiti demonstrează că, la fel ca şi ajutorul financiar de la Uniunea Europeană, mecanismul de ajutorare a ţărilor lovite de dezastre trebuie în continuare îmbunătăţit.
<P>
A fi solidar cu Chile este un lucru frumos şi este bine că Uniunea Europeană dovedeşte această solidaritate. Să ne amintim, totuşi, să nu ne oprim doar la solidaritate ci să sprijinim Chile şi în viitor.
<SPEAKER ID="090" NAME="Fiorello Provera" LANGUAGE="IT">
Domnule preşedinte, vă doresc o refacere rapidă. În primul rând, doresc să îmi afirm solidaritatea cu cei care au fost afectaţi de acest dezastru natural. Din nefericire, din cauza cutremurelor majore continuă să se întâmple tragedii. În situaţii ca acestea, cu distrugeri masive ale clădirilor şi infrastructurii şi cu mii de persoane ucise, este important să îmbunătăţim în mod constant coordonarea autorităţilor de protecţie civilă şi a celor pentru situaţii de urgenţă, pentru a evita suprapunerea eforturilor şi irosirea resurselor. Uniunea Europeană a intervenit prompt în Chile dar are nevoie de colaborarea cu autorităţile locale, pentru a identifica necesităţile şi a coordona eficient ajutorul.
<P>
Presa a anunţat în această dimineaţă că jumătate din ajutorul acordat de către Statele Unite Somaliei a fost furat de partenerii locali, de câţiva funcţionari ai Naţiunilor Unite şi de militanţii islamişti. În consecinţă, un aspect de luat în considerare este transparenţa colectării donaţiilor din fonduri publice şi private şi distribuirea eficientă a ajutorului acordat populaţiilor. Generozitatea nu trebuie trădată şi de aceea avem nevoie de instituirea unui sistem de control strict pentru a evita risipirea ori furtul banilor, mai ales în situaţiile în care ajutorul este trimis unor ţări îndepărtate şi ale căror instituţii pot fi slăbite în urma situaţiilor de criză.
<SPEAKER ID="091" NAME="Diane Dodds" AFFILIATION="NI">
Domnule preşedinte, oamenii noştri vor fi mulţumiţi să audă că au existat acţiuni pozitive în ajutorarea poporului chilian. Cu toţii am fost mişcaţi de situaţia lor tragică.
<P>
Cu toate acestea, astăzi doresc să mă refer la chestiuni mai generale legate de strategia privind ajutorul umanitar. Comisia Europeană se declară cu mândrie a fi unul din cei mai importanţi furnizori de ajutor umanitar pe plan mondial. Ea afirmă solemn că mandatul său este acela de a salva şi ocroti viaţa, de a găsi adăpost pentru refugiaţi şi de a ajuta întreaga lume să fie pregătită pentru dezastrele naturale. Acestea sunt cu adevărat aspiraţii demne. Cu toate acestea, nu banii Comisiei sunt donaţi. Sunt bani din Marea Britanie, Germania, Franţa - de fapt sunt bani din cele 27 de state naţiuni. Într-o perioadă de criză economică fiecare dintre aceste naţiuni trebuie apreciată pentru eforturile sale meritoase. Poate că în documentele sale Comisia ar trebui să menţioneze acest lucru şi să recunoască eforturile acelora care se sacrifică de fapt. Nu elita politică şi nici aparatnicii din Berlemont, ci se sacrifică oameni obişnuiţi din comunităţi obişnuite.
<P>
Cu toate că este adevărat că ţările în curs de dezvoltare au nevoie de ajutor, este adevărat şi că au nevoie de sprijinul nostru pentru instituirea şi menţinerea unor structuri democratice credibile. Au nevoie de ajutorul nostru pentru construirea unei societăţi civile puternice şi libere. De asemenea, ele au nevoie de ajutorul nostru - şi, chiar mai important, de francheţea noastră - în indicarea greşelilor comise de acele regimuri politice care fac ca oamenii obişnuiţi să continue să trăiască în sărăcie şi nevoi.
<SPEAKER ID="092" NAME="Georgios Papanikolaou" AFFILIATION="PPE">
(EL) Domnule preşedinte, recentul cutremur catastrofic din Chile, produs la scurt timp după dezastrul din Haiti, a costat vieţile a sute de oameni şi a cauzat distrugeri masive construcţiilor din ţară, în special în zona oraşului Conceptión.
<P>
Trebuie să fim alături de victime şi de familiile lor şi să ne declarăm cu sinceritate solidaritatea. Trebuie să fim alături de o ţară cu care avem strânse legături de prietenie şi care este una dintre cele mai puternice economii din regiune şi un model de dezvoltare pentru ţările vecine. Acestea au fost stabilite în cadrul Comisiei parlamentare mixte.
<P>
Aş dori să vă reamintesc că Uniunea Europeană şi Chile au semnat un acord de asociere care a intrat în vigoare în 2005 şi care prevede cooperarea economică şi politică şi acţiunea comună la scară mondială. Mai mult, aşa cum a şi declarat, Comisia Europeană a adoptat un plan de dezvoltare strategică pentru Chile pe o perioadă de şase ani, pentru perioada 2007-2013, plan care se referă la absorbţia resurselor comunitare de către aceasta ţară din America Latină, în vederea derulării programelor regionale şi sectoriale ale guvernului recent ales din Chile.
<P>
Este încurajatoare anunţarea imediată a sprijinului financiar şi a tuturor celorlalte lucruri menţionate de Comisie astăzi. Cu toate acestea, doresc să subliniez că trebuie să facilităm alocarea cât mai rapidă a resurselor mai sus menţionatului cadru strategic UE-Chile, astfel încât, consecinţele recentului cutremur asupra infrastructurii şi dezvoltării ţării să poată fi combătute cu promptitudine.
<SPEAKER ID="093" NAME="Enrique Guerrero Salom" AFFILIATION="S&amp;D">
(ES) Domnule preşedinte, doresc să încep prin a-mi exprima solidaritatea cu populaţia chiliană, solidaritate de asemenea exprimată cu popoarele din Haiti, Peru şi Turcia, care au fost şi ele recent expuse dezastrelor naturale.
<P>
Solidaritatea este una dintre caracteristicile distinctive ale Uniunii Europene care trebuie consolidată în viitor.
<P>
Din fericire, Chile este o ţară cu o vastă capacitate de răspuns la dezastre naturale; cu toate acestea, multe zone ale lumii nu au o capacitate de răspuns similară.
<P>
Doresc, în acest sens, să mentionez strategia europeană pentru ajutor umanitar. Răspunsul nostru poate fi mai eficient; poate fi mai rapid şi mai eficace, cu condiţia să ne îndreptăm în direcţia potrivită. Care este direcţia potrivită? În primul rând, cred că avem nevoie de mai multă coordonare între statele membre, agenţiile umanitare ale acestora şi instituţiile Uniunii Europene.
<P>
În al doilea rând, avem nevoie de o coordonare mai bună între Uniunea Europeană şi organizaţiile internaţionale de ajutor umanitar, în special cu Organizaţia Naţiunilor Unite.
<P>
În al treilea rând, este necesară o mai bună coordonare între armată şi cei care activează în domeniul ajutorului umanitar. Trebuie să asigurăm securitatea populaţiei civile şi a grupărilor de ajutor umanitar şi să menţinem în acelaşi timp independenţa, neutralitatea şi imparţialitatea ajutorului umanitar, respectând dreptul internaţional.
<P>
În ceea ce priveşte Uniunea Europeană, pentru ca ajutorul umanitar şi reacţia la situaţiile de la criză să devină componente fundamentale ale acţiunii noastre externe, avem nevoie de mai multe resurse umane şi financiare.
<P>
Putem să folosim raportul Barnier pentru a înfiinţa un corp european de voluntari, iar eu aş adăuga, dat fiind faptul că se află aici dl comisar Piebalgs, să-l folosim şi pentru a întări şi coordona mai bine legătura dintre ajutorul umanitar şi politicile de reconstrucţie şi dezvoltare.
<SPEAKER ID="094" NAME="Jim Higgins" AFFILIATION="PPE">
Domnule preşedinte, sunt de acord cu tot ceea ce a afirmat domnul Guerrero Salom privind răspunsul nostru. Trebuie să spun că am fost iniţial şocat să o aud pe doamna baroneasă Ashton afirmând că ceea ce urma să doneze Uniunea Europeană era o sumă de aproximativ trei milioane euro. Trei milioane de euro sunt absolut insuficienţi având în vedere consecinţele negative manifestate şi devastările produse.
<P>
Ultima oară când ne-am aflat aici - acum patru săptămâni - discutam situaţia din Haiti. În această dimineaţă discutăm despre furtuna Xynthia în Europa şi despre repercusiunile dezastrului provocat de cutremurul din Chile, care s-a întâmplat doar cu săptămâni în urmă. După care a urmat o replică de 6,6 grade, care a fost ea însăşi absolut devastatoare.
<P>
Urmările negative sunt vizibile. Efectele sunt produse. Statisticile sunt efectuate. Discutăm despre 500 000 - jumătate de milion - de case distruse. Acestea trebuie reconstruite şi putem interveni în acest domeniu cu ajutorul nostru concret. Aproape 540 de persoane au decedat şi multe alte corpuri neînsufleţite sunt încă exhumate de sub ruine. Această împrejurare este un dezastru natural prin ea însăşi. Discutăm despre o notă de plată totală de 22 de miliarde de euro. Având în vedere toate acestea, trebuie neapărat să mărim contribuţia noastră.
<P>
Unul dintre subiectele care au făcut atractiv Tratatul de la Lisabona - şi ştim că în Irlanda am respins Lisabona I - era faptul că urma să avem o reacţie umanitară imediată la dezastrele naturale. Mă văd obligat să spun că, indiferent dacă este vorba despre Haiti, sudul Europei sau despre situaţia din Chile, noi nu am avut reacţia corespunzătoare. Știu că suntem la început dar avem nevoie cu adevărat să ne coordonăm. Mai presus de toate, avem nevoie de ajutor concret: (a) bani, (b) apă curată, (c) restabilirea furnizării de electricitate şi (d) punerea pe picioare a economiei cât mai rapid posibil.
<SPEAKER ID="095" NAME="Agustín Díaz de Mera García Consuegra" AFFILIATION="PPE">
(ES) Domnule preşedinte, am vorbit ieri cu senatorul Pizarro, care a devenit în urmă cu câteva ore Preşedintele Senatului din Chile. Astăzi dlomnul Pizarro îl va prezenta pe preşedintele Piñera şi echipa sa prezidenţială. Sper ca preşedintele Piñera să îşi asume în mod eficient misiunea reconstrucţiei şi doresc să o felicit pe doamna preşedintele Bachelet pentru modul în care a gestionat criza.
<P>
Domnule preşedinte, permiteţi-mi să exprim solidaritatea şi afecţiunea mea fraternă pentru oamenii din Chile care au înfruntat cutremure şi tsunami teribile în Concepción, Biobío, Temuco and Valparaíso. Sunt sigur că eroicul popor chilian va fi capabil să depăşească această situaţie catastrofală, aşa cum a mai făcut-o şi înainte. Doresc încă o dată să reiterez afecţiunea mea şi cea mai adâncă solidaritate cu Chile.
<SPEAKER ID="096" NAME="Andreas Mölzer" AFFILIATION="NI">
(DE) Domnule preşedinte, având în vedere devastatoarele consecinţe ale cutremurului de o magnitudine de 8,8 grade din Chile, trebuie să fiţi de acord cu primarul din Concepción că pentru cineva care zace îngropat sub dărâmături 24 de ore însemnă o eternitate. Deşi autorităţile şi serviciile de salvare ale acestei ţări din America Latină sunt fără nici un dubiu bine pregătite pentru potenţiale cutremure, ajutorul pentru mai mult de două milioane de persoane nu a ajuns suficient de devreme în toate zonele afectate, din cauza problemelor de ordin logistic. Trupele care erau deja în întârziere s-au cufundat în haos. Populaţia a fost forţată să se refugieze pe acoperişuri şi să blocheze drumuri, nu numai de teama replicilor cutremurului ci şi de frica infractorilor. Este posibil ca Chile să fie un stat suficient de prosper pentru a putea avea independent grijă de cei afectaţi de cutremur, dar, din fericire, a trecut peste mândria sa şi a cerut ajutor, inclusiv de la Uniunea Europeană.
<P>
Vor fi lecţii pe care şi noi trebuie să le învăţăm din toate acestea, respectiv că în situaţii de urgenţă crusta de civilizaţie se cojeşte rapid şi că 24 de ore pot să fie un interval de timp prea lung. În acest sens, planurile de rezervă şi coordonarea eforturilor de asistenţă în situaţii de urgenţă trebuie să fie eficientizate, inclusiv în cadrul UE.
<SPEAKER ID="097" NAME="Janez Potočnik">
Membru al Comisiei. - Domnule preşedinte, cu toţii am fost şocaţi de amploarea catastrofei naturale şi umane. Prin mobilizarea rapidă a sistemului de reacţie la situaţii de urgenţă a ECHO şi a mecanismului de protecţie civilă al UE am putut să oferim ajutor coordonat şi concret la scurt timp după ce cutremurul a lovit.
<P>
Aşa cum am menţionat deja, asistenţa trimisă ori oferită de câteva state membre ale UE a fost şi ea importantă.
<P>
Merită menţionat că, pe lângă acţiunile umanitare şi celelalte acţiuni pe care le-am descris, la Luxembourg a fost încheiat marţi un acord-cadru între Banca Europeană de Investiţii şi Chile - acest lucru a fost menţionat de un alt distins deputat - care permite băncii să opereze în Chile.
<P>
Acest eveniment ilustrează excelentele relaţii dintre Uniunea Europeană şi Chile, ca şi hotărârea comună de a extinde şi a aprofunda parteneriatul nostru. De asemenea, acesta intervine la momentul oportun, pentru că Banca Europeană de Investiţii poate fi pentru Uniunea Europeană un instrument suplimentar colaborare cu Chile, în eforturile pe termen mediu şi lung de reconstrucţie care deja sunt în pregătire.
<P>
Referitor la întrebarea concretă privind strategia de ţară pentru Chile şi alocarea a 41 milioane de euro. Suma de 25 milioane de euro a fost cheltuită în prima tranşă; 15,6 milioane de euro rămân pentru a doua tranşă. În mod normal, această sumă ar trebui împărţită în două, 50 % pentru coeziune socială şi 50 % pentru inovare şi concurenţă. Ne-am oferit să trecem la această structură, care se află în revizuire. Nu avem încă cereri oficiale în acest sens din partea autorităţilor chiliene, însă este de la sine înţeles că ambele pot fi direcţionate cu acealaşi titluri către reconstrucţie.
<P>
Autorităţile chiliene nu au formulat încă către Uniunea Europeană cereri concrete de ajutor în reconstrucţie. Aşa cum am menţionat, preşedintele Piñera îşi preia azi atribuţiile. Cu siguranţă acesta va acorda cea mai înaltă prioritate evaluării şi cuantificării pagubelor şi planificării efortului masiv care va fi necesar.
<P>
Comisia este pregătită să ia în considerare orice cerere care ar putea fi depusă. După cum am menţionat mai devreme, faptul că Banca Europeană de Investiţii va fi acum capabilă să acţioneze în Chile, ne oferă un instrument suplimentar pentru care putem opta în plus faţă de cele deja aflate la dispoziţia noastră.
<P>
De asemenea, merită să ne reamintim ceea ce a fost menţionat şi de câţiva dintre dumneavoastră, anume că Chile este un bun exemplu în privinţa dezvoltării. Chile este de fapt un creditor net, spre deosebire de majoritatea ţărilor din America Latină. Precedentul ministru de finanţe a subliniat vinerea trecută faptul că, spre deosebire celelalte tragedii care au lovit poporul chilian, de această dată atât statul cât şi poporul chilian au propriile lor resurse.
<P>
Pentru a concluziona, Uniunea Europeană - oamenii, regiunile şi ţările Uniunii - pune umăr la umăr cu Chile în faţa acestui dezastru, aşa cum trebuie să se întâmple într-o lume civilizată şi umană.
<SPEAKER ID="098" NAME="Preşedinte">
Dezbaterea a fost închisă.
<P>
Declaraţii scrise (articolul 149 din Regulamentul de procedură)
<SPEAKER ID="099" NAME="António Fernando Correia De Campos  " AFFILIATION="S&amp;D">
în scris. - (PT) După cutremurul din Haiti suntem din nou confruntaţi cu o teribilă catastrofă, cu un număr confirmat de 800 de victime şi pagube totalizând aproximativ 15 % din produsul intern brut al statului Chile. Conform doamnei preşedinte Bachelet, 80 % din populaţie a fost afectată iar infrastructura ţării a fost serios avariată.
<P>
Din nou, UE şi-a asumat responsabilităţile în calitate de partener comercial privilegiat al acelei ţări, pentru care este atât primul partener comercial cât şi principala piaţă de desfacere pentru exporturile chiliene. Reacţia Uniunii Europene a fost să ofere trei milioane de euro cu titlul de ajutor de urgenţă, în timp ce experţii europeni în protecţie civilă se află la faţa locului evaluând cele mai stringente necesităţi.
<P>
Catastrofele naturale care au adus pagube pe plan mondial, cum sunt cutremurele şi furtunile nimicitoare pe care le-am văzut recent în Uniunea Europeană, ne fac să regândim paradigma ajutorului umanitar şi a urgenţelor, care reclamă un răspuns rapid, agil şi coordonat.
<P>
Uniunea Europeană şi-a probat capacitatea de a reacţiona şi eficacitatea. Parlamentul, pe lângă exprimarea de sincere condoleanţe pentru Chile, demonstrează prin această dezbatere şi hotărârea sa de a ajuta la reconstruirea ţării, care a fost sever afectată de cutremurul din 27 februarie.
