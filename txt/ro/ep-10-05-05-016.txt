<CHAPTER ID="016">
Declaraţiile Preşedinţiei
<SPEAKER ID="359" NAME="Preşedinte">
Ne-a întristat vestea uciderii observatorului internaţional finlandez pentru drepturile omului, Jyri Antero Jaakola, în Mexic. Acesta şi activista mexicană Betty Cariño Trujillo, care îl însoţea în acel moment, au fost ucişi în timpul misiunii de monitorizare a respectării drepturilor omului în Mexic. În numele Parlamentului European, transmit condoleanţe şi compasiune familiile victimelor. Aşa cum se poate vedea, lumea în care trăim cere încă sacrificii de genul acestora.
<P>
Sunt convins că ştiţi că săptămâna trecută am făcut o vizită oficială în SUA. Am deschis oficial noul Birou de legătură al Parlamentului cu Congresul Statelor Unite ale Americii din Washington. De asemenea, am avut câteva discuţii importante care ar trebui să ducă la o cooperare mai strânsă, în special în domeniul economic, între Uniunea Europeană şi Statele Unite. Am discutat, de asemenea, despre parteneriatul strategic şi schimbările care au avut loc în Uniunea Europeană în urma intrării în vigoare a Tratatului de la Lisabona. Ne aşteptăm la o cooperare pe picior de egalitate cu Statele Unite.
<P>
În această duminică, la 9 mai, este cea de-a 60-a aniversare a Declaraţiei Schumann. Pentru a sărbători acest eveniment, Parlamentul European îşi va deschide uşile pentru toţi cei interesaţi, sâmbătă, 8 mai, la Bruxelles şi duminică la Strasbourg. De asemenea, şi la Luxemburg vor fi ceremonii de comemorare a acestui eveniment. La Strasbourg, printre alţi vizitatori, îl vom avea şi pe unul dintre vicepreşedinţii Comisiei, precum şi pe ministrul francez şi german al afacerilor externe. Voi fi şi eu prezent acolo şi aş dori să vă încurajez pe toţi să veniţi la Strasbourg duminica aceasta, adică peste patru zile.
