<CHAPTER ID="019">
Denumirile fibrelor textile și etichetarea corespunzătoare a produselor textile (dezbatere) 
<SPEAKER ID="679" NAME="Președinte">
Următorul punct pe ordinea de zi este recomandarea pentru a doua lectură de către dl Manders, în numele Comisiei pentru piața internă și protecția consumatorilor, referitoare la poziția în prima lectură a Consiliului în vederea adoptării unui regulament al Parlamentului European și al Consiliului privind denumirile fibrelor textile și etichetarea corespunzătoare și marcarea compoziției fibroase a produselor textile și de abrogare a Directivei 73/44/CEE a Consiliului, a Directivei 96/73/CE a Parlamentului European și a Consiliului și a Directivei 2008/121/CE a Parlamentului European și a Consiliului [13807/4/2010 - C7-0017/2011 -.
<SPEAKER ID="680" NAME="Toine Manders">
raportor. - (NL) Dle președinte, aș dori să mulțumesc tuturor și, în special, tuturor raportorilor alternativi pentru excelenta colaborare pe care am avut-o. Doresc să îi mulțumesc Comisiei pentru modul în care am colaborat. De asemenea, aș dori să îi mulțumesc Consiliului, deoarece consider că, datorită Președinției maghiare, am reușit să depășim impasul apărut pe această temă. Ceea ce mă bucură în mod special este faptul că acesta este un regulament, iar nu o directivă. În opinia mea, regulamentele reprezintă instrumentul adecvat pentru finalizarea pieței interne, ceea ce, fiindcă veni vorba, a fost demonstrat în mod clar și de profesorul Monti în cercetarea sa.
<P>
Producem prea multă legislație care este pusă în aplicare pe diferite nivele și, din acest motiv, piața internă nu funcționează cum ar trebui. Sunt bucuros că acest aspect este dezbătut în cazul de față și observ că, într-adevăr, am făcut câteva îmbunătățiri în această privință. De această propunere s-a ocupat Comisia pentru piața internă și protecția consumatorilor. În propunerea originală, nu s-a făcut, de fapt, aproape nicio referire la consumatori; noi, în calitate de politicieni, am înțeles că trebuie să protejăm interesele consumatorilor în acest raport, ceea ce am și făcut, de altfel.
<P>
Sunt mai multe considerații importante și mă gândesc aici, în special, la cercetarea reacțiilor alergice. Comisia a menționat că este pregătită să elaboreze un studiu cu privire la aceste aspecte importante. Studiul va fi prezentat până la 30 septembrie 2013, cel târziu, iar Comisia va include rezultatele pozitive ale studiului într-un nou act legislativ. Consiliul a afirmat că ar fi dispus să contribuie la o analiză amănunțită a tuturor aspectelor, dacă rezultatele sunt pozitive și realizabile.
<P>
Vă invit să analizăm reacțiile alergice și substanțele chimice - suntem martorii unei creșteri a numărului de consumatori care dezvoltă reacții alergice atunci când poartă anumite articole de îmbrăcăminte sau când mănâncă, miros sau inhalează anumite produse. Considerăm că este necesar să analizăm posibilitatea de a avertiza consumatorii cu privire la aceste reacții alergice potențiale. Foarte des au loc practici comerciale înșelătoare. De fapt, acestea sunt interzise în Uniunea Europeană din 2005, însă putem observa că etichetele cu indicația "fabricat în” nu sunt suficient de clare în ceea ce privește țara de fabricație.
<P>
Nu există suficientă legislație în acest sens, ceea ce înseamnă că pot avea loc frecvent abuzuri. Am solicitat, de asemenea, Comisiei să analizeze posibilitatea de a institui legi și condiții clare, pentru a asigura că producătorii care susțin că un anumit produs a fost fabricat, să zicem, în Țările de Jos, Italia sau Germania, pot garanta cu adevărat acest lucru. Nu dorim să avem situații în care un produs să fie fabricat în proporție de 99 % în China și numai finisajele să fie realizate într-unul din statele membre ale Uniunii Europene, însă acestuia să-i fie în continuare aplicată minunata etichetă "Fabricat în Europa”.
<P>
Aceste măsuri vor acoperi și problema privind contrafacerea, de exemplu. Ceea ce mă bucură în mod special este faptul că devenim deschiși față de tehnologiile moderne, că nu ne rezumăm numai la simplele etichete tradiționale în cazul produselor textile și că analizăm, de fapt, posibilitatea de a utiliza tehnologii moderne pentru a furniza consumatorilor cele mai bune informații. Consiliul și-a manifestat deja acordul direct față de etichetele care indică dacă articolele de îmbrăcăminte conțin produse de origine animală, deoarece este din ce în ce mai dificil să se facă distincția între o blană autentică și una falsă și există mulți consumatori pentru care aceste informații sunt importante.
<P>
Viitorul studiu al Comisiei Europene urmărește în special să elimine barierele din calea funcționării corespunzătoare a pieței interne și să anticipeze evoluțiile din domeniul comerțului electronic. Deoarece, dacă dorim un comerț electronic mai intens, atunci trebuie să asigurăm că există standarde europene de etichetare. Sper ca acest studiu să clarifice aceste aspecte.
<P>
De asemenea, am impresia că în lumea modernă nu mai este nevoie să punem 23 de limbi pe o etichetă, deoarece tehnologiile moderne pot oferi soluții îmbunătățite la această problemă.
<P>
Sper că declarația de mâine a Consiliului va fi una pozitivă și că ne va asigura un rezultat pozitiv și doresc să le mulțumesc tuturor celor care au contribuit la acest rezultat pozitiv.
<SPEAKER ID="681" NAME="Enikő Győri">
președintă în exercițiu a Consiliului. - (HU) Dle președinte, dle comisar, dle Manders, doamnelor și domnilor, este o mare realizare că s-a ajuns la un acord în a doua lectură cu privire la propunerea referitoare la un regulament privind denumirea fibrelor textile și etichetarea corespunzătoare a produselor textile. Acest lucru nu ar fi putut fi posibil fără cooperarea strânsă dintre cele trei instituții.
<P>
Permiteți-mi să îi transmit Parlamentului European aprecierea Consiliului pentru excelenta colaborare. Aș dori să îi mulțumesc în mod special raportorului, dl Toine Manders, precum și colegilor săi pentru contribuția extrem de valoroasă pe care au adus-o la acest proces. De asemenea, apreciez munca depusă de președințiile suedeză, spaniolă și belgiană, deoarece rezultatul actual se datorează activității lor de înaltă calitate.
<P>
Comisia a fost un partener foarte constructiv și cooperant pe parcursul întregii perioade și, la rândul său, trebuie să primească mulțumiri. Dacă totul se derulează conform planului, Consiliul va putea adopta textul regulamentului la începutul toamnei și, prin urmare, actul va fi aplicabil începând din 2012.
<P>
Acest regulament va contribui în mod semnificativ la funcționarea pieței interne și va consolida concurența în acest sector important. Simplificarea și elaborarea actualului cadru de reglementare pentru dezvoltarea și aplicarea de noi fibre textile va încuraja inovarea în sectorul produselor textile și al vestimentației. Utilizatorii de fibre, precum și consumatorii, vor putea să se bucure mai repede de avantajele produselor noi și inovatoare.
<P>
Președinția maghiară consideră că regulamentul va oferi o mai mare certitudine juridică operatorilor economici și va îmbunătăți protecția consumatorilor pe piața internă.
<P>
Ca urmare a dispoziției privind revizuirea, colegiutorii pot adopta decizii documentate, deoarece Comisia va realiza un studiu aprofundat privind anumite cerințe obligatorii suplimentare de etichetare. Printre acestea se pot număra instrucțiuni de manipulare, standardizarea dimensiunilor, indicarea țării de origine și a alergenilor, etichetarea electronică și alte tehnologii noi.
<P>
În proiectul lor de declarație comună, Parlamentul European și Consiliul subliniază faptul că atribuie o importanță deosebită trasabilității produselor textile și utilizării noilor tehnologii.
<P>
Sperăm că aceste aspecte vor beneficia de o atenție deosebită din partea Comisiei în raportul său. Până atunci, acest act legislativ va permite autorizarea rapidă a noilor fibre textile.
<P>
Acest regulament prevede că eticheta trebuie să includă compoziția exactă a fibrei, însă introduce, de asemenea, o nouă cerință de etichetare privind componentele netextile de origine animală. Astfel cum a arătat dl Manders, drept rezultat, consumatorii pot lua decizii mult mai documentate. Mai mult, faptul că instrumentul juridic a fost conceput sub forma unei regulament va duce la o mai mare certitudine juridică în acest domeniu. Felicitări încă o dată și vă mulțumesc pentru atenția acordată.
<SPEAKER ID="682" NAME="Antonio Tajani" LANGUAGE="IT">
Dle președinte, doamnelor și domnilor, le mulțumesc raportorului, dl Manders, alături de toți ceilalți raportori alternativi, și Comisiei pentru piața internă și protecția consumatorilor (IMCO), pentru eforturile lor de a ajunge la un acord în urma unor negocieri dificile. Consider că este esențial să se ajungă la un acord în a doua lectură, deoarece acesta va permite cetățenilor și întreprinderilor să beneficieze mai rapid de noile fibre și de produsele inovatoare rezultate din acestea, iar guvernele naționale vor putea reduce costurile.
<P>
Încă o dată, mulțumesc Parlamentului pentru contribuția adusă în cadrul dezbaterii interinstituționale prin intermediul amendamentelor prezentate, dintre care unele au evidențiat în mod special dimensiunea politică și interesul consumatorilor pe această temă. De fapt, la prima lectură a acestui raport, atunci când a fost adoptat de Parlament cu o largă susținere, s-a evidențiat faptul că trebuie să lansăm o dezbatere extinsă cu privire la etichetarea produselor textile, inclusiv cu privire la problema marcării originii și am propus să extindem domeniul de aplicare al regulamentului la anumite sectoare. După cum știți cu toții, negocierile cu Consiliul din lunile următoare au necesitat o atitudine flexibilă din partea tuturor celor implicați pentru a identifica soluții funcționale pentru instituții.
<P>
Consider că textul asupra căruia s-a convenit reprezintă un compromis echilibrat, care include multe din amendamentele prezentate de Parlament și lasă loc pentru evoluții ulterioare în viitorul apropiat, ceea ce - astfel cum a arătat dna Győri în discursul său - este foarte important. Pe termen scurt sau de îndată ce noul regulament va intra în vigoare, consumatorii vor avea mai multe informații cu privire la prezența componentelor netextile de origine animală și, de asemenea, vor avea acces la informații privind întreaga compoziție a produselor textile.
<P>
Un alt rezultat imediat al noului regulament este simplificarea, întrucât Comisia va transforma o anexă tehnică detaliată care numără peste 50 de pagini în standarde europene armonizate. Cu toate acestea, chiar mai important, rezultatele imediate ale acestui regulament nu reprezintă ultima etapă a procesului. Din contră, acestea reprezintă puncte de plecare pentru o analiză ulterioară și pentru îmbunătățirea legislației. De fapt, pe termen scurt, noul regulament conține o clauză de revizuire cuprinzătoare care invită Comisia să stabilească, după caz, noi cerințe de etichetare în acest domeniu. Ulterior, Comisia va face o propunere legislativă adecvată în domeniile care necesită un grad mai mare de armonizare. Intenția mea este - și prin aceasta îmi asum angajamentul în fața Parlamentului - de a mă ocupa de această revizuire imediat și în întregime.
<P>
Deja ne pregătim să consultăm consumatorii cu privire la anumite aspecte esențiale, și anume: ce fel de informații sunt importante și cum ar trebui să fie acestea puse la dispoziție; în ce mod ar trebui să afecteze progresele tehnologice, cum ar fi comerțul electronic, cumpărarea de produse textile; în ce măsură nevoia tot mai mare de trasabilitate, durabilitate și responsabilitate socială a întreprinderilor influențează piața fibrelor textile; cum putem utiliza mai bine tehnologiile disponibile în era digitală; cum putem noi, ca instituții ale Uniunii Europene, să ne adaptăm legile la nevoile tot mai mari ale cetățenilor referitoare la aspectele etice, sociale și ecologice.
<P>
Dle președinte, acestea sunt doar câteva din temele asupra cărora am început deja să lucrăm. Așa cum vă puteți imagina, marcarea originii va fi fără îndoială una dintre prioritățile și elementele de bază ale activității noastre. Revizuirea va oferi, prin urmare, o oportunitate de a îmi reafirma sprijinul pentru marcarea originii și de a clarifica acest aspect o dată pentru totdeauna, întrucât este un instrument esențial pentru competitivitatea întreprinderilor europene și pentru sănătatea cetățenilor UE. Vom analiza în amănunt acest aspect pentru a furniza norme clare, pentru a evita informațiile înșelătoare și a facilita alegeri responsabile din partea consumatorilor atunci când aceștia cumpără produse textile.
<P>
Astfel cum a afirmat raportorul, dl Manders, Comisia va evalua, de asemenea, legătura dintre alergii și substanțele chimice utilizate în produsele textile. O analiză specifică în acest domeniu va putea indica cum poate fi cel mai bine folosită legislația existentă, precum REACH. Să mă explic pe scurt: prin utilizarea marcării originii, cumpărătorii vor fi siguri că produsul textil pe care-l cumpără nu este dăunător sănătății lor sau a copiilor lor, deoarece etichetarea va respecta toate normele acestui regulament important, pe care, cu prețul unor sacrificii semnificative, instituțiile europene l-au impus în toate sectoarele industriale din acest domeniu.
<P>
Clauza de revizuire - și din nou le mulțumesc membrilor Consiliului pentru faptul că au subliniat importanța acesteia și și-au manifestat deschiderea de a colabora de îndată cu Comisia pentru a transpune regulamentul - impune Comisiei prezentarea unui raport, care este posibil să fie urmat de o propunere legislativă, până la 30 septembrie 2013. Sunt hotărât să reduc termenul necesar și le-am cerut deja angajaților mei să înceapă să lucreze.
<SPEAKER ID="683" NAME="Lara Comi" LANGUAGE="IT">
Dle președinte, dle comisar, doamnelor și domnilor, în sfârșit am ajuns la un acord în acest dosar important, datorită unui mare efort din partea tuturor pentru a găsi o bază comună între pozițiile divergente ale Parlamentului și ale Consiliului. Scopul meu a fost, este și va fi acela de a asigura adoptarea unor norme obligatorii cu privire la originile produselor textile, deoarece consumatorii și întreprinderile trebuie să fie neapărat protejate. Consider că acest compromis la care am ajuns astăzi este un rezultat foarte bun.
<P>
I-am încurajat pe colegii mei deputați să combată Consiliul și folosesc termenul "a combate” având un motiv serios, deoarece negocierile nu au fost deloc ușoare. Ne-am luptat nu numai pentru a obține marcarea originii, ci și pentru trasabilitate. Aceasta din urmă reprezintă o informație-cheie pentru consumatori înainte de cumpărarea unui produs. În prezent, consumatorii europeni găsesc produse textile cu eticheta "Fabricat în Italia”, "Fabricat în Germania” sau "Fabricat în Franța”, când, de fapt, produsele respective au fost fabricate aproape în întregime în altă parte.
<P>
Solicităm, de asemenea, folosirea unor noi tehnologii de etichetare, cum ar fi microcipurile și identificarea prin radiofrecvență (RFID), în vederea combaterii contrafacerii produselor. Este adevărat că am extins domeniul de aplicare al propunerii de regulament, deoarece considerăm că sectorul produselor textile necesită urgent o protecție mai mare. Declarația comună care urmează să fie adoptată de către Parlament și Consiliu arată importanța trasabilității și a marcării originii. Nu ascund faptul că schimbarea radicală de poziție a Consiliului mă face mai încrezătoare pe viitor.
<P>
Așteptăm cu mare interes studiul care i-a fost solicitat Comisiei, căreia îi mulțumim încă o dată pentru cooperare, îi mulțumesc sincer dlui Tajani pentru faptul că tocmai și-a asumat angajamentul de a reduce termenele în cauză, deoarece industria textilă are nevoi urgente. Nu putem să ignorăm nevoia cetățenilor noștri de a beneficia de informații corecte privind produsele. În final, suntem cu toții consumatori, iar atingerea acestui obiectiv este în interesul tuturor.
<SPEAKER ID="684" NAME="Christel Schaldemose" LANGUAGE="DA">
Dle președinte, dle comisar, doamnelor și domnilor, aș dori, la rândul meu, să vă mulțumesc din toată inima pentru compromisul excelent la care am ajuns. Raportorul, dl Manders, în special, a depus o muncă de nota zece și a asigurat că aici, în Parlamentul European, cooperarea este excelentă. Am realizat multe de la depunerea propunerii originale de către Comisie. Propunerea era în cea mai mare parte tehnică și conținea avantaje numai pentru întreprinderi. Din fericire totuși, datorită faptului că am lucrat la această propunere aici în Parlamentul European, am reușit să integrăm elemente care să transforme acest act într-unul avantajos și pentru consumatori. Consider că acest lucru este absolut esențial.
<P>
Prin urmare, vom avea o mai bună etichetare și un nivel mai ridicat al satisfacției consumatorilor odată ce vom pune, în sfârșit, în aplicare acest act legislativ. Cel mai important aspect pentru mine și pentru Grupul S&D a fost acela de a asigura că produsele textile care sunt vândute pe piața internă nu cauzează probleme de sănătate. Prin urmare, suntem foarte mulțumiți că cerința privind eliminarea, din produsele noastre textile, a oricăror reziduuri de substanțe periculoase care ar putea genera alergii, a trecut cu succes la votare - și, cum tocmai a afirmat dl comisar, că urmează să se realizeze un studiu în vederea asigurării acestui lucru. Acest aspect este absolut vital, iar noi, cei din Grupul S&D, suntem foarte mulțumiți în acest sens.
<P>
De asemenea, suntem de acord că trasabilitatea și originea sunt extrem de importante, iar acestea sunt, din nou, informații la care consumatorii sunt foarte dornici să aibă acces. În ceea ce mă privește, sper, de asemenea, că putem realiza puțin mai mult decât atât și că, în viitor, am putea să și armonizăm dimensiunile articolelor de îmbrăcăminte și să utilizăm noi tehnologii în etichetarea produselor textile. Totuși, consider că am realizat multe. Ar trebui să fie o lecție pentru noi faptul că, atunci când instituim legislație la nivel comunitar, este important ca aceasta să fie atât în avantajul întreprinderilor, cât și al consumatorilor. Acesta este cel mai bun mod de a asigura o bună funcționare a pieței interne. Aș dori să închei prin a mulțumi sincer încă o dată tuturor colegilor mei deputați pentru cooperarea extraordinară de care au dat dovadă. Cred că am obținut un rezultat foarte bun.
<SPEAKER ID="685" NAME="Cristian Silviu Bușoi">
în numele grupului ALDE. - Doresc în primul rând să-l felicit pe raportorul nostru, domnul Toine Manders, pentru munca depusă și pentru perseverența de care a dat dovadă în negocierile cu Consiliul pe această propunere de regulament.
<P>
Salut acordul la care s-a ajuns cu Consiliul în a doua lectură, acord care, deși este perfectibil, cred că va aduce un plus de competitivitate industriei textile și, în același timp, va garanta o mai bună informare pentru consumatori. Există numeroase puncte pozitive ale acestui acord. În primul rând, procedura pentru includerea unei noi fibre în anexa 1 este simplificată, ceea ce va permite reducerea costurilor administrative pentru industria textilă și va permite reafectarea acestor bani către inovație. Acest lucru va aduce beneficii și pentru consumatori întrucât este încurajată inovația.
<P>
De asemenea, consider că acest regulament aduce avantaje pentru consumatori datorită cerințelor privind etichetarea. Informarea adecvată a consumatorului pentru a alege produse în cunoștință de cauză este ceva absolut normal. Discuțiile pe marginea etichetării s-au întins mai departe decât a propus Comisia inițial, însă consider că acest lucru nu poate fi decât în beneficiul consumatorilor europeni. Sunt de acord cu faptul că avem nevoie de mai mult timp pentru evaluarea impactului unor cerințe suplimentare în materie de etichetare, mai ales în ceea ce privește originea acestora, modul de întreținere, introducerea unui sistem armonizat de etichetare a mărimilor, de aceea studiul realizat de Comisie este un prim pas înainte.
<P>
În fine, cred că cerința de etichetare a părților netextile de origine animală este un real progres, întrucât sunt consumatori care nu doresc ca produsele textile pe care le cumpără să conțină astfel de materiale. Consider că, per ansamblu, acest regulament este unul care va contribui la aprofundarea pieței unice pentru textile, fapt pentru care îl susțin pe deplin.
<SPEAKER ID="686" NAME="Adam Bielan" LANGUAGE="PL">
Dle președinte, simplificarea cadrului juridic obligatoriu în ceea ce privește etichetarea produselor textile urmărește să stimuleze dezvoltarea de noi produse textile și introducerea acestora pe piață. Propunerea pe care o vom vota mâine diferă în mod semnificativ de cea depusă de Comisia Europeană, care conținea în principal modificări de ordin tehnic, menite să simplifice legislația deja existentă.
<P>
Scopul inițial al raportului a fost acela de a urgenta procedura de înregistrare a denumirilor noilor produse textile, pentru o furniza un sprijin eficient inovării în sectorul european al produselor textile și al vestimentației și, în același timp, pentru a da posibilitatea consumatorilor să beneficieze mai repede de produsele moderne. În ciuda faptului că lucrările pentru simplificarea procedurilor au încetinit în cei mai bine de doi ani petrecuți în acest dosar, aș menționa că Parlamentul a propus extinderea domeniului inițial de aplicare al regulamentului, în special pentru a include dispoziții privind țara de origine a produselor textile și, prin urmare, sunt încântat că s-a ajuns la un compromis echilibrat. Totuși, aș dori să evidențiez faptul că grupul din care fac parte a decis să aprobe propunerea în versiunea sa inițială, aceasta oferind beneficii rapide întreprinderilor și consumatorilor. Am propus de la bun început ca lucrările pe aceste teme să nu se desfășoare în contextul raportului tehnic. Prin urmare, Comisiei i se va solicita să realizeze un studiu mai elaborat cu privire la chestiunea etichetelor obligatorii cu mențiunea "fabricat în” pentru produsele textile fabricate în afara UE și, până în 2013, aceasta va prezenta un raport privind posibila lansare a unui sistem de etichetare cu mențiunea "fabricat în” pentru produse. Acest raport ar putea fi însoțit de o propunere legislativă.
<P>
Compromisul dintre Parlament și Consiliu garantează, de asemenea, faptul că etichetele aplicate pe articolele de îmbrăcăminte vor furniza informații privind utilizarea de materiale de origine animală. Dacă, pe viitor, vor avea loc lucrări pe tema noilor oportunități de informare a consumatorilor cu privire la produsele textile, de exemplu armonizarea mărimilor la nivel european sau tehnologia RFID, să nu uităm să adoptăm o abordare pragmatică, în conformitate cu așteptările consumatorilor și potențialul industriei.
<SPEAKER ID="687" NAME="Eva-Britt Svensson" LANGUAGE="SV">
Dle președinte, vorbim despre importanța puterii consumatorului, însă dacă este să fim serioși în această privință, trebuie, de asemenea, să le conferim consumatorilor șansa de a-și folosi puterea. Trebuie să asigurăm faptul că aceștia beneficiază de informații adecvate privind produsele etc., pentru a putea lua decizii înțelepte și în cunoștință de cauză. Prin urmare, aș dori să îi mulțumesc raportorului nostru, dl Manders, în special pentru perseverența și angajamentul său de a asigura că raportul include perspectiva consumatorilor. Aș dori să le mulțumesc, de asemenea, raportorilor alternativi, care au dat dovadă de un mare angajament față de creșterea puterii consumatorilor. În calitate de raportor alternativ, am depus un amendament în numele Grupului GUE/NGL, referitor la indicarea originii pe etichetă, etichetarea obligatorie a produselor de origine animală și etichetarea etică și ecologică. Nu au fost introduse toate aceste aspecte, însă sunt foarte mulțumită de rezultatul la care am ajuns acum și aș vrea să-mi exprim sprijinul în acest sens.
<P>
Există o lipsă de informații atunci când vine vorba despre produsele chimice și alte diferite produse utilizate în producția textilă. Comisia a promis că va efectua un studiu în acest sens și aș vrea doar să subliniez cât de important este să avem un astfel de studiu, pentru a putea să protejăm sănătatea publică și să combatem, între altele, alergiile, care au înregistrat o creștere semnificativă. Trebuie să fim capabili să observăm și să consolidăm conexiunile acolo unde acestea există.
<P>
Sunt, de asemenea, mulțumită că anumite produse textile de origine animală urmează, la rândul lor, să fie etichetate și am vrut să profit de timpul alocat pentru a le mulțumi tuturor pentru munca excelentă depusă pentru creșterea puterii consumatorilor. Vă mulțumesc.
<SPEAKER ID="688" NAME="Oreste Rossi" LANGUAGE="IT">
Dle președinte, doamnelor și domnilor, măsura în cauză urmărește să înlocuiască trei directive depășite și se referă la etichetarea produselor textile care intră în Uniunea Europeană și la înregistrarea și denumirea substanțelor din care acestea sunt fabricate.
<P>
La prima lectură, a fost adoptat un text care impunea etichete care să indice locul de origine, precum și o listă completă și obligatorie a compoziției produselor. Din păcate, poziția Consiliului pare să contrazică textul aprobat de Parlament, întrucât, în special, se împotrivește oricărei referințe la marcarea originii și la introducerea trasabilității în etichetarea produselor textile.
<P>
Doar pentru ca măsura să fie aprobată la a doua lectură, Comisia pentru piața internă și protecția consumatorilor (IMCO) a fost de acord cu un text care nu ne mulțumește, deoarece nu prevede marcarea originii. Prin urmare, vom vota împotrivă, deoarece obiectivul de a furniza consumatorilor informații corecte și precise cu privire la originea și compoziția produselor nu a fost atins.
<SPEAKER ID="689" NAME="Antonio Cancian" AFFILIATION="PPE">
(IT) Dle președinte, dle comisar, dle ministru, doamnelor și domnilor, prin intermediul acestui nou regulament privind etichetarea produselor textile, pe care îl vom vota în ședința plenară de mâine, Europa va realiza un obiectiv pe care îl urmărește de mulți ani. Totuși, acesta nu poate fi considerat decât un prim pas către o legislație cuprinzătoare care să protejeze toți consumatorii europeni, prin indicarea țării de origine și adoptarea unui mecanism nou și precis de trasabilitate.
<P>
Salut invitația Comisiei Europene de a elabora o propunere legislativă pentru adoptarea unor sisteme noi și mai precise și complete de etichetare. Acestea vor oferi mai multe informații despre caracteristicile și originile produselor textile importate din țări terțe și vândute în Uniunea Europeană, protejând astfel consumatorii de afirmații frauduloase, inexacte sau înșelătoare cu privire la origine. Sper că acest lucru va încuraja inovarea în sectorul textilelor și al îmbrăcămintei, astfel încât consumatorii să beneficieze mai ușor de produse inovatoare.
<P>
Propunerea sprijină, de asemenea, industria prelucrătoare din Europa și îi asigură activitatea la nivel global. În final, prin aceste măsuri, Parlamentul trimite guvernelor statelor membre un mesaj pozitiv pentru ca acestea să consimtă la introducerea trasabilității produselor textile. Acest lucru va oferi consumatorilor mai multe informații cuprinzătoare și corecte decât prevede legislația actuală, referitoare la marcarea originii, evitând astfel inducerea acestora în eroare.
<P>
Avem nevoie acum ca reglementările privind etichetarea produselor textile să fie extinse și la toate celelalte sectoare de piață, coordonând astfel diversele propuneri legislative și insistând ca propunerea privind fibrele și textilele, precum și regulamentul general privind marcarea originii, aprobat la Strasbourg în octombrie anul trecut, să fie adoptate de Consiliu în același timp. Astfel cum a subliniat deja dl Tajani, termenul de 30 septembrie 2013 este prea îndepărtat. Prin urmare, ne bazăm pe angajamentul declarat de acesta de a accelera lucrurile.
<SPEAKER ID="690" NAME="María Irigoyen Pérez" AFFILIATION="S&amp;D">
(ES) Dle președinte, aș dori să îmi încep discursul prin a îi felicita pe toți cei care au contribuit la ajungerea la un acord.
<P>
Este un raport pe care ar trebui să-l salutăm cu toții, deoarece afectează viețile de zi cu zi ale întregii populații, însă, în maniera constructivă care mă caracterizează, aș dori să evidențiez câteva aspecte.
<P>
Pentru început, aș dori să atrag atenția asupra importanței de a furniza consumatorilor informații precise și relevante, însă, înainte de toate, cuprinzătoare și uniforme, referitoare la elementele din compoziția produselor textile: informațiile exhaustive sunt inutile, dacă populația nu poate să le descifreze. Am realizat un pas înainte care este necesar, dar nu suficient: trebuie să facem în continuare progrese și să-i protejăm pe cei mai vulnerabili membri ai publicului.
<P>
Doamnelor și domnilor, este esențial să se instituie la nivel european un sistem de indicare a mărimilor pe etichetă, bazat pe dimensiunile corpului, deoarece primul lucru la care suntem atenți atunci când ne cumpărăm îmbrăcăminte este mărimea. Prin urmare, trebuie să fim mult mai ambițioși și să urmărim armonizarea mărimilor.
<SPEAKER ID="691" NAME="Olle Schmidt" AFFILIATION="ALDE">
(SV) Dle președinte, aș dori să îi mulțumesc dlui Manders și să laud în mod special faptul că cererea referitoare la identificarea părților din blană de animale a fost inclusă de această dată. Etichetarea este benefică pentru consumatori, după cum știm cu toții. De asemenea, știm cât de important este să beneficiem de libertatea de a alege și, pentru a conferi consumatorilor posibilitatea de a face alegeri în cunoștință de cauză, este necesar să le oferim acestora informații corecte și ușor de înțeles. În această privință, am o problemă legată de indicarea originii pe etichetă. Produsele moderne sunt adesea fabricate din textile și părți din diferite țări și este aproape imposibil să se eticheteze corect un articol de îmbrăcăminte în ceea ce privește originea acestuia. Dl Manders a atins la rândul său acest subiect: unde tragem linia, ce ar trebui să etichetăm și cât ar trebui să provină dintr-o anumită țară?
<P>
În lumea modernă globalizată, indicarea originii pe etichetă ar putea fi o modalitate de a permite consumatorilor să fie bine informați și să facă alegerile potrivite. Totuși, ar putea fi și un semn de protecționism ascuns și uneori, când aud aceste discursuri, simt că pot auzi și vedea în același timp acest lucru. Granițele deschise și liberul schimb sunt elementele care au condus la bunăstarea Europei, iar consumatorii europeni știu acest lucru. Vă mulțumesc.
<SPEAKER ID="692" NAME="Anna Rosbach" AFFILIATION="ECR">
(DA) Dle președinte, industria textilă este o industrie globală. Hainele pe care le purtăm circulă adesea în întreaga lume înainte de a ajunge la consumatorii din UE ca produse finite. Acest raport este cuprinzător, amănunțit și foarte tehnic. Este dificil să se găsească echilibrul adecvat între competitivitate, drepturile consumatorilor la informații și posibilitatea de trasabilitate la nivel global. Consumatorii au dreptul de a ști ce substanțe chimice au fost utilizate în fabricarea unui produs, de unde provine materia primă și alte informații relevante. Cu toate acestea, cum găsim echilibrul între o declarație interminabilă atașată de gulerul unui articol de îmbrăcăminte și o etichetă mică pe care se precizează numai faptul că articolul respectiv nu ar trebui spălat?
<P>
Etichetarea ar trebui să fie lipsită de ambiguități și să ofere informații clare care să permită cetățenilor să aleagă în funcție de propriile concepții. Acest compromis este un pas în direcția cea bună. Totuși, studiul Comisiei nu va fi realizat până în 2013. Acest studiu urmează să creeze fundamentul pentru modul în care consumatorii, prin etichetare, pot obține "informații corecte privind țara de origine și informații suplimentare care să asigure trasabilitatea deplină a produselor textile”. Sper că acest fundament se va traduce printr-un act legislativ rezonabil și folositor. Mai este mult până în 2013, deci sunt încântată că dl comisar dorește să devanseze data introducerii unui act legislativ care să ofere informații complete consumatorilor. Vă mulțumesc, dle comisar. Conservatorii și Reformiștii Europeni vor vota în favoarea propunerii.
<SPEAKER ID="693" NAME="Jacky Hénin" AFFILIATION="GUE/NGL">
(FR) Dle președinte, în 2005, eliminarea contingentelor pentru produsele textile au deschis larg porțile Uniunii Europene la diverse modalități de dumping. Acest lucru a fost un dezastru pentru ocuparea forței de muncă și pentru mediu și, în ciuda aparențelor, efectele pe termen lung asupra sănătății consumatorilor sunt dezastruoase.
<P>
Este timpul să introducem măsuri în vederea protejării și creării de locuri de muncă și în vederea promovării know-how-ului în rândul angajaților din sectorul produselor textile, precum și a sănătății consumatorilor. Deși am vrut să mergem mai departe, aprobăm propunerile care ne-au fost prezentate în ceea ce privește indicarea originii pe etichetă, studiul privind substanțele periculoase și marcarea obligatorie a compoziției fibroase a produselor textile. Mai trebuie să ne asigurăm că avem resursele necesare pentru a pune în aplicare acest sistem de protecție și informare în toate statele membre și pentru a acționa împotriva infractorilor.
<P>
Da, trebuie să ne asigurăm că avem resursele de a combate contrafacerea - la granițele Uniunii, de exemplu, dar și în inima pieței unice. Aceasta este o chestiune de voință politică. Trebuie menționat că, din păcate, se alocă mai multe resurse pentru depistarea tunisienilor la granița dintre Franța și Italia decât pentru combaterea vânzării de produse contrafăcute.
<P>
Dacă luăm în considerare acest lucru, atunci este evident că în Europa este mai bine să fii o marfă decât o ființă umană. Trebuie să schimbăm acest lucru.
<SPEAKER ID="694" NAME="Matteo Salvini" AFFILIATION="EFD">
(IT) Dle președinte, doamnelor și domnilor, deși le mulțumim președintelui Comisiei și dlui Tajani pentru eforturile lor, noi, cei din Lega Nord trebuie să afirmăm că suntem întru totul nemulțumiți.
<P>
Această dezbatere mi se pare suprarealistă. Este o păcăleală, o pură păcăleală. Unii deputați de stânga entuziasmați sugerează să convenim asupra unei mărimi uniforme, cu toate că noi nu cunoaștem originea mărfurilor purtate de consumatori. Ce să mai vorbim de piață liberă! Aș dori ca dezbaterea suprarealistă din această seară de marți - care a avut loc într-un parlament pe jumătate gol - să fie ascultată de câteva mii de producători care au supraviețuit crizei din acest sector.
<P>
Înțeleg logica acestui compromis, însă textul actual îl distruge pe cel rezultat în urma primei lecturi și care a fost votat de o majoritate covârșitoare. Acela era un text echilibrat, care lua în considerare atât nevoile producătorilor, cât și nevoile consumatorilor. De atunci, ne-am confruntat cu un fiasco total: dacă nu mă înșel, numai două din cele 27 de state membre au solicitat informarea consumatorilor cu privire la compoziția articolelor de îmbrăcăminte, însă Președinția maghiară a Consiliului a ignorat acest lucru. Nu este aceasta încă o demonstrație a faptului că Europa se află la o distanță de ani lumină de interesele cetățenilor, fie aceștia producători sau consumatori?
<SPEAKER ID="695" NAME="Csanád Szegedi" AFFILIATION="NI">
(HU) Dle președinte, doamnelor și domnilor, dnă Győri, vă rog să îmi permiteți să împart tema etichetării produselor textile în două aspecte importante. Cel mai important aspect este acela că este necesar să se indice de unde, din ce țară este originar un anumit produs textil. Celălalt aspect important este, desigur, acela că materialele din care sunt confecționate produsele textile ar trebui, de asemenea, să fie indicate cu acuratețe. Un sistem unic de reglementări este, desigur, benefic în ambele cazuri.
<P>
Dacă ne uităm la primul aspect, și anume originea produselor, este logic să începem cu clișeul potrivit căruia există în continuare o criză în cadrul Uniunii Europene, care este cauzată în special de faptul că sectoarele de producție, de exemplu, sectorul produselor textile, au fost externalizate către diverse țări din Orientul Îndepărtat, în scopul obținerii unor profituri ușoare și rapide și, prin urmare, producția din Uniunea Europeană a înregistrat un declin.
<P>
Trebuie să găsim punctele de scăpare, care vor ajuta Uniunea Europeană să depășească criza. Industria textilă este în mod special un astfel de sector, alături de agricultură, producția industrială sau turism, de exemplu.
<P>
Producătorii europeni sunt extrem de dezavantajați în sectorul produselor textile, deoarece dumpingul de produse ieftine și de proastă calitate din Orientul Îndepărtat face în așa fel încât producătorilor europeni să le fie imposibil să înregistreze progrese.
<P>
Țara de origine trebuie indicată și aș sprijini fără rezerve chiar și indicarea statului membru UE, având încredere în înțelepciunea clienților care își sprijină propriile economii, întrucât vom vedea cu toții că fiecare, să zicem un bulgar, un ceh, un maghiar sau un neamț, cumpără un produs fabricat în propria sa țară.
<P>
Trebuie să ne protejăm piețele cu ajutorul noilor tehnologii, iar calitatea materialelor trebuie să fie indicată și susținută de teste de laborator stricte.
<SPEAKER ID="696" NAME="Zuzana Roithová" AFFILIATION="PPE">
- (CS) Dle președinte, săptămâna trecută s-a împlinit un an de când un proiect de lege foarte cuprinzător privind etichetarea produselor textile, depus de Comisia pentru piața internă și protecția consumatorilor, a fost adoptat cu o largă majoritate la prima lectură. Aplaud intens munca raportorului, Toine Manders, precum și a altora care au negociat până în ultimul moment cu Consiliul un compromis la a doua lectură, care să permită introducerea mai rapidă a unor noi fibre în producția europeană și care să îmbunătățească siguranța produselor.
<P>
Totuși, trebuie să îmi exprim regretul față de refuzul obstinent al Consiliului de a introduce indicația țării de origine pe etichetă și de a armoniza etichetarea mărimilor. Sunt foarte dezamăgită de abordarea Consiliului, care îi privează pe consumatori de dreptul de afla, înainte de a cumpăra un produs, unde a fost fabricat acesta în cea mai mare parte. În definitiv, acestea nu sunt informații clasificate. Acest lucru va consolida promovarea mărcilor europene de înaltă calitate și va inspira în mod justificat mândrie în rândul cetățenilor pentru ceea ce reușesc să producă europenii în continuare, în pofida concurenței din partea forței de muncă ieftine. Atunci când consumatorii știu unde a fost fabricat un anumit produs, vor evita, de asemenea, cu mai multă ușurință să cumpere produse periculoase, care încă se găsesc și care sunt foarte multe în ciuda controalelor mai eficiente. Acest lucru nu are deloc de a face cu protecționismul.
<P>
Sunt încântată că cel puțin Comisia este pregătită să prezinte o evaluare a impactului până în septembrie 2013, care, pe lângă țara de origine, se va concentra, de asemenea, pe metode armonizate de prelucrare a produselor, de etichetare a mărimilor și de includere a unor informații referitoare la substanțe periculoase, alergeni, inflamabilitate și așa mai departe. Rămâne de văzut dacă acest lucru va avea vreun efect peste doi ani asupra Consiliului, care protejează interesele întreprinderilor care importă textile din țări terțe mai mult decât îi protejează pe producătorii și consumatorii europeni. Totuși, nouă, nu numai celor de aici din Bruxelles, ci și guvernelor de acasă, ne rămâne sarcina de a convinge populația în această privință dacă dorim să realizăm aceste obiective. Aș dori să închei prin a-i mulțumi încă o dată lui Toine Manders, precum și domnului comisar și tuturor celorlalți implicați pentru rezultatul de astăzi.
<SPEAKER ID="697" NAME="Gianluca Susta" AFFILIATION="S&amp;D">
(IT) Dle președinte, doamnelor și domnilor, această propunere de regulament merită să fie sprijinită, deoarece contribuie la simplificarea și armonizarea diferitelor legi din statele membre. Propunerea transmite un semnal care este conform cu propunerile Comisiei referitoare la întreprinderile mici și mijlocii și cu strategiile de stimulare a competitivității europene în sectorul manufacturier. Regulamentul recompensează, de asemenea, în mod implicit, inovarea în materie de produse și contribuie la o mai mare transparență a procesului.
<P>
Cu toate acestea, aș evidenția faptul că atingerea unui compromis prin includerea clauzei de revizuire și a declarației comune de către Parlament și Consiliu privind marcarea originii - a cărui semnificație politică o sesizez - ar putea crea un precedent și compromite rezultatul negocierilor dificile dintre Comisie, Parlament și Consiliu cu privire la chestiunea complexă a marcării originii pentru produsele din afara Uniunii Europene, aprobată de Parlament la prima lectură în luna octombrie a anului trecut și care se referă, de asemenea, la produse netextile.
<P>
Este timpul ca voința democratică exprimată aici de majoritatea deputaților în Parlamentul European să fie recunoscută o dată pentru totdeauna de către Consiliu. Totuși, în ciuda acestor preocupări, vom vota în favoarea propunerii de regulament.
<SPEAKER ID="698" NAME="Claudio Morganti" AFFILIATION="EFD">
(IT) Dle președinte, doamnelor și domnilor, deși, pe de o parte, acest raport conține măsuri utile menite să simplifice și să armonizeze acest domeniu, pe de altă parte, nu sunt de acord cu acesta, deoarece nu am reușit să includem în text o trimitere la marcarea originii. Această măsură ar fi avut o importanță esențială pentru sectorul textil și ar fi oferit o garanție pentru cetățenii și consumatorii europeni.
<P>
Principalii noștri competitori, cum ar fi Statele Unite, Japonia sau chiar China, aplică deja de ceva vreme o normă similară privind produsele importate. Nu se știe din ce motiv, însă acest aspect pare să fie considerat de Europa complet irelevant și neesențial. Chestiunea nu este, în orice caz, deloc trivială: etichetele pe care este marcată originea pot contribui la prevenirea fraudelor, precum și la protecția calității. Chiar săptămâna trecută, în Prato, orașul din care provin, au fost confiscate peste 73 000 de articole contrafăcute, iar majoritatea erau produse textile.
<P>
Contrafacerea, imitațiile, producția la costuri extrem de reduse din Orientul Îndepărtat și așa mai departe, au dus la îngenuncherea sectoarelor noastre textil și manufacturier, iar Europa ne ignoră toate solicitările. Renunțarea la marcarea originii este, din păcate, doar cea mai recentă idee groaznică.
<P>
[Vorbitoarea a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură]-
<SPEAKER ID="699" NAME="Lara Comi" AFFILIATION="PPE">
(IT) Dle președinte, mă adresez deputaților din partidul Lega Nordși doresc să îi întreb pe aceștia ce a făcut partidul lor în cursul negocierilor și al discuției trilaterale, având în vedere că eu personal, împreună cu Grupul PPE, am solicitat din partea acestui partid o contribuție activă.
<P>
Este bine să criticați, însă ar fi mai bine să colaborăm pentru a avea rezultate tangibile, nu doar sloganuri rostite în pripă.
<SPEAKER ID="700" NAME="Claudio Morganti" AFFILIATION="EFD">
(IT) Dle președinte, în cursul primei lecturi în cadrul comisiei, a fost aprobat un text total diferit - unul care includea certificatul privind originea produselor. Nu este clar motivul pentru care Consiliul și Comisia au renunțat la acest punct: noi nu avem de gând să renunțăm și, prin urmare, votăm împotriva raportului tocmai deoarece certificatul privind originea a fost omis.
<SPEAKER ID="701" NAME="Elisabetta Gardini" AFFILIATION="PPE">
(IT) Dle președinte, dle comisar, doamnelor și domnilor, ne aflăm aici pentru a evalua un text care cu siguranță conține câteva neconcordanțe, din moment ce cred că - așa cum se afirmă adesea în acest Parlament - ne-am dorit cu toții ceva mai ambițios. Totuși, suntem cu toții conștienți de faptul că ne aflăm pe calea cea bună. În mod evident, un sistem obligatoriu de etichetare pentru toate articolele de îmbrăcăminte permite un control mai mare și se traduce prin faptul că frauda și ilegalitățile pot fi combătute mai eficient.
<P>
De exemplu, a existat practic o apreciere unanimă pentru faptul că acest text prevede obligativitatea indicării originii animale netextile a garniturilor. Sper că acest lucru va eficientiza combaterea comerțului odios cu blănuri de câine sau pisică, blănuri care sunt utilizate ca garnituri în articole de îmbrăcăminte introduse ilegal pe piața noastră. Am sperat la un plan mai ambițios, care să includă o indicație o locului de origine sau, cel puțin, marcarea imediată a originii produselor provenite din acele țări terțe care sunt cunoscute pentru nerespectarea vreunor norme sau reglementări pentru protecția consumatorilor, a lucrătorilor, a mediului sau a copiilor - norme și reglementări care în prezent reprezintă o practică curentă în Europa și o reală garanție pentru consumatorii și cetățenii noștri. Aș vrea să ne amintim cu toții, totuși, că aceasta este o luptă pe care trebuie să o câștigăm împreună și lucrând ca un tot, deoarece, astfel cum a arătat dna Comi, această luptă a început cu mult timp în urmă, iar în prezent facem progrese importante.
<P>
Consultările cu consumatorii, pe care Comisia și-a asumat angajamentul de a le organiza, vor constitui un pas important, nu numai pentru sectorul produselor textile, ci și pentru toate acele sectoare în care Parlamentul a pus adesea sub semnul întrebării dorința marelui public de a beneficia de informații referitoare la locul de origine. Consider că această informație se va afla în capul listei de preferințe a consumatorilor și apreciez eforturile depuse în acest sens de toți deputații care au lucrat personal la acest text important.
<SPEAKER ID="702" NAME="Ildikó Gáll-Pelcz" AFFILIATION="PPE">
(HU) Dle președinte, trebuie să acordăm o atenție specială intereselor consumatorilor în cadrul dezbaterii acestui raport. Trebuie să se urmărească o etichetare și indicații corecte, deoarece acestea sunt măsurile prin care se poate evidenția valoarea adăugată a Uniunii Europene pentru consumatori. Legislația actuală în vigoare permite derogări. Acest lucru înseamnă dezavantaje competitive pentru Uniunea Europeană, deci a venit timpul pentru o revizuire legislativă care să corespundă relațiilor de piață prezente.
<P>
Raportorul poate avea dreptate în sensul că nu există dovezi suficiente pentru potențialele efecte ale materialelor periculoase aplicate. Pe de altă parte, este posibil ca raportorul să nu aibă dreptate și ar fi recomandată examinarea mai îndeaproape a acestei chestiuni. De asemenea, este important să se evalueze relațiile cauză-efect, dacă există, între reacțiile alergice și fibrele sintetice și coloranții utilizați în produsele textile. Prin urmare, trebuie să se acorde o mai mare prioritate aspectelor privind calitatea, originea și trasabilitatea.
<SPEAKER ID="703" NAME="Phil Prendergast" AFFILIATION="S&amp;D">
Dle președinte, cetățenii europeni au dreptul să știe ce conțin hainele pe care le poartă, iar regulamentul le va permite să evite să cumpere produse care conțin părți netextile de origine animală, din considerente fie de sănătate, etice sau din alte considerente. Atunci când sunt utilizate în articole de îmbrăcăminte, de exemplu ca garnituri, astfel de materiale nu sunt supuse obligației de etichetare; majoritatea consumatorilor nu sunt la curent cu acest aspect și este posibil să nu cunoască din ce sunt fabricate exact produsele textile pe care le cumpără.
<P>
În domeniul încălțămintei există deja o legislație UE care conține dispoziții în acest sens, și este logic să le oferim consumatorilor noștri același nivel de informații atunci când cumpără îmbrăcăminte. Persoanele care suferă de alergii au în mod special de câștigat de pe urma acestei propuneri, întrucât blana le poate pune sănătatea în pericol, iar Comisia trebuie să studieze posibilitatea ca materialele și substanțele chimice potențial periculoase, utilizate în produsele textile, să genereze reacții alergice.
<P>
Folosirea pe viitor a unor noi denumiri de fibre textile trebuie să includă date științifice disponibile privind posibilele reacții alergice și alte efecte adverse asupra sănătății oamenilor. Ar trebui să se sublinieze faptul că acestea sunt propuneri echilibrate, prin care articolele de îmbrăcăminte realizate de croitori independenți sunt exceptate de la astfel de cerințe de etichetare.
<SPEAKER ID="704" NAME="Antonio Tajani">
vicepreședinte al Comisiei. - Dle președinte, în loc să fie o dezbatere tehnică, în opinia mea aceasta este mai mult o dezbatere politică în contextul deciziilor adoptate de instituțiile Uniunii Europene - în acest caz Parlamentul, Comisia și Consiliul - în vederea stimulării economiei reale.
<P>
Comisia Europeană și comisarul pentru industrie și antreprenoriat intenționează să continue să sprijine politica industrială și întreprinderile mici și mijlocii, în parte pentru a furniza răspunsuri cetățenilor noștri în ceea ce privește chestiunea calității produselor fabricate de întreprinderile noastre. Competitivitatea economiei europene este, de asemenea, măsurată în termeni de calitate a produselor ca un factor în protecția sănătății concetățenilor noștri. Acesta este motivul pentru care, în această seară, la finalul acestei dezbateri, Comisia Europeană își reafirmă dorința de a continua eforturile cu privire la indicarea originii pe etichetă. Astfel cum am anunțat deja - și pentru a-l liniști pe dl Cancian și pe toți ceilalți onorabili deputați care și-au exprimat îngrijorarea față de termenele mult prea lungi - vă pot confirma că vom încerca să prezentăm înainte de termen studiul realizat de noi. În această privință, confirm că i-am permis personalului meu să continue pe calea aleasă, deoarece Comisia a sprijinit întotdeauna indicarea originii pe etichetă atât pentru produsele fabricate în Uniunea Europeană, cât și pentru cele importate.
<P>
Dezbaterea din această seară nu a fost cu siguranță inutilă, deoarece dna Győri a afirmat în mod clar că Consiliul pune mare preț pe clauza pe care o discutăm - care este esențială pentru dezbaterea politică de astăzi - și că este gata să ajungă la un acord, orientat mai degrabă spre viitor decât spre trecut, cu Parlamentul și Comisia, pentru a oferi cetățenilor noștri răspunsuri clare.
<P>
Cred în continuare că problema trasabilității afectează competitivitatea IMM-urilor și - având în vedere că principala mea prioritate de când am fost numit comisar european a fost politica în domeniul IMM-urilor, deci continuarea muncii predecesorului meu - intenționez să continui să protejez sănătatea consumatorilor prin intermediul unor produse de calitate care vor fi singurele competitive pe piața internațională, deoarece competitivitatea produselor Uniunii Europene este măsurată în termeni de calitate. De aceea cred că este important să ne continuăm munca în acest sens.
<P>
Sunt mulțumit de acordul la care au ajuns colegiuitorii. După cum bine știți, Parlamentul și Consiliul trebuie să-l evalueze la a doua lectură, însă Comisia Europeană intenționează să reia inițiativa politică și să o revigoreze din nou. Cu alte cuvinte, comisarul pentru industrie și antreprenoriat intenționează să înceapă de îndată activitatea cu privire la asigurarea protecției produselor noastre, în interesul competitivității întreprinderilor noastre și al sănătății cetățenilor noștri.
<P>
Înainte de a încheia, aș dori să menționez angajamentele noastre față de susținerea inovării în sectorul produselor textile și al vestimentației. Modificarea legislației este o modalitate de a ne apăra competitivitatea, însă mai sunt și alte inițiative de politică industrială în lucru. Voi menționa doar două dintre acestea. Elaborăm măsuri de sprijinire a transferului rezultatelor cercetării și a transformării acestora în produse și servicii tangibile, vandabile. De asemenea, pregătim o comunicare privind aspectele fundamentale ale competitivității în industria modei.
<P>
Toate acestea sunt direcționate către evidențierea nevoii de a proteja întreprinderile europene și către faptul că nu poate exista o creștere și o dezvoltare și, mai ales, locuri de muncă, într-o situație de economie socială și de piață în care piața - care este, la rândul său, un instrument fundamental al Uniunii Europene - nu urmărește un obiectiv mai înalt și mai important, și anume politica socială.
<SPEAKER ID="705" NAME="Enikő Győri">
președintă în exercițiu a Consiliului. - (HU) Permiteți-mi să răspund în câteva cuvinte la chestiunile privind indicarea țării de origine, deoarece aceasta a fost cea mai animată parte a dezbaterii și trebuie să afirm că această problemă a generat o dezbatere vie nu numai în cursul consultării cu Parlamentul, ci și în Consiliu și am discutat mult această problemă.
<P>
Având în vedere că nu s-au încheiat încă consultările privind propunerea orizontală referitoare la țara de origine în politica comercială, nu ni s-a părut adecvat să generăm un precedent care să pună în pericol propunerea și să aducă atingere rezultatului dezbaterii. De asemenea, am analizat posibilitatea instituirii unui sistem care să funcționeze cu titlu voluntar pentru indicarea locului de fabricație. În practică, această opțiune este deja deschisă operatorilor economici. Însă dacă instituim acest sistem voluntar printr-un regulament, fără un mecanism adecvat de punere în aplicare, acest lucru ar conduce la sarcini și denaturări nejustificate, fapt pe care am dorit să-l evităm cu orice preț,
<P>
Sunt sigură că raportul Comisiei va evalua efectele unui posibil sistem pentru desemnarea originii, astfel încât legiuitorii să poată lua o decizie pertinentă cândva în viitor.
<P>
președintă în exercițiu a Consiliului. - (IT) [...] Trebuie, de asemenea, să îmi exprim gratitudinea față de dl Tajani pentru bunăvoința dumnealui de a accelera lucrările în cadrul Comisiei, în vederea găsirii unei soluții cu privire la acest aspect extrem de important.
<P>
președintă în exercițiu a Consiliului. - (HU) Deci, la finalul zilei, se pare că includerea în text a unei clauze de revizuire și, de asemenea, abordarea subiectului în cadrul unui paragraf din preambul a fost o soluție practică și este o mare plăcere pentru mine că dna Lara Comi, care a fost cel mai important reprezentat al acestui subiect astăzi și care este, de asemenea, un pionier al acestei chestiuni, a afirmat, la rândul său, că această soluție este una acceptabilă și bună și că aceasta poate constitui o bază pentru eforturi comune pe viitor.
<P>
Deci aș vrea să mulțumesc încă o dată tuturor pentru această dezbatere utilă, este bine că acum avem un program și pentru viitor și este foarte important pentru noi, astfel cum au arătat mai mulți deputați, că putem combate contrafacerea cât se poate de eficient și că consumatorul european poate avea încredere în trasabilitatea produselor textile.
<P>
În numele Președinției, aș dori să le mulțumesc încă o dată raportorului, raportorului alternativ și președintelui Comisiei IMCO, precum și colegilor acestuia pentru eforturile lor comune în vederea ajungerii, la a doua lectură, la un acord cu privire la acest act legislativ, prin care piața internă a produselor textile să poată funcționa mai eficient.
<SPEAKER ID="708" NAME="Toine Manders">
raportor. - (NL) Dle președinte, Comisia pentru piața internă și protecția consumatorilor susține liberul schimb și se opune protecționismului. Protecționismul nu s-a aflat niciodată ca intenție în spatele acestei propuneri; ceea ce se urmărește este să se asigure utilizarea de tehnologii moderne pentru furnizarea de informații adecvate și, de asemenea, corecte consumatorilor. Consider, de asemenea, că este absurd ca unii deputați să afirme, după prima lectură, "ei bine, acum că s-a încheiat, putem continua oricum”, pentru că noi, cei din acest Parlament, știm că dacă dorim să mergem mai departe în formula inițială sau dacă dorim altceva decât dorește Consiliul sau Comisia, atunci vom avea obstacole în acest sens. Este ușor să vă atrag atenția cu privire la acest lucru acum, însă consider că acesta este drumul corect înainte. Am văzut cât de puternic a fost susținut compromisul nostru de către dl Tajani și fac apel la dna ministru Györi să fie la fel de puternică în încercările sale de a convinge Consiliul să accepte elementele pozitive prezentate de studiu și să le consacre printr-un act legislativ.
<P>
Dacă se va întâmpla acest lucru, cred că vom putea arăta că producem legi care sunt avantajoase pentru industria noastră, pentru consumatorii noștri și, de asemenea, pentru noi toți, deoarece chiar avem nevoie să obținem sprijinul populației în Europa.
<P>
Le mulțumesc tuturor încă o dată pentru sprijinul acordat și din nou, dle Tajani, vă mulțumesc pentru sprijinul dumneavoastră și sper că vom avea rezultatele studiului cât mai curând posibil. De asemenea, sper că președinta în exercițiu va reuși să convingă Consiliul că putem începe să lucrăm într-un spirit pozitiv.
<P>
Cred că viitorul ne va arăta că direcția pe care o adoptăm acum este un model, un exemplu pentru un număr mare de sectoare, o direcție care merită eforturile depuse. Niciun act legislativ nu ar trebui să se bazeze pe emoții, deoarece nimeni nu vrea așa ceva. Pe de altă parte, actele legislative care sunt sprijinite și susținute de argumente științifice, beneficiind de contribuția tuturor părților și care, în cele din urmă, vor da naștere la acte legislative acceptabile pentru toată lumea, care să fie în același timp aplicabile - ei bine, acest lucru va duce cu adevărat la prosperitate în Europa.
<SPEAKER ID="709" NAME="Președinte">
Dezbaterea a fost închisă.
<P>
Votarea va avea loc miercuri, 11 mai, la ora 12.30.
<P>
Declarații scrise (articolul 149 din Regulamentul de procedură)
<SPEAKER ID="710" NAME="Ilda Figueiredo" LANGUAGE="PT">
Știm că la 30 ianuarie 2009, Comisia a adoptat propunerea actuală privind un regulament referitor la denumirile fibrelor textile și etichetarea corespunzătoare a produselor textile. Scopul propunerii este de a simplifica și îmbunătăți cadrul de reglementare existent pentru etichetarea produselor textile cu scopul de a încuraja dezvoltarea și asimilarea de noi fibre. Propunerea facilitează procesul pentru adaptarea legislației la progresul tehnic prin transformarea celor trei directive existente într-un singur regulament, care ar evita transpunerea actualizărilor pur tehnice și ar scurta timpul între depunerea unei cereri și adoptarea denumirii unei fibre noi.
<P>
Majoritatea Parlamentului sprijină simplificarea cadrului de reglementare existent, care încurajează inovația în sectorul textilelor și al produselor de îmbrăcăminte, permițând în același timp utilizatorilor de fibre textile și consumatorilor să beneficieze mai repede de produse inovatoare.
<P>
În poziția sa de la prima lectură, adoptată la 18 mai 2010, Parlamentul a aprobat cu o majoritate foarte largă 63 de amendamente, inclusiv normele privind etichetarea originii, indicarea materialelor care provin de la animale, utilizarea de simboluri extralingvistice și o clauză de revizuire, dar Consiliul nu le-a acceptat pe toate. Este important ca acesta să accepte câteva propuneri, în special cele referitoare la etichetarea originii.
<P>
Prin urmare, sprijinim majoritatea pozițiilor adoptate aici.
