<CHAPTER ID="012-01">
1. Libertatea religioasă în Pakistan
<SPEAKER ID="222" NAME="Președintă">
Următorul punct pe ordinea de zi este dezbaterea asupra celor șapte propuneri de rezoluţie privind libertatea religioasă în Pakistan.
<SPEAKER ID="223" NAME="Charles Tannock">
autor. - Dnă președintă, incapacitatea Pakistanului de a dezvolta o democrație puternică și permanentă a afectat - destul de grav, după părerea mea - libertatea religioasă în cadrul acestui stat. Mai multe generații de conducători s-au folosit de Islam pentru a justifica represiunea minorităților și autocrația, în special de natură militară, deși trebuie recunoscute eforturile recente depuse de guvern în vederea remedierii acestei chestiuni.
<P>
În ciuda faptului că oficial susține libertatea religioasă, Constituția pakistaneză încă mai permite legi precum cele privind blasfemia, care sunt discriminatorii față de nemusulmani, iar persecutarea minorităților shia și ahmadiyya are loc în mod frecvent. Faptul că se pune accent pe identitatea religioasă care a reprezentat baza întemeierii Pakistanului pare să stimuleze, din păcate, un climat de intoleranță și deseori chiar de violență față de cei care nu aparțin curentului religios dominant.
<P>
Înmulțirea rapidă a școlilor musulmane Deobandi, care răspândesc mesaje de ură față de vest, a condus la formarea unui mediu în care prosperă extremismul și fundamentalismul iar prea mulți cetățeni europeni - inclusiv cetățeni ai statului din care fac și eu parte, Regatul Unit - au avut de suferit de pe urma acestora. Cea mai clară dovadă a acestui fapt este reprezentată de Tehrik-e-Taliban Pakistan, o mișcare teroristă a talibanilor din Pakistan care au arătat din nou, recent, foarte clar intențiile pe care le au printr-un atentat cu bombă, din fericire eșuat, în Times Square, New York.
<P>
Eu personal mă tem că nu se va schimba nimic în Pakistan până când acest stat nu va înființa un sistem educațional și politic care să susțină cu adevărat principiile privind libertatea religioasă, toleranța și egalitatea.
<SPEAKER ID="224" NAME="Anneli Jäätteenmäki">
autoare. - Dnă președintă, grupul pe care îl reprezint, ALDE, salută măsurile luate de către guvernul pakistanez în interesul minorităților religioase începând cu noiembrie 2008 și sprijină eforturile ministrului federal al minorităților naționale de a stabili o rețea de comitete locale pentru armonie interreligioasă în vederea promovării dialogului între religii.
<P>
Cu toate acestea, trebuie luate multe măsuri în vederea obținerii adevăratei libertăți religioase în Pakistan. Rapoartele și studiile efectuate de agenții independente au arătat că minoritățile din Pakistan sunt private de libertățile civile fundamentale și de egalitatea de șanse cu privire la ocuparea unui loc de muncă, educație și reprezentare politică.
<P>
Prevederile legale sunt periculos de vagi și continuă să fie expuse abuzului, fapt care îi afectează pe cetățenii din Pakistan indiferent de religia pe care o au. De asemenea, suntem conștienți de faptul că femeile din Pakistan sunt supuse abuzului familial, inclusiv abuzului fizic și psihologic. Prin urmare, rămân multe de făcut.
<SPEAKER ID="225" NAME="Eija-Riitta Korhola" LANGUAGE="FI">
Dnă președintă, rezoluția noastră cu privire la Pakistan semnalează în mod sistematic preocupări, în special ca urmare a legilor privind blasfemia. În același timp, totuși, suntem dornici să salutăm progresele excelente înregistrate în Pakistan sub conducerea actualului guvern și încurajăm statul să continue cu politica de reformă democratică de respectare a drepturilor minorităților.
<P>
Shahbaz Bhatti, primul ministru pentru minorități din istoria Pakistanului, a fost săptămâna trecută unul dintre oaspeții Grupul Partidului Popular European (Creştin Democrat). Apreciem foarte mult munca dumnealui și reformele inițiate de guvern. Lista progreselor este impresionantă: o cotă de 5 % pentru minorități în instituțiile publice, recunoașterea sărbătorilor minorităților și locuri în viitorul Senat sunt doar câteva dintre acestea.
<P>
Cel mai important proiect este cel cu privire la rețele de comitete locale pentru armonie interreligioasă, în cazul în care acestea reușesc să pună capăt tensiunilor dintre diferitele grupuri din această țară și, astfel, să prevină recrutarea de teroriști. Acesta reprezintă un act de pace semnificativ ale cărui consecințe se vor resimți pretutindeni. Această muncă de menținere a păcii fără ajutorul mijloacelor armate reprezintă cel mai bun război posibil împotriva terorismului, deoarece abordează cauzele exacte ale acestuia. În cazul în care va avea succes, această muncă va fi demnă de un premiu pentru pace. Aș dori să îi spun dlui Tannock că acesta reprezintă, în același timp, chiar sistemul educațional pe care l-a solicitat.
<SPEAKER ID="226" NAME="Lidia Joanna Geringer de Oedenberg" LANGUAGE="PL">
În calitate de reprezentanți ai unei comunități bazate pe libertate, egalitate și toleranță, suntem obligați să condamnăm practicile discriminatorii chiar dacă acestea au loc departe de granițele Uniunii Europene. Cu siguranță, eliminarea reprezentanților minorităților religioase din cadrul registrului electoral, care a avut loc în 2007 în Pakistan, reprezintă o astfel de practică. În plus, conform articolului 260 din Constituția Pakistanului, cetățenii statului se împart în două categorii: musulmani și nemusulmani. Recent s-a introdus condiția de a include în pașaport și o rubrică privind identitatea religioasă. Unul dintre grupurile care sunt în mod special discriminate în Pakistan este comunitatea ahmadiyya, căreia autoritățile pakistaneze nici măcar nu îi permit să ia parte la adunările publice sau să practice activități editoriale.
<P>
Legislația cu privire la infracțiunile de blasfemie și la pedeapsa capitală afectează de asemenea, în special, minoritățile religioase. Consiliul Uniunii Europene ar trebui să introducă acest subiect pe agenda relațiilor cu Islamabad ca pe o chestiune de urgență. În definitiv, în temeiul acordului de cooperare semnat în urmă cu șase ani între Uniunea Europeană și Pakistan pentru perioada 2007 - 2013, Pakistanul primește 200 de milioane de euro de la bugetul UE.
<P>
Evenimentele recente înregistrate în Pakistan au demonstrat faptul că statul este pregătit să facă față unor schimbări majore în cadrul sistemului său. Sper că, la fel ca în cazul mult așteptatei revizuiri a constituției, care în cele din urmă s-a realizat, în curând se vor putea modifica și celelalte legi care discriminează în mod clar minoritățile pakistaneze.
<SPEAKER ID="227" NAME="Nicole Kiil-Nielsen" LANGUAGE="FR">
Dnă președintă, libertatea religioasă nu este garantată în Pakistan. În 2009, s-a înregistrat o creștere a atacurilor violente, inclusiv crime, împotriva minorităților religioase.
<P>
În plus, aproape 80 % dintre persoanele care fac parte din grupurile minoritare trăiesc sub limita sărăciei. Totuși, aceasta nu este singura problemă cu privire la încălcarea drepturilor omului din Pakistan: există, de asemenea, probleme cu privire la restricționarea libertății de reuniune, amenințări împotriva organizațiilor societății civile, arestarea sindicaliștilor, răpiri și asasinări ale ziariștilor.
<P>
De când Pakistanul a declarat că sprijină războiul inițiat de Statele Unite împotriva terorismului, sute, dacă nu chiar mii, de persoane suspectate că ar deține legături cu grupări teroriste au fost arestate în mod arbitrar: s-au înregistrat arestări fără mandat, rețineri fără niciun temei legal sau fără acces la un avocat, rețineri în locuri nespecificate, dispariții forțate, maltratări și cazuri de tortură.
<P>
În singura închisoare din Lahore, în 2009 erau deținuți 4 651 de prizonieri, deși capacitatea închisorii este de doar 1 050 de persoane. Violența împotriva femeilor continuă să crească: violuri, sinucideri, atacuri acide și femei arse. Nu sunt suficiente două minute sau două ore, ci două zile întregi ca să descriu chinul pe care îl îndură tinerele fete și femeile din Pakistan.
<P>
Acesta este contextul în care acest Parlament, care se preocupă de respectul față de femei, față de libertatea de conștiință și față de drepturile omului, se pregătește să se folosească de noua competență pe care o are, de dreptul de veto, în vederea încheierii unui acord de readmitere între Uniunea Europeană și Pakistan, solicitând astfel garanții suplimentare cu privire la condițiile de punere în aplicare a unui astfel de acord privind readmiterea resortisanților pakistanezi și a afganilor care au tranzitat prin Pakistan.
<SPEAKER ID="228" NAME="Joe Higgins">
autor. - Dnă președintă, în calitate de socialist internațional, apăr cu fermitate dreptul fiecărui individ la libertatea credințelor și a practicilor religioase, în măsura în care nu sunt încălcate drepturile fundamentale ale celorlalți cetățeni. Cetățenii din Pakistan, și cu atât mai mult minoritățile religioase, sunt la momentul actual prinși între fanatismul religios instituțional din statul pakistanez și, în unele regiuni, forțele ultraconservatoare și impenetrabile ale Talibanului.
<P>
Bineînțeles, există o contradicție fundamentală în cadrul grupurilor de dreapta din acest Parlament European, care pretind că sprijină libertatea și drepturile omului în Pakistan, deși susțin războiul din Afganistan care are repercusiuni grave asupra Pakistanului și consecințe foarte dăunătoare. Pe lângă faptul că reprezintă un act criminal în sine, masacrul civililor în Afganistan, comis de forțele NATO și de armamentele furnizate de occident Pakistanului, ar putea împinge și anumiți civili în bătaia armelor grupărilor reacționare.
<P>
La baza crizei din Pakistan se află structuri capitaliste feudale sub conducerea cărora, la momentul actual, sărăcia este în floare. Nici elita coruptă din Pakistan, reprezentată de actualul guvern, nici principalul partid din opoziție, nu poate oferi cetățenilor niciun răspuns. Organizațiile independente care îi reprezintă pe lucrători și pe săraci se află într-o stare critică. Federația Lucrătorilor Progresiști este o astfel de organizație ai cărei 500 000 de membri se luptă să reconstruiască tradițiile sociale puternice pentru a-i uni pe lucrători, pentru a depăși limitele naționale și religioase și pentru a-i uni pe bărbați și pe femei. Aceasta este direcția pe care Pakistanul trebuie să o urmeze pe viitor.
<SPEAKER ID="229" NAME="Bernd Posselt" LANGUAGE="DE">
Dnă președintă, situația din Pakistan, un aliat important de-al nostru, trebuie să fie abordată într-o manieră critică, dar în același timp foarte obiectivă și pătrunzătoare. Pakistanul este un stat islamic și trebuie să respectăm acest fapt. A fost înființat de către musulmanii din India Britanică din cauza apartenenței lor religioase, în același mod în care a fost înființată și India de către hinduși. În ambele state au existat încă de la început minorități și ambele au dezvoltat o tradiție deosebită privind toleranța. Trebuie consolidat acest respect față de toate minoritățile religioase și, în special, față de creștini. Eu cred că ne putem axa asupra acestei chestiuni. Cine va sprijini cauza creștinilor dacă Europa, un continent aproape în totalitate de natură creștină, nu o face?
<P>
Avem o obligație specială dar, în același timp, trebuie să clarificăm faptul că respectăm rolul principal și deseori constructiv pe care Pakistanul l-a jucat și pe care poate continua să îl joace în cadrul lumii islamice.
<SPEAKER ID="230" NAME="Marietje Schaake">
în numele Grupului ALDE. - Dnă președintă, legile privind blasfemia din Pakistan, după cum mai mulți colegi au subliniat, sunt cu ușurință utilizate abuziv de către extremiști, care folosesc aceste legi ca pe un pretext în vederea aplicării violenței împotriva minorităților religioase sau nereligioase. Bineînțeles, libertatea religioasă este importantă, însă și eliberarea de religie este de asemenea importantă.
<P>
Într-o societate în care libertatea de expresie este reprimată în numele religiei, aceste legi privind blasfemia constituie un alt risc; miercurea trecută, o instanță din Pakistan a interzis utilizarea site-ul rețelei de socializare Facebook pe teritoriul Pakistanului. Autoritatea de reglementare in domeniul telecomunicațiilor din Pakistan a comunicat tuturor furnizorilor de internet că trebuie să blocheze acest site web. S-a recurs la această măsură pentru ca cetățenii să nu afle despre presupusele observații jignitoare aduse la adresa Islamului sau a profetului Mahomed. Un caricaturist a venit cu inițiativa de a-i încuraja pe cetățeni să efectueze desene ale profetului ca semn de protest precum cel la adresa amenințărilor lansate împotriva serialului de televiziune popular South Park, fapt care a dus la modificări ale programului.
<P>
Facebook, precum și platformele și serviciile online, reprezintă o incursiune virtuală importantă în celelalte regiuni ale lumii. Acestea deschid surse de informare și de contact pentru pakistanezi și le permit acestora să se implice în schimburi de idei; în special, internetul reprezintă o sursă de informare pentru tânăra generație de pakistanezi, deoarece materialele școlare conțin deseori un limbaj discriminatoriu și unilateral. Incriminarea libertății de exprimare nu reprezintă o manieră eficientă de a permite societății pakistaneze să se confrunte cu diversitatea. Caricaturiștii, ziariștii și cetățenii ar trebui să fie capabili să își exprime liber gândurile chiar dacă astfel vor aduce jigniri la adresa anumitor persoane.
<P>
Provocările cu privire la libertatea de exprimare nu se întâlnesc exclusiv în Pakistan; în Europa, de asemenea, ne confruntăm cu adevărate provocări cu privire la dezbaterile deschise. Amenințările la adresa ziariștilor, a caricaturiștilor și a artiștilor au devenit din ce în ce mai frecvente și pun la încercare societățile noastre liberal democrate. Autocenzura a devenit din ce în ce mai frecventă, iar politicienilor, caricaturiștilor și jurnaliștilor trebuie să li se ofere protecție acum împotriva amenințărilor cu moartea.
<P>
Haideți să stimulăm libertatea de exprimare. atât în cadrul Uniunii Europene, cât și în Pakistan și în întreaga lume. Este cel mai bun remediu împotriva extremismului.
<SPEAKER ID="231" NAME="Tomasz Piotr Poręba" LANGUAGE="PL">
Alegerile din 2008 au restabilit democrația și guvernarea civilă în Pakistan, însă democrația nu este complet stabilă.
<P>
Mai multe decizii luate de autoritățile pakistaneze cu privire la libertățile religioase merită respectul nostru, dar s-ar părea că este nevoie de adoptarea unor măsuri suplimentare. Posibilitatea obținerii unui loc de muncă în sectorul guvernamental, oferită persoanelor care fac parte din minorități religioase, recunoașterea sărbătorilor acestora și înființarea unei Zile a Minorităților Naționale constituie un pas înainte către stabilizarea și democratizarea statului. Cu toate acestea, trebuie subliniat faptul că încă nu există drepturi definite în mod clar în vederea protejării minorităților, ceea ce poate conduce la situații ciudate precum cea în care un cuplu de creștini a fost condamnat la 25 de ani de închisoare pentru atingerea cărții sfinte a Coranului cu mâinile murdare.
<P>
Anumite comunități religioase sunt încă persecutate și, de asemenea, aplicarea efectivă a normelor care au la bază legea islamică, Sharia, în zonele rurale, în special în nordul statului, constituie un aspect deranjant. Ar trebui să le oferim în continuare sprijin financiar celor care apără drepturile omului în Pakistan și să îndemnăm autoritățile pakistaneze să ofere cetățenilor lor drepturi depline la libertatea religioasă.
<SPEAKER ID="232" NAME="Eva-Britt Svensson" LANGUAGE="SV">
Dnă președintă, sunt de acord cu multe dintre aspectele menționate cu privire la încălcarea drepturilor omului în Pakistan.
<P>
Doresc să subliniez în special situația musulmanilor ahmadiyya și persecuțiile la care sunt supuși aceștia. Acestea pot fi simple persecuții, crime cu sânge rece, discriminări sau hărțuiri la toate nivelurile societății. Aceste persecuții continuă, în ciuda faptului că atât guvernul anterior, cât și cel actual au promis să facă progrese în acest sens. Nu s-au înregistrat astfel de progrese și, prin urmare, persecuțiile continuă.
<P>
Este momentul ca UE și comunitatea internațională să ia măsuri în vederea stopării încălcărilor drepturilor omului care au loc fără încetare în Pakistan.
<SPEAKER ID="233" NAME="Bastiaan Belder" LANGUAGE="NL">
În momentul înființării statului Pakistan în 1947, fondatorul acestuia, Mohammad Ali Jinnah, a rostit aceste cuvinte memorabile: "Pornim de la principiul fundamental conform căruia cu toții suntem cetățeni și suntem cetățeni egali ai aceluiași stat.” La momentul actual aceste cuvinte nu au nicio valoare, în special pentru cei aproximativ 15 milioane de creștini care locuiesc în Pakistan. Aceștia sunt înconjurați la tot pasul de o atmosferă pătrunzătoare de intimidare și amenințări, atât în orașe cât și în zonele rurale și chiar și în capitală, în Islamabad.
<P>
Din păcate, sistemul juridic pakistanez trece cu vederea poziția nesigură a creștinilor autohtoni din această țară. Acesta este rezultatul procesului istoric de islamizare a societății pakistaneze încă de la sfârșitul anilor 1970, care a condus la degradarea alarmantă a statutului juridic al comunității creștine din Pakistan.
<P>
Mai precis, este vorba despre mărturii și despre legile privind blasfemia din anii 1980, de instrumente juridice care au interzis în mod efectiv creștinătatea, dat fiind faptul că mărturia depusă în cadrul unui proces de o persoană care nu aparține religiei musulmane contează doar pe jumătate față de mărturia depusă de un musulman - și asta doar în cazul în care judecătorul binevoiește să audă mărturia unui creștin!
<P>
Legile privind blasfemia îi pun însă și mai mult în pericol pe creștinii din Pakistan. Aceste legi prevăd condamnarea la închisoare pentru profanarea Coranului și pedeapsa cu moartea pentru orice remarcă disprețuitoare adusă la adresa islamului și la adresa profetului Mahomed. Pe scurt, un creștin din Pakistan se poate trezi dintr-o dată condamnat la moarte doar dacă un musulman depune mărturie împotriva sa!
<P>
Dnă președintă, doamnelor și domnilor, aceste chestiuni au dat naștere unei atmosfere aproape insuportabile de teamă și incertitudine. Sute de creștini pakistanezi rămân captivi în închisoare ani buni fără a avea dreptul la niciun proces juridic. Prin urmare, îndemn Consiliul și Comisia să ofere tot ajutorul posibil guvernului pakistanez în vederea abolirii urgente a acestei discriminări extrem de dăunătoare împotriva minorităților religioase din această țară.
<SPEAKER ID="234" NAME="Laima Liucija Andrikien" AFFILIATION="PPE">
Dnă președintă, Constituția pakistaneză face diferențieri între musulmani și nemusulmani, permițând, prin urmare, discriminări de natură religioasă. În acest context, este important de reamintit faptul că în decembrie 2009, președintele Asif Ali Zardari a reiterat angajamentul Partidului Poporului Pakistanez (PPP) de a sprijini drepturile minorităților de a fi tratate ca cetățeni egali.
<P>
Din păcate, rapoartele și studiile efectuate de agenții independente dezvăluie faptul că minoritățile din Pakistan sunt private de libertățile civile fundamentale și de șanse egale cu privire la ocuparea unui loc de muncă, la educație sau la reprezentarea politică. Prin urmare, imaginea de ansamblu asupra libertății religioase în Pakistan, chiar și fără a intra în detalii, este controversată și prezintă multe motive de îngrijorare.
<P>
De asemenea, aș dori să subliniez contradicția dintre angajamentul asumat de către guvernul pakistanez cu privire la libertatea religioasă și rolul de conducere pe care îl deține acesta în organizarea statelor islamice în vederea susținerii agendei cu privire la "Combaterea defăimării religiei” în fața Organizației Națiunilor Unite. În acest context, aș dori să amintesc concluziile Consiliului UE din 16 noiembrie 2009 privind relația dintre legislația internațională referitoare la drepturile omului, care îi protejează pe cetățenii și grupurile de cetățeni, și conceptul de defăimare a religiei.
<SPEAKER ID="235" NAME="Președintă">
Stimați colegi, doresc să vă reamintesc tuturor că nu mai avem foarte mult timp la dispoziție în această după amiază, iar cei care depășesc timpul alocat reduc numărul intervențiilor "catch-the-eye” de un minut la care vom avea dreptul.
<SPEAKER ID="236" NAME="Ryszard Czarnecki" AFFILIATION="ECR">
(PL) Americanul are o vorbă și anume, că nu există prânzuri gratuite. În ceea ce ne privește, noi ar trebui să afirmăm că ajutorul Uniunii Europene nu poate fi gratuit și că nu putem oferi 200 de milioane de euro fără a dori nimic în schimb. Haideți să ne dorim ceva în schimb! Cel puțin ar trebui să solicităm respectarea, de exemplu, a unor standarde similare cu cele care pentru noi reprezintă un ghid de natură morală, etică și politică. Situația cu care cetățenii din Pakistan se confruntă de mulți ani, cu privire la persecutarea cultelor religioase, altele decât islamul - majoritatea creștine - este absolut inacceptabilă. Deseori discutăm despre anumite probleme cu care se confruntă diferite minorități, nu neapărat religioase, din Europa și din întreaga lume. Haideți să apărăm acum minoritatea creștină și alte minorități religioase din Pakistan deși, bineînțeles, aceasta nu este singura problemă a unui stat care se confruntă cu grave conflicte politice și care, din păcate, se află în pericol de destabilizare.
<SPEAKER ID="237" NAME="Csaba Sógor" AFFILIATION="PPE">
(HU) Dacă studiem situația din Pakistan, constatăm că ne aflăm în fața a două aspecte incontestabile. Primul, Pakistanul reprezintă un actor strategic fundamental în lupta împotriva terorismului. Trebuie să facem tot ceea ce ne stă în putință pentru a ne asigura că siguranța cetățenilor europeni nu se află în pericol. Al doilea, Pakistanul are o viziune diferită cu privire la minoritățile religioase și etnice în comparație cu viziunea bazată pe valorile afirmate de Europa și de democrațiile liberale avansate. Europa nu poate să rămână indiferentă dacă alte state încalcă excesiv drepturile omului și, prin urmare, trebuie să luăm măsuri chiar dacă este vorba despre unul dintre partenerii noștri strategici. Uniunea Europeană poate lua măsuri plauzibile cu privire la țările terțe numai dacă abordează în mod satisfăcător problemele cu care se confruntă minoritățile religioase si naționale de pe propriul său teritoriu. Lumea întreagă trebuie să știe clar faptul că una dintre valorile fundamentale ale Uniunii Europene este nivelul ridicat de protecție a drepturilor omului și a minorităților, pe care Uniunea o consideră, înainte de toate, ca fiind obligatorie în sine sau despre care ar afirma că ar trebui privită ca fiind obligatorie. Numai atunci putem solicita efectiv ca partenerii noștri să realizeze progrese similare sau să avanseze în vederea atingerii acestor progrese.
<SPEAKER ID="238" NAME="Zbigniew Ziobro" AFFILIATION="ECR">
(PL) Salutăm implicarea Pakistanului în lupta împotriva terorismului internațional, însă acest fapt nu trebuie să mascheze alte aspecte foarte grave care arată că drepturile minorităților religioase, în special ale creștinilor, sunt încălcate drastic în acest stat.
<P>
Foarte des aflăm despre atacuri, bătăi, amenințări și chiar asasinate, inclusiv arderea de vii a cetățenilor creștini, inclusiv femei și copii, doar din cauza faptului că sunt creștini. Aceste informații dau naștere unei întrebări. De ce au loc astfel de persecuții într-un stat care joacă un rol fundamental în relațiile internaționale și în lupta împotriva terorismului? Ei bine, acestea au loc deoarece, din păcate, autoritățile pakistaneze sunt în mare parte responsabile de crearea unui climat care încurajează astfel de lucruri, printr-o legislație inadecvată privind blasfemia și prin faptul că nu iau măsuri împotriva acțiunilor nepotrivite la care recurg autoritățile însărcinate cu aplicarea legii și sistemul juridic din Pakistan.
<P>
Este nevoie de schimbări fundamentale cu privire la acest tip de comportament, inclusiv din partea Uniunii Europene și a instituțiilor sale.
<SPEAKER ID="239" NAME="Martin Kastler" AFFILIATION="PPE">
(DE) Dnă președintă, aproximativ 75 % - 80 % dintre cei afectați de persecuția religioasă sunt creștini. Noi, în cadrul Parlamentului European, luptăm în special pentru protecția drepturilor omului în întreaga lume. În ceea ce mă privește, libertatea religioasă reprezintă un concept fundamental al politicii noastre în domeniul drepturilor omului. Prin urmare, regret faptul că partidele de stânga și stânga liberală din cadrul Parlamentului European colaborează deseori pentru a ascunde soarta creștinilor.
<P>
În același timp, sunt încântat că astăzi elaborăm împreună o rezoluție cu privire la situația cumplită din Pakistan. Din cei 156 de milioane de cetățeni ai Pakistanului, 95 % sunt musulmani, aproximativ 3 % sunt creștini și în jur de 2 % sunt hinduși. În calitate de creștin, doresc să subliniez încă o dată situația creștinilor din Pakistan, care sunt foarte aspru persecutați. Oricine permite atacuri violente la adresa creștinilor trebuie să se aștepte la o reacție din partea lumii civilizate. Prin urmare, UE ar trebui să introducă, în cadrul politicii sale în domeniul dezvoltării și cooperării economice, un criteriu cu privire la această chestiune și să permită aplicarea unor sancțiuni în caz de nevoie.
<SPEAKER ID="240" NAME="Președintă">
Trecem acum la partea "catch-the-eye” a dezbaterii. Am primit mai multe cereri decât ne permite timpul alocat. Avem la dispoziție doar două minute. Patru dintre dvs. sunt liberi să ia cuvântul.
<SPEAKER ID="241" NAME="Michael Gahler" AFFILIATION="PPE">
(DE) Dnă președintă, în cazul oricărui stat, este important să se țină cont de originile acestuia și dacă progresele cu privire la drepturile omului și ale minorităților se îndreaptă în direcția corectă. În calitate de conducător al misiunii de monitorizare a Uniunii Europene în cadrul ultimelor alegeri care au avut loc în urmă cu doi ani, am recomandat diverse măsuri și mă bucur să observ că statul a început să pună în aplicare câteva dintre acestea. Aceste măsuri includ ratificarea Pactului internațional privind drepturile civile și politice - acesta nu a fost numai încheiat, ci, în mod evident, a fost acum și ratificat - și, de asemenea, a Convenţiei ONU împotriva torturii. Este foarte bine că există un ministru responsabil ex officio de problemele minorităților care va încerca treptat să pună capăt discriminării.
<P>
Printre altele, s-a ridicat și problema comunității ahmadi. Una dintre recomandările mele este ca data viitoare, persoanele care fac parte din această comunitate să fie scoase din registrul electoral separat și incluse în registrul electoral principal. Consider că această măsură ar ajuta la stoparea discriminării împotriva acestei minorități.
<SPEAKER ID="242" NAME="Heidi Hautala" AFFILIATION="Verts/ALE">
(FI) Dnă președintă, doresc să afirm că și eu m-am întâlnit săptămâna aceasta, aici, cu ministrul pentru minorități. M-am convins de faptul că dumnealui încearcă să stabilească un acord reciproc între grupurile religioase. Cu toate acestea, nici dumnealui nu a putut spune motivul pentru care Pakistanul, deși se află în cadrul ONU și este membru al Consiliului Drepturilor Omului, în rolul pe care îl deține cu privire la organizarea statelor islamice, a susținut cu fermitate un nou cod internațional pentru combaterea blasfemiei și a defăimării religiei. Cu siguranță aceasta nu poate constitui maniera ideală de promovare a unui acord reciproc între grupurile religioase.
<P>
Sper că Uniunea Europeană va lua măsuri mai ferme pe plan internațional cu privire la această chestiune pentru a împiedica introducerea unor astfel de legi care pun în pericol aplicarea drepturilor omului. Statele Unite ale Americii au fost mult mai active decât Uniunea Europeană cu privire la această chestiune.
<SPEAKER ID="243" NAME="Jacek Olgierd Kurski" AFFILIATION="ECR">
(PL) Dnă președintă, situația din Pakistan ia amploare în mod energic iar noi primim informații contradictorii și trebuie să analizăm situația cu foarte mare atenție pentru a nu comite vreo greșeală. Este bine că guvernul pakistanez a adoptat anumite măsuri în interesul minorităților religioase, măsuri precum asigurarea pentru minorități a unui procent de 5 % din locurile de muncă disponibile în sectorul public. Este bine că guvernul pakistanez a rezervat, sau a promis să rezerve, locuri în Senat pentru minorități, inclusiv pentru femei care reprezintă grupuri minoritare.
<P>
Cu toate acestea, trebuie să se acționeze în acest sens. Atât guvernul pakistanez, cât și autoritățile din Pakistan trebuie să ia măsuri cu privire la legile împotriva blasfemiei, care susțin pedeapsa capitală în Pakistan și care sunt folosite deseori pentru a justifica cenzura, incriminarea, persecuția și, în unele cazuri, uciderea anumitor membri ai minorităților politice, etnice sau religioase. Autoritățile pakistaneze trebuie să ia măsuri cu privire la Codul penal, care prevede pedeapsa capitală în cazul tuturor celor care sunt vinovați și condamnați pentru blasfemie.
<P>
Într-un stat care primește sprijin din partea Uniunii Europene, și în secolul XXI, nu trebuie permise astfel de crime. Vă mulţumesc foarte mult.
<SPEAKER ID="244" NAME="Elena Băsescu" AFFILIATION="PPE">
După aproape nouă ani de dictatură militară, alegerile din 2008 din Pakistan au însemnat începutul unui proces de democratizare a acestei ţări. Din păcate, doamna Benazir Bhutto a fost asasinată cu câteva săptămâni înainte de alegeri. Acestea au fost câştigate de Partidul Popular din Pakistan, pe care ea îl conducea. Deşi minorităţile din Pakistan înfruntă o serie de probleme, sub conducerea actualului guvern, au fost iniţiate mai multe măsuri pozitive. A fost promovat dialogul intercultural, s-a stabilit o cotă de 5 % pentru minorităţi în administraţia federală şi au fost recunoscute unele sărbători legale musulmane. Este lăudabil angajamentul Guvernului pakistanez de a acorda locuri în Senat minorităţilor. În final, aş dori să subliniez importanţa deosebită pe care Pakistanul o are în lupta împotriva terorismului şi a extremismului.
<SPEAKER ID="245" NAME="Antonio Tajani" LANGUAGE="FR">
Dnă președintă, stimaţi deputați, Uniunea Europeană a urmărit îndeaproape situația minorităților religioase din Pakistan. Constituția Pakistanului recunoaște libertatea religioasă și prevede faptul că statul protejează drepturile minorităților.
<P>
În ultimul timp, Pakistanul a înregistrat progrese: aceste progrese includ adoptarea unor amendamente constituționale, consolidarea rolului adunărilor alese din Pakistan și progrese instituționale în domeniul drepturilor omului, în special, înființarea unui Minister pentru Drepturile Omului și a unui Minister pentru Minorități. În plus, o Comisie Națională independentă pentru Drepturile Omului, se află în curs de înființare.
<P>
Mai mult, Pakistanul a ratificat Pactul internațional privind drepturile civile și politice și Convenția Organizației Națiunilor Unite împotriva torturii și a altor tratamente sau pedepse crude, inumane și degradante. Acest fapt constituie un pas în direcția corectă, cu condiția ca aceste instrumente să fie aplicate în mod efectiv. Cu toate acestea, Pakistanul ar trebui să își dubleze eforturile pentru a asigura o mai bună integrare a minorităților religioase, inclusiv a minorității creștine, în cadrul instituțiilor sociale, economice și politice. Reputația internațională a Pakistanului a fost pătată de incidente ca cel înregistrat anul trecut în Gojra, când șapte creștini au fost arși de vii de către extremiștii care au atacat o biserică și casele oamenilor, precum și de atacuri asupra musulmanilor șiiți și discriminări împotriva persoanelor din comunitatea ahmadi.
<P>
În ceea ce privește drepturile minorităților religioase, între UE și Pakistan a existat în mod constant un dialog politic în vederea expunerii problemelor referitoare la drepturile omului și, de asemenea, UE a luat, în repetate rânduri, măsuri la nivel diplomatic. În plus, încă din 2007, UE a menținut un dialog cu privire la drepturile omului în cadrul Acordului de cooperare cu Pakistanul, care prevede un dialog regulat referitor la guvernanță și la drepturile omului.
<P>
În cadrul acestor discuții, UE a insistat întotdeauna asupra respectării drepturilor individuale și a drepturilor minorităților. Ca parte a acestui dialog privind drepturile omului, UE a semnalat în mod repetat guvernului pakistanez problema referitoare la aplicarea legilor privind blasfemia. În termeni absoluți, se pare că majoritatea acuzaților sunt musulmani, dar sunt conștient că legile privind blasfemia au fost deseori utilizate împotriva minorităților religioase și că s-au adus și acuzații false în vederea rezolvării unor probleme personale sau din motive de lăcomie financiară. Ultima întâlnire a comisiei mixte a avut loc la 25 martie 2010, iar cu o zi înainte a avut loc întâlnirea unui subgrup cu privire la guvernanță, drepturile omului și migrație.
<P>
Cu această ocazie, s-a ridicat problema minorităților din Pakistan. În același timp, nu am ezitat să menționăm preocupările pakistanezilor cu privire la situația minorităților religioase aici, acasă, în Europa.
<P>
Uniunea Europeană plănuiește, de asemenea, să expună aceste probleme și în cadrul următoarei întâlniri cu reprezentanții Pakistanului, care va avea loc la 4 iunie anul curent. O mare parte din populația Pakistanului nu are acces la educație și ignoră normele fundamentale ale comportamentului în societate. Prin sprijinul oferit de Comisia Europeană, s-a acordat prioritate îmbunătățirii accesului la educația de bază în contextul politicii și educației pakistaneze. Sper că, pe termen mediu, aceste măsuri vor conduce la o atitudine mai tolerantă față de conceptul de libertate religioasă.
<SPEAKER ID="246" NAME="Președintă">
Dezbaterea a fost închisă.
<P>
Votarea va avea loc în scurt timp.
<P>
Declarații scrise (articolul 149 din Regulamentul de procedură)
<SPEAKER ID="247" NAME="Monica Luisa Macovei  " AFFILIATION="PPE">
în scris. - Conform rapoartelor, Pakistanul are cele mai aspre legi privind blasfemia din întreaga lume. Exercitarea drepturilor la libertatea de exprimare și la religie poate duce la încarcerare și la pedeapsa capitală. Secțiunea 295 B și C din Codul penal pakistanez interzice remarcile disprețuitoare la adresa Coranului și a profetului, prevăzând pedepsele cu închisoarea și, respectiv, moartea. Secțiunea 298 pedepsește jignirile deliberate la adresa credințelor religioase, iar secțiunile 298 A, B și C pedepsesc remarcile disprețuitoare la adresa persoanelor și a locurilor sfinte și interzic grupul religios ahmadi (care se consideră a fi musulmani). Libertatea religioasă include libertatea de a crede în orice religie și libertatea de a nu crede în nicio religie. Ministrul pakistanez pentru minorități a anunțat ieri că se pregătesc amendamente în vederea stopării utilizării abuzive a legilor privind blasfemia. Consider că aceste legi ar trebui abrogate, deoarece orice text modificat va constitui doar o moștenire a trecutului și va permite în continuare violența și discriminarea.
<SPEAKER ID="248" NAME="Cristian Dan Preda  " AFFILIATION="PPE">
în scris. - În ultimii ani, guvernul Pakistanului a adoptat o serie de măsuri ce vădesc o anumită sensibilitate faţă de situaţia minorităţilor naţionale: numirea ministrului federal pentru minorităţi în persoana lui Shahbaz Bhatti, cota de 5 % pentru angajaţii din sectorul public, angajamentul unei reprezentări în Senat pentru minorităţile religioase etc. Aceste eforturi trebuie încurajate, însă e nevoie de mult mai mult pentru a ameliora situaţia minorităţilor religioase.
<P>
Un element crucial este, cred eu, revizuirea dispoziţiilor asupra ofenselor aduse religiilor din aşa-numita lege a blasfemiei. Posibilitatea de a abuza de prevederile acestei legi a creat o atmosferă de intoleranţă, care a încurajat violenţa religioasă, discriminarea, intimidarea şi persecuţia minorităţilor religioase. Dincolo de aspectul juridic, este important ca guvernul să ia măsuri decise pentru a împiedica violenţa. Promovarea toleranţei este cheia protejării minorităţilor religioase în Pakistan.
<SPEAKER ID="963" NAME="Anna Záborská  " LANGUAGE="SK">
Civilizația europeană pe care o cunoaștem în momentul actual nu ar exista fără libertatea religioasă. Căutarea acelui lucru care merge dincolo de fiecare persoană și toleranța trebuie să fie interdependente. Calea către Dumnezeu - și de asemenea calea de la Dumnezeu - este diferită și unică pentru fiecare persoană în parte. Acesta este lucrul pe care l-am învățat de-a lungul celor două mii de ani de creștinătate în Europa. Această experiență a fost lungă și dureroasă, și dobândită cu prețul vieții a milioane de oameni nevinovați. Prin urmare, noi, europenii, avem dreptul de a le spune altora să nu aleagă această cale. Prin urmare, vom condamna întotdeauna și în orice stat, comiterea de violențe și uciderea oamenilor nevinovați, în special acum, când acestea au loc într-o ţară care ne este aliată și prietenă.
