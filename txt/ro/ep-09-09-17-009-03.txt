<CHAPTER ID="009-03">
3. Siria: cazul lui Muhannad Al Hassani
<SPEAKER ID="271" NAME="Președintele">
Am primit șase propuneri de rezoluție privind Siria: cazul lui Muhannad Al Hassani (articolul 122).
<SPEAKER ID="272" NAME="Franziska Katharina Brantner">
autoare. - Dle președinte, aș dori să prezint cazul dlui Muhannad Al Hassani. Acesta a fost închis deoarece este un apărător al drepturilor omului în numele compatrioților săi din Siria.
<P>
A jucat un rol foarte important, deoarece a monitorizat toate procesele desfășurate la Curtea Supremă de Securitate de Stat și a efectuat evaluări periodice asupra condițiilor de detenție din Siria. Acum el însuși este reţinut şi se află în închisoare.
<P>
Cu privire la Siria, solicităm ca aceasta să își îndeplinească obligațiile și, prin urmare, să respecte Pactul internațional privind drepturile civile și politice și Convenția ONU împotriva torturii, a căror semnatară este; să pună capăt politicii sale de persecutare a apărătorilor drepturilor omului și a familiilor acestora; și să elibereze apărătorii drepturilor omului, prizonierii de conştiinţă și activiștii pentru pace care sunt în închisoare.
<P>
Avem, de asemenea, o cerere cu privire la UE. Referitor la semnarea Acordului de asociere, noi, Verzii și ALE, am propus adoptarea unei foi de parcurs, ca etapă prealabilă semnării Acordului de asociere, care ar articula obiectivele noastre în privinţa îmbunătăţirilor necesare în domeniul drepturilor omului.
<P>
Dreptul internațional instituie o serie de obligații pe care statele trebuie să le respecte și este şi responsabilitatea noastră, dar mai ales cea a întregii UE, să ne asigurăm că respectarea acestora face parte din Acordul de asociere, întărindu-l și mai mult.
<P>
Vom lucra în această direcție. Vă mulțumesc pentru susținerea acordată rezoluției.
<SPEAKER ID="273" NAME="Véronique De Keyser" LANGUAGE="FR">
Dle președinte, recunosc că sunt nelămurită, dar şi puțin tristă și dezamăgită.
<P>
Sunt nelămurită deoarece, fără îndoială, în ceea ce privește relațiile internaționale, Siria a făcut progrese majore în ultimii doi ani. S-a alăturat Uniunii pentru Mediterana. A acționat, în diferite ocazii, ca mediator în situații internaționale dificile, cum a fost cazul chiar de curând, când o tânără franțuzoaică a fost arestată în Iran. Aș spune că faptul că Acordul de asociere - care nu este încă semnat, dnă Brantner, dar ar putea fi semnat destul de curând - a fost relansat este, în același timp, un semn pozitiv.
<P>
Pe frontul intern, este adevărat că există şi câteva evoluţii extrem de pozitive în Siria. Sirienii au primit 1,5 milioane de refugiați irakieni de care au grijă, au un sistem educațional de înaltă calitate și au libertate religioasă, ceea ce este important. Cu toate acestea, nu s-a înregistrat absolut niciun progres în materie de libertate politică și pluralism politic. Spre marele meu regret, continuăm să vedem cazuri de persecutare și încarcerare a activiștilor și apărătorilor drepturilor omului și am intervenit în câteva ocazii, în ultimii ani, solicitând eliberarea prizonierilor politici.
<P>
În două rânduri, am reușit să obținem eliberarea acestora. Închisorile siriene încă mai dețin, totuşi, persoane cum ar fi dr. Al Labwani, dr. Al Bunni și, acum, dl Al Hassani. De aceea, aș dori să adresez un mesaj Siriei: suntem aici și am dori să ajutăm Siria să iasă din izolarea în care a fost plasată la un moment dat.
<P>
Considerăm că este un personaj important pe scena internațională și, mai ales, pentru pacea din Orientul Mijlociu. Așadar, vă rog, pentru propria dvs. imagine - și cred că sunteți destul de puternici pentru a permite pluralismul politic și existența apărătorilor drepturilor omului în țara dvs. - vă rog, eliberați prizonierii politici și, după cum am spus, vă rog respectați convenția împotriva torturii și a tratamentelor degradante!
<P>
Acest lucru este în interesul Siriei, în interesul păcii mondiale și, mai ales, al păcii din Orientul Mijlociu.
<SPEAKER ID="274" NAME="Renate Weber">
autoare. - Dle președinte, Muhannad Al Hassani este un alt apărător al drepturilor omului deținut în mod arbitrar de către autoritățile siriene. Este un alt prizonier politic sirian a cărui singură vină a fost dorința sa de a proteja dreptul oamenilor de a beneficia de libertatea de exprimare, de angajarea în activități politice și de un proces echitabil.
<P>
Timp de mai bine de cinci ani i s-a interzis să călătorească. Comunicațiile sale profesionale, telefonice sau prin e-mail, s-au aflat sub supravegherea constantă a forțelor de securitate siriene. După săptămâni de hărțuire din ce în ce mai agresivă din cauza rolului său în monitorizarea practicilor Curții Supreme de Securitate de Stat, acesta a fost până la urmă arestat de către securitatea de stat siriană și ulterior acuzat de mai multe infracțiuni, toate privitoare la dreptul său la libertatea de exprimare.
<P>
Cu privire la tema detenției arbitrare, să nu uităm de dl Al Labwani, apărător de marcă al drepturilor omului, care a fost condamnat la 12 ani de închisoare pentru ceea ce Grupul de lucru al Națiunilor Unite privind detenția arbitrară a considerat a fi "exprimarea pașnică a vederilor sale politice”.
<P>
Guvernul sirian trebuie să îl elibereze pe dl Al Hassani, pe dl Al Labwani și pe ceilalți prizonieri politici imediat și necondiționat și să le garanteze integritatea fizică și psihologică în toate circumstanțele. Autoritățile siriene trebuie să pună capăt tuturor formelor de hărțuire împotriva apărătorilor sirieni ai drepturilor omului și a activiștilor societății civile, în conformitate cu prevederile Declarației ONU din 1998 privind apărătorii drepturilor omului.
<SPEAKER ID="275" NAME="Charles Tannock">
autor. - Dle președinte, Siria este o țară importantă în Orientul Mijlociu și are de jucat un rol vital în reducerea capacității Iranului de a sprijini activități teroriste îndreptate împotriva Israelului, cu ajutorul apropiaților săi, grupările Hezbollah și Hamas. Siria are, de asemenea, obiceiul de a instiga la tulburări în Liban, stat pe care Siria încă îl consideră ca nefiind pe deplin suveran și aflat în sfera sa de influență.
<P>
Siria reprezintă şi un regim secular. De fapt, este în prezent singurul vestigiu al partidului, odinioară foarte puternic, Baas, care a condus și în Irak, așadar aspecte precum drepturile femeii sunt destul de dezvoltate. Cu toate acestea, în ansamblu, Siria rămâne o dictatură monopartită brutală.
<P>
Detenția lui Muhannad Al Hassani, apărător de frunte al drepturilor omului, este alarmantă. Dacă Siria dorește într-adevăr ca noi să sprijinim încheierea unui Acord de asociere cu UE, o rugăm să îl elibereze imediat pe dl Al Hassani și să pună capăt persecuţiei împotriva apărătorilor drepturilor omului, asemeni dlui Al Hassani.
<SPEAKER ID="276" NAME="Eija-Riitta Korhola">
autoare. - (FI) Dle președinte, sunt bucuroasă că am avut curajul să facem lumină asupra situației drepturilor omului din Siria în acest moment. Acordul de asociere dintre UE și Siria, din cadrul cooperării mediteraneene, se află în faza finală și, întrucât unul dintre elementele fundamentale ale cooperării constă tocmai în promovarea drepturilor omului și a democrației, cred că UE ar trebui să solicite cu mai multă intensitate realizarea de îmbunătățiri în acest domeniu.
<P>
Este nevoie de mai mult decât de concentrarea cooperării asupra îmbunătățirii situației economice. După cum am auzit, avocatul sirian de frunte din sfera drepturilor omului, Muhannad Al Hassani, a fost încarcerat la sfârșitul lunii iulie fără a beneficia de un proces corect. A fost acuzat de pierderea sentimentelor naționale și răspândirea de știri false. Acest caz nu este primul de acest gen. Noi, cei din Parlament, am intervenit într-un caz similar în 2007. Kamal Abwani, a cărui cauză o pledam atunci, este încă în închisoare, deși, în martie, echipa de cercetare a Națiunilor Unite a ajuns la concluzia că a fost vorba de o arestare arbitrară.
<P>
Siria are un drum lung de parcurs cu privire la libertatea de exprimare și de asociere. Activitatea ONG-urilor în această țară este problematică și, astfel, practic inexistentă. Va fi extrem de regretabil dacă noi, cei din UE, nu avem curajul să stabilim criterii clare pentru o bază de cooperare cu Siria. După părerea mea, nouă ne revine în mare parte obligația de a solicita eliberarea prizonierilor politici și respectarea prevederilor acordurilor internaţionale privind drepturile omului, înainte de a continua demersurile în direcția semnării unui Acord de asociere UE-Siria.
<P>
Drepturile omului în lume nu reprezintă doar un grup de insule solitare: acestea sunt o țesătură, în care orice parte are un impact asupra tuturor celorlalte părţi și, dacă tolerăm neglijența și rămânem indiferenți, aceasta va duce la pierderea, nu peste mult timp, a propriilor noastre drepturi. Este de datoria noastră să le ocrotim și să ne asigurăm că sunt implementate întotdeauna și pretutindeni. Numai astfel putem face ca viața oamenilor să aibă valoare.
<SPEAKER ID="277" NAME="Lidia Joanna Geringer de Oedenberg">
în numele Grupului S&D. - (PL) În iulie, dl Muhannad Al Hassani, unul dintre cei mai proeminenți activiști sirieni pentru drepturile omului, a fost arestat. În timpul unui proces cu ușile închise, la care accesul avocaților nu a fost permis, acesta a fost acuzat de pierderea sentimentelor naționale și răspândirea de ştiri false. Fusese deja interogat cu mai multe ocazii, cu privire la activitățile sale din sfera drepturilor omului și a eforturilor de apărare a persoanelor inculpate pe motive politice. De asemenea, i s-a interzis să părăsească țara. Dl Muhannad Al Hassani a luat parte la monitorizarea practicilor legale ale Curții Supreme deoarece, potrivit organizaţiei Human Rights Watch, condițiile în care aceste proceduri se desfășurau nu îndeplineau standardele internaționale.
<P>
Suntem preocupaţi de faptul că activiștii pentru drepturile omului sunt persecutaţi în Siria, mai ales din perspectiva lipsei de progrese înregistrate de autoritățile siriene în domeniul drepturilor omului. Trebuie să insistăm ca Siria să respecte Convenția ONU împotriva torturii și a altor pedepse ori tratamente cu cruzime, inumane sau degradante.
<P>
Prin prisma legăturilor politice, economice și culturale existente între Siria și Uniunea Europeană și a rolului semnificativ pe care această țară îl joacă în asigurarea stabilității în Orientul Mijlociu, sunt sigură că Siria poate face progrese în acest domeniu, contribuind prin aceasta la democratizarea întregii regiuni.
<SPEAKER ID="278" NAME="Franz Obermayr" AFFILIATION="NI">
(DE) Dle președinte, această propunere de rezoluție este în esență justă, deoarece este, desigur, de datoria noastră, mai ales în lumina proiectului de Acord de asociere, să ne expunem opiniile în mod clar, inclusiv cu privire la protecția familiei, a rudelor și a camarazilor de luptă ai lui Muhannad Al Hassani și să insistăm, de asemenea, cu privire la cerințele prevăzute la articolul 2 din acord, nu în ultimul rând deoarece noi, europenii, știm din experiențele dureroase ale propriului trecut ce înseamnă să fie călcate în picioare drepturile omului. Cu doar două decenii în urmă, regimul comunist terorist s-a prăbușit în Europa Centrală și de Sud-Est.
<P>
În această privință, totuși, aș dori să avertizez împotriva pericolului ignorării situației în care în Turcia, care se află în aceeași zonă cu Siria, drepturile omului nu ar fi respectate așa cum trebuie. Acest lucru este și mai important dat fiind faptul că Turcia este candidată la aderarea la UE, având încă foarte multe de recuperat în domenii precum administrarea justiției, sistemul penal, protecția minorităților și libertatea religioasă, chiar dacă un raport părtinitor, întocmit de o Comisie aşa-zis independentă sau raportul Ahtisaari oferă o perspectivă diferită.
<SPEAKER ID="279" NAME="Bernd Posselt" AFFILIATION="PPE">
(DE) Dle președinte, cred că ar trebui, desigur, să fim foarte critici cu privire la situația drepturilor omului din Siria. Această ţară este o dictatură și un stat condus de poliție. Dl Al Hassani trebuie eliberat.
<P>
Cu toate acestea, trebuie să luăm în considerare şi faptul că președintele Assad - care devine mai deschis și își deschide şi țara -, împreună cu tatăl său, ca aleviți, au sprijinit, de exemplu, coexistența musulmanilor și a creștinilor, astfel încât un creștin sirian de marcă, cardinalul Daud, mi-a spus că creștinii se simt mai în siguranță în Siria decât în Irak, care este protejat de trupele vestice.
<P>
De aceea ar trebui să facem o diferențiere în modul în care tratăm Siria, ar trebui să denunțăm încălcările drepturilor omului și să nu cedăm sau să încetăm să susținem acest stat pe calea sa către apropiere și deschidere. Desigur, ar trebui să fim critici, însă ar trebui, de asemenea, să admitem că asistăm la începutul a ceva ce ar trebui încurajat.
<SPEAKER ID="280" NAME="Meglena Kuneva">
membră a Comisiei. - Dle președinte, Comisia împărtășește îngrijorările Parlamentului European cu privire la situația drepturilor omului din Siria. Evaluarea noastră indică faptul că situația s-a deteriorat în ultimele luni, existând mai multe detenții arbitrare, hărțuiri ale apărătorilor drepturilor omului și interdicții de a călători peste hotare.
<P>
Arestarea la 28 august a dlui Muhannad Al Hassani - un binecunoscut avocat, președinte al Organizației Naționale Siriene pentru Drepturile Omului și membru al Asociației Baroului din Damasc timp de 15 ani - este exemplul cel mai recent. Dl Al Hassani este un apărător al drepturilor omului și s-ar putea bănui că arestarea sa este motivată politic.
<P>
UE și-a exprimat deja îngrijorarea către autoritățile siriene. Siria trebuie să își respecte angajamentele internaționale, în special Declarația universală a drepturilor omului și Pactul internațional privind drepturile civile și politice, printre semnatarii cărora se numără. Comisia, prin delegația sa din Damasc, alături de ambasadele statelor membre, discută despre modalităţi de a acționa într-un mod mai eficient și cu rezultate mai concrete în apărarea militanților pentru drepturile omului. În mod evident, trebuie să continuăm să solicităm luarea de măsuri în vederea protejării apărătorilor drepturilor omului și să asigurăm monitorizarea proceselor care au loc la Curtea Supremă de Securitate de Stat. Trebuie să continuăm să sprijinim societatea civilă prin intermediul instrumentelor de care dispunem, cum ar fi actorii nestatali şi liniile bugetare alocate instrumentului europene pentru democrație și drepturile omului, precum si să oferim familiilor susținere morală.
<P>
În ciuda faptului că aceste acțiuni sunt importante, ele rămân, totuși, insuficiente. Considerăm că UE ar avea o influență mai mare asupra Siriei dacă s-ar semna Acordul de asociere. Mă bucur că președinția ia în calcul semnarea acestuia în săptămânile ce vor urma. Prin intermediul acestui acord, vom stabili un dialog periodic pentru a ne consulta cu privire la aceste probleme şi pentru a obține rezultate mai bune.
<SPEAKER ID="281" NAME="Președintele">
Dezbaterea este închisă.
<P>
Votarea va avea loc la sfârşitul dezbaterilor.
