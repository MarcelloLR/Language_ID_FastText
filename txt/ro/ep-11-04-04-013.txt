<CHAPTER ID="013">
Ordinea lucrărilor
<SPEAKER ID="027" NAME="Președinte">
A fost distribuită versiunea finală a proiectului de ordine de zi întocmit de Conferința președinților în cadrul reuniunii sale de joi, 31 martie 2011, în conformitate cu articolul 140 din Regulamentul de procedură. Au fost propuse următoarele amendamente:
<P>
Marți
<P>
În ceea ce privește raportul Fernandes privind veniturile și cheltuielile estimate ale Parlamentului pentru anul 2012, Grupul Europa Libertății și Democrației a solicitat ca votul să aibă loc în perioada de sesiune din mai și, deci, solicitarea se referă la amânarea votului. Dna Andreasen va prezenta solicitarea. Dnă Andreasen, aveți cuvântul.
<SPEAKER ID="028" NAME="Marta Andreasen">
în numele Grupului EFD. - Dle Președinte, solicit amânarea votului asupra raportului Fernandes. Motivele sunt clare și se referă în special la alineatul din raport în care se vorbește despre Casa istoriei europene. Comisia pentru bugete a primit cifre contradictorii și, din punctul meu de vedere, înșelătoare pentru acest proiect. Un exemplu în acest sens constă în cheltuielile anuale de funcționare mai mari: actualmente acestea se ridică la 13,5 milioane de euro. Această cifră depășește valoarea prevăzută inițial. Atunci când am sugerat ca respectivele costuri să fie stabilite la 10 milioane, un parlamentar fără chip m-a acuzat că am mințit în presă, spunând că estimările mele sunt, citez, "excesive”. Nu așa trebuie tratat un deputat în Parlamentul European.
<P>
Cel mai grav, însă, dle Președinte, este conflictul de interese care reiese clar din faptul că președinte al Comisiei pentru bugete este unul dintre membrii consiliului de administrație al Casei istoriei europene, chiar dacă nu este remunerat. Niciun alt parlament nu ar tolera un astfel de conflict clar de interese. Această situație reprezintă o încălcare absolută a principiilor comisiilor.
<P>
(Aplauze)
<P>
Până la lămurirea acestor chestiuni, votul asupra acestui raport trebuie amânat.
<SPEAKER ID="029" NAME="Francesco Enrico Speroni" AFFILIATION="EFD">
(IT) Dle Președinte, doamnelor și domnilor, cred că această amânare este adecvată. Este vorba despre patru sau cinci săptămâni alocate analizei unui subiect care, după cum tocmai am aflat, implică cheltuieli de milioane de euro, ce trebuie suportate de contribuabilii europeni. Vă rog, deci, să votați în favoarea acestei solicitări.
<SPEAKER ID="030" NAME="Alain Lamassoure" AFFILIATION="PPE">
(FR) Dle Președinte, aș dori să clarific două aspecte. În primul rând, Comisia pentru bugete s-a achitat de sarcinile sale și a elaborat proiectul de buget al Parlamentului pentru 2012 într-o formă în care să poată fi examinat, dezbătut și votat de către Parlament, în conformitate cu procedurile și cu activitățile de anul trecut. Opiniile diferă de la un grup la altul. Fiecare își poate expune punctul de vedere.
<P>
În al doilea rând, nu îi pot permite dnei Andreasen, care cunoaște foarte bine această chestiune, să spună că există un conflict personal de interese între calitatea mea de președinte al Comisiei pentru bugete și cea de membru al consiliului de administrație al Casei istoriei europene.
<P>
Nu fac parte din acest consiliu în nume propriu. Particip la acest consiliu în calitate de președinte al Comisiei pentru bugete, desemnat de către Comisia pentru bugete pentru a o reprezenta în respectivul organism, așa cum și președinta Comisiei pentru cultură și educație își reprezintă propria comisie în cadrul acelui organism.
<P>
Desigur, dacă se contestă această situație, sunt pregătit să renunț la funcție. Totuși, dle Președinte, trebuie să avem grijă să nu facem confuzii atunci când folosim cuvinte precum "conflict de interese”.
<P>
(Aplauze)
<SPEAKER ID="031" NAME="Președinte">
În ceea ce privește dezbaterea privind piața unică, Grupul Partidului Popular European (Creștin Democrat) a solicitat să fie posibilă depunerea de propuneri de rezoluții, pentru a se încheia dezbaterea privind declarația Comisiei asupra achizițiilor publice. Vorbim, deci, despre o propunere de rezoluție. Aș dori ca un membru al Grupului PPE să prezinte această solicitare. Cine dorește să facă acest lucru?
<P>
(Parlamentul a respins cererea)
<P>
Miercuri
<SPEAKER ID="032" NAME="Andreas Schwab" LANGUAGE="DE">
Dle Președinte, Grupul Partidului Popular European (Creștin Democrat) propune completarea declarației comisarului Barnier privind legea achizițiilor publice și dezvoltarea continuă a acesteia la nivelul Uniunii Europene, printr-o declarație a Parlamentului. Chestiunea ar fi mult mai bine fundamentată în acest mod și, deci, vă solicităm sprijinul.
<SPEAKER ID="033" NAME="Evelyne Gebhardt" AFFILIATION="S&amp;D">
(DE) Dle Președinte, susțin propunerea Grupului PPE, fiind perfect logic să discutăm acest subiect. În acord cu coordonatorul Comisiei pentru piața internă și protecția consumatorilor, dl Schwab, aș dori să vă rog să nu votăm asupra rezoluției săptămâna aceasta, ci să așteptăm până în mai, pentru că încă nu am avut timp să discutăm această problemă la nivelul grupurilor. Astfel, sunt de acord cu includerea acestui punct pe ordinea de zi, sunt de acord cu o rezoluție, însă aș dori ca votarea să aștepte până în mai.
<SPEAKER ID="034" NAME="Președinte">
Grupul ALDE a solicitat organizarea unei dezbateri privind situația dlui Ai Weiwei din China și includerea acesteia în dezbaterile purtate ca urmare a articolului 122 din Regulamentul de procedură, de joi după-amiaza, în locul dezbaterii asupra situației din Zimbabwe, care fusese programată anterior în acest interval orar. Aș dori să îl rog pe dl Verhofstadt, președintele Grupului, să ia cuvântul.
<P>
(Parlamentul a acceptat cererea)
<P>
Joi
<SPEAKER ID="035" NAME="Guy Verhofstadt">
în numele Grupului ALDE. - Dle Președinte, dl Ai Weiwei, care este cel mai cunoscut artist și disident chinez și care a avut întotdeauna șansa de a se exprima în mod liber, a fost arestat duminică la aeroportul din Beijing și se pare că se află în închisoare. Doresc, pe de o parte, să profit de această ocazie pentru a protesta împotriva autorităților chineze. Pe de altă parte, doresc să vă spun că, poate, ar trebui să ne reconsiderăm participarea la al doilea summit China-UE, ce va avea loc luna viitoare la Beijing, dacă aceasta este direcția în care merg lucrurile.
<P>
Trebuie să adoptăm de urgență o rezoluție în această privință, pentru a putea exercita presiuni asupra autorităților chineze, astfel încât dl Ai Weiwei să fie eliberat. Prima idee a fost înlocuirea rezoluției urgente privind situația din Zimbabwe, de joi, cu o rezoluție urgentă privind reținerea dlui Ai Weiwei, însă, după scurte consultări, se pare că există o opțiune mai bună: să mutăm rezoluția privind situația din Republica Côte d'Ivoire miercuri, pentru ca spațiul rămas liber de joi să se poată folosi pentru această rezoluție urgentă privind situația dlui Ai Weiwei. Am consultat diferitele grupări politice, iar acestea sunt de acord cu această schimbare a ordinii de zi.
<SPEAKER ID="036" NAME="Hannes Swoboda" AFFILIATION="S&amp;D">
(DE) Dle Președinte, aș dori să vorbesc foarte pe scurt în favoarea acestei propuneri. Având în vedere că ordinea de zi pentru miercuri după-amiaza este atât de aglomerată, doresc să rog Consiliul și Comisia ca declarațiile lor să fie foarte, foarte scurte, iar vicepreședinții ce vor prezida trebuie să se asigure că vorbitorii își respectă cu mare strictețe timpul alocat. Altfel, totul va fi un haos. Solicit sprijinul vicepreședinților în această privință.
<SPEAKER ID="037" NAME="Președinte">
Discuția referitoare la dl Ai Weiwei și la China va avea loc joi după-amiaza, iar discuția privind situația din Côte d'Ivoire va avea loc miercuri seara, aproximativ la ora 20.00.
<P>
(Parlamentul a aprobat cererea)
<P>
Miercuri
<P>
Iată altă propunere de la dna Gebhardt. Dnă Gebhardt, vă rog să vă explicați din nou propunerea.
<SPEAKER ID="038" NAME="Evelyne Gebhardt" AFFILIATION="S&amp;D">
(DE) Dle Președinte, am solicitat amânarea până în luna mai a votului asupra rezoluției privind achizițiile publice, ceea ce înseamnă, desigur, că și termenul limită pentru depunerea rezoluțiilor și amendamentelor se va amâna în consecință. Nu ne-ați dat încă șansa de a vota în legătură cu acest aspect.
<SPEAKER ID="039" NAME="Francesco Enrico Speroni" AFFILIATION="EFD">
(IT) Dle Președinte, doamnelor și domnilor, având în vedere subiectul, timpul alocat depunerii amendamentelor pare suficient, deci cred că nu ar trebui să acceptăm propunerea.
<SPEAKER ID="041" NAME="Sophia in 't Veld" AFFILIATION="ALDE">
Dle Președinte, nu sunt foarte sigură la ce subiect s-ar putea încadra această problemă, însă, în urmă cu două săptămâni, din cauza unor atacuri cibernetice, administrația a decis închiderea facilității webmail timp de o săptămână. Decizia de a opri accesarea facilității webmail timp de o săptămână a fost cu siguranță una îndrăzneață. Explicațiile sunt în regulă. Aș dori să știu dacă măsurile au fost justificate, dacă a fost vorba doar de o precauție și cât de vulnerabil este în realitate sistemul nostru.
<SPEAKER ID="042" NAME="Președinte">
Dnă in 't Veld, vom analiza problema și vă vom trimite informațiile.
