<CHAPTER ID="006">
Țările vecine de la Sud, în special Libia, inclusiv aspecte umanitare (dezbatere)
<SPEAKER ID="011" NAME="Președinte">
Următorul punct este declarația Vicepreședintelui Comisiei și Înaltului Reprezentant al Uniunii pentru afaceri externe și politica de securitate privind țările vecine de la Sud, și în special Libia, inclusiv aspectele umanitare [2011/2616 (RSP)].
<P>
După cum știți, situația din Africa de Nord reprezintă un test crucial pentru Uniunea Europeană. Acum, că Serviciul european pentru acțiune externă este operațional, dispunem de noi instrumente cu care să acționăm în afara granițelor Uniunii. Suntem convinși, desigur, că aceste activități sunt pe deplin justificate, atât în ceea ce privește Tunisia și Egiptul, cât și Libia. Astăzi, vom vorbi in principal despre Libia, dar nu numai despre Libia. Avem, de asemenea, o datorie față de cetățenii noștri, care se așteaptă să prezentăm un plan de acțiune pentru vecinătatea sudică, un program de cooperare și de sprijin pe termen scurt, mediu și lung. Trebuie să ne gândim acum la acest lucru. Astăzi, sunt prezenți în Parlamentul European și reprezentanți ai Consiliului Național de Tranziție din Libia. Acest lucru înseamnă că avem marea oportunitate de a lua legătura direct și de a discuta cu opoziția libiană. Trebuie să începem prin a depăși criza umanitară.
<P>
Dnă Vicepreședinte/Înalt Reprezentant, suntem convinși că toate activitățile Uniunii Europene per ansamblu vor sprijini foarte mult partea sudică a continentului nostru și vecinii noștri de pe cealaltă parte a Mării Mediterane.
<SPEAKER ID="014" NAME="Catherine Ashton">
Vicepreședinte al Comisiei/Înalt Reprezentant al Uniunii pentru afaceri externe și politica de securitate.
<P>
Permiteți-mi să încep prin a afirma ceea ce este deja evident, și anume că vecinătatea sudică se schimbă rapid și, în întreaga regiune, oamenii se revoltă pentru aspirația umană fundamentală: aceea de a-și putea modela propriile vieți, din punct de vedere economic și politic. Aceștia cer o participare politică demnă și responsabilă, cer dreptate și cer locuri de muncă. Cred că trebuie să răspundem la aceste cereri. Consider că sunt corecte și că trebuie să ne asigurăm că vom acționa rapid.
<P>
Un aspect esențial în ceea ce se întâmplă este faptul că cererea vine din interior. În vizitele mele în Tunisia și Egipt, am auzit de foarte multe ori: aceasta este țara noastră; aceasta este revoluția noastră. Vrem să facem lucrurile în felul nostru, dar vrem să colaborăm cu voi și avem nevoie de ajutor.
<P>
Aceste principii, cred, ar trebui să ghideze acțiunile pe care le întreprindem: aceste tranziții democratice trebuie să aparțină poporului; ele trebuie să fie native. Acestea vor determina ceea ce urmează să se întâmple. Dar trebuie să fim pregătiți să oferim sprijin, creativitate și determinare și să facem acest lucru la o scară care să se potrivească cu natura istorică a schimbărilor la care suntem martori.
<P>
Într-o situație instabilă ca aceasta, trebuie ca acțiunile noastre să se înrădăcineze în valorile și interesele noastre fundamentale. Avem toate motivele să susținem schimbările în curs. Tunisienii, egiptenii, libienii și alții cer respectarea acestor valori care, de fapt, se află în centrul idealurilor europene. Apariția societăților democratice va contribui la întărirea securității și la asigurarea unei prosperități comune în țările vecine nouă, motiv pentru care am colaborat cu Comisia pentru a elabora un document comun pentru Consiliul European, care se întrunește vineri; documentul include măsuri care, sperăm noi, vor contribui la: un sprijin financiar mai însemnat acordat de Uniunea Europeană, pus la dispoziție din cadrul instituțiilor, dar și prin mobilizarea Băncii Europene de Investiții - și salut Parlamentul pentru că a recunoscut atât de repede necesitatea de a asista Banca de Investiții cu mandatul său pentru a putea pune acest sprijin la dispoziția oamenilor - iar acest lucru s-a bucurat de un succes enorm.
<P>
Avem nevoie de ajutorul dvs. pentru a face mai mult pentru BEI și, de asemenea, pentru BERD, ambele bănci discutând cu mine despre capacitatea de a-și amenda mandatele pentru a putea pune noul sprijin la dispoziția acestor țări învecinate - nu, și mă grăbesc să adaug acest lucru, pe seama activității lor curente, ci în plus față de aceasta. Știm că prin Banca Europeană de Investiții putem mobiliza o sumă suplimentară de 1 miliard EUR. Ca să puteți aprecia valoarea pe care o va da această sumă, activitatea curentă a Băncii de Investiții în Egipt însumează 488 de milioane de euro. Aceasta ar putea să le permită să dubleze cel puțin investițiile, ceea ce ar permite implementarea unora dintre marile proiecte de infrastructură absolut necesare și dorite de către cetățeni.
<P>
De asemenea, dorim să oferim, prin acest document, sprijin pentru formarea și schimbul de studenți. Acestea sunt populații tinere. Unul dintre factorii comuni țărilor din vecinătatea sudică este faptul că sunt societăți tinere; dintre acești tineri, unii sunt cu studii superioare, alții dorindu-și oportunități ulterioare în educație și formare profesională, iar acestora trebuie, de asemenea, să le răspundem, și vom invita statele membre să ia în considerare acest fapt, iar eu invit Parlamentul să procedeze la fel.
<P>
Apariția unei societăți civile vibrante: la întâlnirile cu societatea civilă din Tunisia, m-am întâlnit cu oameni care nu fuseseră niciodată în aceeași cameră înainte, deoarece nu a fost permis. Disponibilitatea lor și dorința de a se organiza mai bine ca ONG-uri, ca organizații capabile să lucreze la anumite chestiuni de interes pentru societate și să-și tragă guvernul la răspundere, iată, aceasta este o parte extrem de importantă, după cum știți atât de bine, în dezvoltarea acestei societăți. De aici decurge o guvernanță mai cuprinzătoare: capacitatea oamenilor de a simți că participă și că au un cuvânt de spus în guvernarea societății lor.
<P>
Sigur, și securitatea alimentară este o problemă uriașă și în creștere în regiune; deschideri comerciale suplimentare; capacitatea de a obține un acces mai mare pe piață și parteneriate de mobilitate - toate acestea sunt incluse în pachetul general care va fi înaintat Consiliului European. Subliniez din nou, așa cum am mai făcut-o, că dorim să vedem acest lucru ca pe o abordare bazată pe stimulente, care să permită oamenilor să se miște repede, dar și să se diferențieze. Aceste țări sunt diferite și depun eforturi pentru a spune: "Vă rugăm să nu ne considerați pe toate împreună și să nu ne vedeți în același fel. Suntem țări diferite; ne dorim ca societățile noastre să se dezvolte la fel de diferit ca ale voastre. Într-adevăr, există similitudini, dar dorim să ne asigurăm că veți respecta și lucra cu ceea ce ne diferențiază în mod distinctiv”. Vrem să adoptăm o abordare care să ne spună că dăm mult pentru a avea mai mult; că acei parteneri, acele țări care doresc să meargă mai departe și mai rapid cu reformele, pot conta pe un sprijin mai mare din partea Uniunii Europene.
<P>
În următoarele zile și săptămâni, așa cum am făcut-o deja, vom discuta cu partenerii noștri internaționali despre cum ne putem coordona, astfel încât să nu ne suprapunem și să putem răspunde mai rapid. La 23 februarie, am organizat o reuniune a înalților funcționari cu oficiali din partea instituțiilor, Banca Mondială, Banca de Investiții, BERD, FMI, dar și cu înalți funcționari din China, Rusia, Australia, Coreea, din cele 27 de state membre, din Statele Unite și din țări arabe. Scopul acelei întâlniri nu a fost de a decide ce vom face pentru a aceste țări, ci de a ne pregăti să putem oferi sprijin rapid.
<P>
Doamnele și domnii deputați știu că una dintre criticile ce ne pot fi aduse este că, uneori, ne ia mult timp să răspundem. Îmi doresc să fim pregătiți, iar discuțiile mele, în special cu Liga Arabă și cu țările în cauză, au avut ca obiectiv să clarifice într-adevăr că scopul meu este să ne asigurăm că suntem pregătiți pentru a putea da un răspuns coordonat și eficient, care să folosească tot ceea ce avem mai bun, nu numai în Europa, ci în întreaga lume.
<P>
După ce miniștrii de externe se întâlnesc mâine, iar Consiliul European vineri, și după reuniunea NATO la care voi participa mâine, urmată de reuniunea informală a miniștrilor de externe din weekend din Ungaria, voi zbura la Cairo pentru a mă întâlni cu Amr Moussa, de la Liga Arabă și pentru a le prezenta tuturor raportul cu privire la ceea ce s-a întâmplat în discuțiile noastre și, de asemenea, pentru a întâlni un nou ministru de externe egiptean cu care am vorbit deja. Dar, stimați colegi, știu că există o dorință specifică de a discuta despre Libia, așa că, după ce v-am prezentat contextul activității noastre, permiteți-mi să trecem la problemele care ne privesc pe toți în Libia.
<P>
Personal, văd două priorități imediate: în primul rând, să abordăm criza umanitară și să ajutăm la evacuare, iar în al doilea, să ne asigurăm că violențele se opresc și că cei care comit aceste violențe sunt trași la răspundere.
<P>
În ceea ce privește ajutorul umanitar, ne-am mișcat repede. Comisia și-a sporit sprijinul la 30 de milioane de euro; colega mea, dna comisar Kristalina Georgieva, a mers până la granița tunisiano-libiană săptămâna trecută pentru a vedea ceea ce se întâmplă și pentru a se asigura că participarea noastră funcționează bine. Am păstrat, desigur, în mod constant și legătura cu ONU pentru a ne coordona activitățile, iar statele membre au alocat resurse importante pentru a aborda ceea ce reprezintă o provocare imensă generată de fluxul continuu de oameni, inclusiv prin intermediul FRONTEX.
<P>
În cazul evacuării cetățenilor UE, Serviciul pentru acțiune externă a avut un rol esențial, asigurându-se că avem un schimb rapid de informații și că resursele noastre sunt utilizate în cel mai eficient mod. Împreună cu Președinția, am activat mecanismul de protecție civilă al UE la 23 februarie, pentru a facilita evacuarea cetățenilor UE. Obținerea de informații în timp real este, așa cum știu onorabilii deputați, o provocare, dar trebuia să facem alegerile corecte și astfel, la cererea mea, Agostino Miozzo, Director general al SEAE pentru reacția la criză, s-a deplasat duminică și luni la Tripoli pentru a obține o evaluare a ceea ce se întâmplă la fața locului.
<P>
Acesta s-a întâlnit cu oficiali, ambasadori, într-o situație pe care mi-a descris-o ca fiind calmă, dar extrem de tensionată. Ambasadorii noștri europeni au salutat șansa de a vorbi în detaliu și de a-și aduce în mod direct aportul la munca noastră prin analizele lor referitoare la ceea ce se întâmplă la fața locului, care, în combinație cu relațiile pe care ni le facem peste tot, ne ajută să stabilim o imagine mai clară a situației.
<P>
Desigur că, inițial, am concentrat foarte multe dintre eforturile noastre pe evacuarea cetățenilor europeni și că trebuie să dăm dovadă de solidaritate față de Tunisia, care este cel mai puternic afectată de evacuarea a atât de multe persoane, mai ales a egiptenilor care ajung până la frontiera tunisiană și trebuie aduși în Egipt. Doamnele și domnii deputați știu că există aproximativ un milion de egipteni în Libia și între 1,5 și 2 milioane de oameni din țările africane care înconjoară Libia care se află în prezent acolo, și știm din ceea ce am auzit că se întâmplă la Tripoli că există aproximativ două-trei mii de cetățeni africani la aeroport care așteaptă să afle cum pot să plece.
<P>
Trebuie să fim totuși pregătiți să ne intensificăm sprijinul pentru poporul libian. Așa cum am spus, avem de-a face cu o situație foarte instabilă și trebuie să o tratăm cu atenție. Am cerut, prin urmare, serviciilor mele ca, pe baza unei planificări prudente, să analizeze o posibilă implicare a PSAC; implicarea va consta în susținerea evacuării actuale și eforturi umanitare. Așa cum se întâmplă întotdeauna în cazul opțiunilor PSAC, situația trebuie să fie analizată foarte atent și vom avea nevoie de răspunsuri adecvate referitoare la chestiunile legate de mandat, resurse și obiective. Vă pot spune că această activitate se află în curs de desfășurare în această săptămână.
<P>
Tratarea în mod eficient a crizei umanitare este fundamentală, încetarea violențelor este o condiție prealabilă pentru orice altceva. De aceea mă bucur că, în întregimea sa, comunitatea internațională, prin intermediul Consiliului de Securitate al ONU, și-a exprimat în mod clar poziția: aceea că violența este de neacceptat; aceasta trebuie să ia sfârșit, iar responsabilii trebuie trași la răspundere.
<P>
Mă bucur că, la New York, s-a ajuns la un acord în ceea ce privește cererea europeană de a include o trimitere la Procurorul Curții Penale Internaționale. Aceasta a fost o inițiativă europeană și au început deja investigațiile preliminare cu privire la presupusele crime de război.
<P>
În mod evident, avem o colaborare foarte strânsă cu partenerii noștri: cu ONU, NATO, SUA, Turcia, cu Liga Arabă și cu multe, multe alte țări cu care luăm legătura zi de zi. Discutăm cu acestea despre toate aspectele legate de vecinătatea sudică, dar mai ales pentru a ne asigura de o colaborare eficientă cu privire la abordarea pentru care optăm în vecinătatea sudică și, după cum am spus, aceasta îi include pe toți partenerii noștri. Avem, după cum v-ați aștepta să spun, responsabilitatea noastră proprie.
<P>
Am suspendat imediat negocierile la acordul cadrul UE-Libia, împreună cu întreaga cooperare de natură tehnică.
<P>
(Aplauze)
<P>
Am început lucrările pregătitoare referitoare la măsurile restrictive înainte de Consiliul de Securitate al ONU. În plus față de sancțiunile ONU, am adoptat la 28 februarie măsuri restrictive suplimentare: avem un embargo asupra echipamentelor care ar putea fi utilizate pentru represiunea internă și denumiri autonome în cadrul restricțiilor de călătorie și înghețare a bunurilor. Suntem acum în procesul de a adăuga la această listă mai multe entități controlate de Gaddafi și colaboratorii cei mai apropiați ai acestuia.
<P>
Doamnelor și domnilor deputați, vom rămâne în fruntea eforturilor internaționale de a restabili pacea și stabilitatea în Libia. Odată ce se va pune capăt violențelor, trebuie să lucrăm pentru a sprijini crearea unui nou stat libian cu lideri aleși în mod democratic, în care drepturile oamenilor să fie respectate. În conformitate cu ceea ce am spus de la bun început, nu vom dicta rezultate, ci vom sprijini pluralismul, responsabilitatea, democrația profundă și prosperitatea tuturor.
<P>
Prin natura lor, situațiile de criză sunt un test al politicilor noastre, al resurselor și abilităților noastre de a răspunde în timp real, iar evenimentele din regiunea sudică reprezintă o provocare enormă pentru Uniunea Europeană. În calitate de Vicepreședinte al Comisiei, cred că modul în care răspundem va defini această Comisie pentru anii ce vor urma.
<P>
Mă îndrept așadar către Parlamentul European și am nevoie de sprijinul dvs., pentru că doar efortul nostru colectiv va aduce Uniunea Europeană împreună, pentru a confirma o poziție puternică. Nu ne putem permite să gândim la scară mică; nu ne putem permite să lăsăm inflexibilitatea să ne împiedice. Putem și trebuie să răspundem în mod strategic și unitar. Dar cred că dacă reușim, putem determina o schimbare reală, sprijinind oamenii din regiune care ne-au cerut sprijinul, dar sprijinindu-i pe măsură ce își conturează propriul viitor.
<P>
(Aplauze)
<SPEAKER ID="015" NAME="José Ignacio Salafranca Sánchez-Neyra" LANGUAGE="ES">
Dle Președinte, Uniunea Europeană se găsește în situația de a fi împărțită între două frustrări în contextul crizei libiene, între ceea ce este de dorit - dispariția cât mai timpurie a unui regim criminal hotărât să moară ucigând - și ceea ce este realizabil.
<P>
Dacă suntem cinstiți, dle Președinte, trebuie să recunoaștem că Uniunea Europeană, în ciuda tuturor eforturilor sale, nu s-a ridicat la înălțimea așteptărilor publice. Aceasta nu este o critică, baroneasă Ashton, ci mai degrabă o chestiune de putere.
<P>
Am acționat cu promptitudine și am acționat bine, în limita puterilor noastre, Uniunea Europeană avizând în totalitate Rezoluția 1970 a Consiliului de Securitate al Organizației Națiunilor Unite. Cu toate acestea, noi nu suntem o uniune militară. Aspirăm să fim o uniune politică și deocamdată nu suntem altceva decât un jucător embrionar pe scena internațională.
<P>
Acesta este motivul pentru care, dle Președinte, în timp ce noi purtăm această dezbatere, în timp ce Consiliul Organizației Națiunilor Unite pentru Drepturile Omului se reunește astăzi și în timp ce Consiliul Miniștrilor pentru apărare, Consiliul Afacerilor Externe și Consiliul European se întâlnesc mâine, oamenii continuă să moară în Libia. În acest context trebuie noi să ne gândim la ceea ce putem face.
<P>
Ne putem da la o parte în timp ce civili nevinovați sunt masacrați? Putem noi să rămânem impasibili la "somalizarea” Libiei, în timp ce Consiliul de Securitate al Organizației Națiunilor Unite ajunge cu încetinitorul la o altă decizie?
<P>
Uniunea Europeană trebuie să trimită un mesaj clar și răspicat, și are un singur mesaj: "Regimul Gaddafi trebuie să se sfârșească chiar acum"”. Acest mesaj trebuie însoțit de o serie de măsuri care să intensifice presiunea. În primul rând, dle Președinte, zona de interdicție aeriană, neutralizarea comunicațiilor dlui Gaddafi - și cred că ar trebui să felicităm Grupul Alianței Liberalilor și Democraților pentru Europa pentru a fi adus reprezentanți ai opoziției libiene la Parlamentul European - și, desigur, coordonarea internațională, mai ales cu Uniunea Africană și, de asemenea, cu Liga Arabă.
<P>
Acest lucru, dle Președintele, este ceea ce publicul așteaptă de la noi, si veți avea sprijinul deplin al grupului nostru politic pentru a-l realiza, Baroneasă Ashton.
<SPEAKER ID="016" NAME="Martin Schulz" LANGUAGE="DE">
Dle Președinte, doamnelor și domnilor, aș dori să vă mulțumesc dvs., Baroneasă Ashton, pentru comentariile și maniera genială și independentă în care v-ați prezentat poziția, precum și analiza situației din vecinătatea sudică și din Libia.
<P>
Ne confruntăm cu o provocare imensă. Trecem printr-o adevărată schimbare istorică a echilibrului politic mondial, în special în imediata noastră vecinătate. Avem de-a face cu evoluții foarte diferite. Nu putem vorbi de un proces uniform. Procesul uniform este revoluția, dar acest proces este foarte specific pentru fiecare țară și diferă foarte mult de la un caz la altul. Acesta este diferit în Maroc față de Tunisia, în Algeria față de Egipt, iar Libia este un caz special, pe care îl discutăm intens. Gaddafi este un criminal. Este un ucigaș al cărui loc este în fața unei instanțe penale internaționale. Suntem, probabil, cu toții de acord că acest om nu va scăpa în niciun fel de pedeapsa ce i se cuvine. Cel mai bun lucru ar fi ca poporul libian să fie capabil să-și rezolve această problemă de unul singur și să o și facă.
<P>
Ne confruntăm cu o provocare majoră care necesită o minte limpede. Trebuie să facem o alegere, inclusiv în ceea ce spunem aici. Pe de o parte, sentimentele noastre ne spun că acest criminal trebuie să fie oprit, că fratricidul din propria sa țară trebuie încetat și că nu ar trebui să excludem orice fel de măsuri necesare pentru a realiza acest lucru, inclusiv pe cele militare. Asta este ceea ce ne spune conștiința noastră. Pe de altă parte, însă, știm cu toții cum funcționează politica internațională și că o decizie greșită în acest domeniu poate avea consecințe ample și pe termen lung.
<P>
Desigur, este ușor să spunem că vom interveni rapid, dar chiar și punerea în aplicare a unei zone de interdicție aeriană ne cere să luăm decizia de a ridica avioane de război în aer și de a distruge forțele aeriene libiene la sol. Acestea reprezintă acte de război, puse în aplicare de către NATO, care ar putea rezolva, probabil, o problemă în Libia doar pentru a da naștere la o serie de probleme în întreaga regiune.
<P>
Prin urmare, sfatul meu este ca, de urgență, tot ceea ce facem să fie făcut în limitele dreptului internațional și, în special, în baza unei rezoluții a Consiliului de Securitate al Națiunilor Unite și - acesta este principalul numitor comun - cu implicarea Ligii Arabe și a Uniunii Africane. Vom include acestea în rezoluție, ceea ce este un lucru rezonabil. Dacă vrem să intervenim în Libia, singura opțiune rațională pentru ca acest lucru să se întâmple este pe baza unei rezoluții a Consiliului de Securitate și cu implicarea statelor arabe. Prin urmare, merită să repet că nu ar trebui să excludem nimic, dar, în același timp, nu trebuie nici să satisfacem sentimente de termen scurt în grabă și cu cuvinte banale, care pe moment par justificate, dar care ar putea fi - și vreau să reiterez acest lucru - periculoase pe termen lung. Ar putea fi periculos să procedăm astfel.
<P>
În cadrul Consiliului European - și mă întorc la dvs., dle Buzek, la acest punct, deoarece veți reprezenta Parlamentul cu ocazia reuniunii Consiliului European din zilele următoare - s-a ridicat întrebarea dacă avem nevoie de un plan Marshall pentru întreaga regiune. Răspunsul meu ar fi că da, avem nevoie de un fel de plan Marshall pentru întreaga regiune. Aș dori însă să reamintesc tuturor ce a însemnat planul Marshall pentru Europa. A însemnat că George Marshall a propus Statelor Unite ale Americii ca un procent din producția economică totală a Statelor Unite să fie dedicat Europei. Rezultatele acestui lucru sunt bine cunoscute - astăzi, se intitulează Uniunea Europeană și dispune de niveluri de prosperitate și dezvoltare democratică și de un dividend de pace pe care acest continent nu l-a experimentat înainte.
<P>
Aș mai observa, totuși, faptul că aceleași guverne care discută acest aspect vor considera că și 1 % din producția economică totală este un preț prea mare pentru Uniunea Europeană. Nu se poate să exprimați aceste cereri banale și apoi să nu faceți nimic! Dacă vrem ca stabilitatea să fie adusă în țările din vecinătatea noastră sudică, va trebui să oferim fonduri însemnate. Aceasta se datorează faptului că există un lucru de care oamenii de acolo au nevoie, iar acesta este perspectiva de a putea trăi în pace, democrație și prosperitate, cu alte cuvinte, perspectiva de a obține și pentru ei înșiși ceea ce noi avem. Acesta trebuie să fie obiectivul tuturor eforturilor pe care le întreprindem în următoarele zile, săptămâni și luni, inclusiv aici, în Parlamentul European. Până la urmă, toate cuvintele și rezoluțiile frumoase pe care le adoptăm împreună nu oferă mai nimic oamenilor din vecinătatea sudică - acțiunile concrete sunt cele de care aceștia au nevoie. Din acest motiv, obiectivul nostru comun trebuie să fie instituirea unei zone de liber schimb care să vizeze paritatea economică dintre Africa de Nord și Uniunea Europeană.
<SPEAKER ID="017" NAME="Guy Verhofstadt">
în numele Grupului ALDE. - Dle Președinte, cred că acum avem nevoie, dnă Ashton, de un mesaj foarte clar și de o declarație din partea dvs. și a Consiliului European cu privire la Libia. Cred că în acest mesaj sunt necesare trei lucruri. Încă sunt uciși oameni, așa că ceea ce spunem nu este neutru: ceea ce spunem poate fi de folos pe teren.
<P>
Mai întâi trebuie să recunoaștem - sau, cel puțin să începem procesul de a recunoaște - Consiliul Național interimar în calitate de reprezentant al poporului libian. Cred că cineva care ucide oamenii din propriul popor în număr foarte mare, a pierdut orice legitimitate. Prin urmare, trebuie să începem procesul de recunoaștere pentru că acesta poate ajuta opoziția să câștige din punct de vedere politic această bătălie împotriva lui Gaddafi.
<P>
Cel de-al doilea lucru pe care trebuie să-l facem - și al doilea mesaj pe care trebuie să-l transmiteți - este acela că trebuie să ne intensificăm toate tipurile de ajutor. Opoziția are nevoie de medicamente, alimente, linii telefonice, toate lucruri pe care noi le putem oferi.
<P>
În al treilea rând, trebuie să paralizăm puterea de a ucide a lui Gaddafi cât mai repede posibil. În rândul societății libiene există un consens clar: nu ar trebui să existe nicio intervenție militară directă in Libia. Există o revoluție a Libiei și trebuie să rămână o revoluție libiană. Nu de o zonă de interdicție aeriană au ei nevoie. Uniunea Europeană - Consiliul și dvs. - trebuie să solicitați ONU, cât mai curând posibil, adoptarea unei rezoluții în acest sens, crearea unei zone de interdicție aeriană și oprirea bombardamentelor asupra orașelor care se află în mâinile opoziției.
<P>
Acestea sunt cele trei mesaje clare de care avem nevoie chiar acum. Nu avem nevoie de ele peste o săptămână sau două; avem nevoie de ele azi, mâine și, desigur, vineri, atunci când Consiliul European va face prima sa declarație politică pe această temă. Acestea sunt cele trei elemente-cheie necesare astăzi.
<P>
în numele Grupului ALDE. (FR) Dle Președinte, aș dori să folosesc acest discurs pentru a atinge un punct destul de larg, pentru că ceea ce se întâmplă este, desigur, un fapt istoric, iar eu cred că este unul esențial.
<P>
Cred cu tărie că ceea ce se întâmplă astăzi în Libia, Tunisia și Egipt reprezintă o oportunitate fără precedent de a crea condițiile necesare pentru soluționarea pașnică a unui conflict care are loc deja de zeci de ani între Israel și Palestina.
<P>
Îndemn Israelul sa fie suficient de îndrăzneț astăzi și să ia măsurile politice de a lansa un proces de pace rapid cu statul palestinian. Oportunitatea de a arăta că procesul democratic în curs de desfășurare în această regiune este un dar de la istorie care pot scuti regiunea și lumea întreagă de un conflict care a provocat atât de multă durere, atât de multe neînțelegeri și atât de multe tragedii, trebuie fructificată din plin. Acesta este mesajul care trebuie transmis astăzi în această regiune.
<SPEAKER ID="019" NAME="Daniel Cohn-Bendit" LANGUAGE="FR">
Dle Președinte, Baroneasă Ashton, ați spus mai înainte, Baroneasă Ashton, că trebuie să respectăm popoarele și dorința lor de libertate.
<P>
Să fim sinceri. De ani de zile, nu am reușit să facem acest lucru. Am fost și noi complici ai acestor dictaturi - noi, Uniunea Europeană și toate statele membre. Așadar acum ați încheiat negocierile cu colonelul Gaddafi? Mazel tov! Chiar vorbiți serios? Chiar credeți că ați fi putut continua? De ani de zile, această Uniune Europeană, aceste state membre și dl Berlusconi au negociat, de exemplu, întoarcerea refugiaților în Libia. Chiar nu a fost nimeni interesat și de modul în care acești refugiați au fost tratați de către colonelul Gaddafi?
<P>
(Aplauze)
<P>
Ar cam trebui totuși să ne mai și autocriticăm în ceea ce privește această poveste.
<P>
Astăzi s-a răsculat un popor. Și-a desemnat reprezentanți. Când polonezii s-au revoltat, nimeni nu s-a întrebat dacă Solidarność a fost aleasă în mod democratic; Solidarność a fost recunoscută imediat, a fost ajutată. Vă solicit să recunoaștem acest guvern interimar, pentru că este singura forță care poate aduce democrația. Într-adevăr, trebuie să ne păstrăm mintea limpede, dle Schulz, dar trebuie să alegem și de care parte suntem.
<P>
Este nevoie de două lucruri.
<P>
În primul rând, colonelul Gaddafi trebuie să piardă, pentru că dacă va câștiga, va distruge orice speranță de democrație în multe regiuni și va fi o victorie pentru dictatori! Prin urmare, politica noastră trebuie să fie orientată în așa fel încât să spună: Gaddafi trebuie să piardă, iar libienii trebuie să iasă victorioși împotriva colonelului Gaddafi.
<P>
În al doilea rând, e adevărat că libienii nu doresc o intervenție militară străină. Cu toate acestea, ei spun: "Dorim o zonă de interdicție aeriană”. Uniunea Africană vorbește de o zonă de interdicție aeriană. Liga Arabă vorbește despre o zonă de interdicție aeriană. Prin urmare, nu NATO o face.
<P>
Acordul privind impunerea unei zone de interdicție aeriană vizează în primul rând crearea unui nou echilibru de putere politică, izolarea colonelului Gaddafi de ONU și să spunem că vom trece fie prin Consiliul de Securitate, fie prin Adunarea Generală, care a votat 100 % pentru excluderea Libiei din Consiliul pentru Drepturile Omului. Acest lucru înseamnă că Gaddafi este complet izolat. Practic, îi spune: "Nu ai niciun viitor, nu ai nicio șansă!”-
<P>
Zona de excludere militară este, în primul rând, un act politic. Cum poate fi realizat acest lucru? Sunt o mulțime de idei. În mod evident, nimeni nu are de gând să bombardeze Libia, dar un avion care decolează ar putea, de exemplu, să fie coborât. Trebuie să i se arate colonelului Gaddafi că nu i se va permite să bombardeze orașele libiene. Există opțiuni. Acesta este un act politic ce trebuie dus la îndeplinire.
<P>
(Aplauze)
<P>
Eu chiar cred că dacă am lua taurul de coarne și am recunoaște acest guvern interimar, vom pune în mișcare Uniunea Europeană, Națiunile Unite și Liga Arabă. Haideți să accelerăm izolarea colonelului Gaddafi, și atunci cred că zilele lui ca dictator în Libia vor fi numărate.
<P>
Acum, există și problema ajutorului umanitar. Este nevoie de medici și trebuie să existe o modalitate de a transporta răniții din Libia. Unele porturi sunt deschise, iar toate ajutoarele umanitare ar trebui să vină prin estul Libiei. În cele din urmă, este nevoie și de ajutor alimentar și militar. Iată opțiunea ce ne așteaptă: în cazul în care Gaddafi trebuie să piardă, ceilalți trebuie să câștige.
<P>
Să ne asigurăm că ceea ce s-a întâmplat în Bosnia nu se va repeta. Bosniacilor și sârbilor li s-a impus un embargo. Toată lumea a fost de acord. Nu, aici unii sunt împotriva celorlalți. Ne dorim un embargo militar, un embargo asupra armelor, împotriva colonelului Gaddafi. Vrem să le dăm libienilor ocazia de a se elibera cu arme, deoarece aceasta este situația, aceasta este ceea ce a vrut colonelul Gaddafi.
<P>
Aș dori să se închei cu tema refugiaților și a ajutorului umanitar. Haideți să folosim toate instrumentele aflate la dispoziția UE pentru a găzdui temporar refugiații și pentru a ne asigura că sunt recunoscuți de Consiliul pentru Drepturile Omului al Organizației Națiunilor Unite. Există mii de refugiați care sunt recunoscuți ca atare de către ICNUR în tabere. Ar trebui să-i lăsăm să vină în Europa! Dacă vom face acest lucru, vom face un gest umanitar și politic foarte puternic și vom acționa în așa fel încât să ne asigurăm că Europa este recunoscută în sfârșit, că valorile europene sunt recunoscute, pentru că se iau măsuri pentru a susține aceste valori și pentru a garanta libertatea în Libia, Tunisia și Egipt.
<P>
(Aplauze)
<SPEAKER ID="020" NAME="Charles Tannock">
în numele Grupului ECR. - Dle Președinte, aceasta este o dezbatere extraordinară. Sunt de acord cu aproape tot ceea ce a spus Daniel Cohn-Bendit astăzi, ceea ce mă îngrijorează puțin. Așa cum am spus mereu, Gaddafi rămâne Fidel Castro din Africa, deși nici măcar Castro nu ar fi recurs la o violență atât de sălbatică ca cea pe care am văzut-o recent din partea regimului Gaddafi și a fiilor săi sociopați împotriva protestatarilor civili.
<P>
În luna ianuarie, am atras atenția asupra faptului că Gaddafi a fost un foarte mare sponsor al terorismului. Acum, bineînțeles, este acuzat de terorizarea propriului său popor. Gaddafi a cheltuit o grămadă de bani și timp făcând curte Occidentului, încercând să ne facă să credem că s-a schimbat. Însă acest lucru nu s-a întâmplat, bineînțeles. Având la dispoziție venituri vaste din petrol, a putut să-și ofere generozitatea în schimbul consimțământului politic de peste tot din Europa și Africa, nu în ultimul rând din propria mea țară, Regatul Unit, mai ales sub guvernul anterior.
<P>
Prima noastră prioritate este acum de a contribui la stoparea violențelor fără sens din Libia. Am fost printre primii din acest Parlament care au făcut apel pentru o zonă de interdicție aeriană. Mulțumesc Franței și Regatului Unit pentru a fi urmărit acest lucru cu rigurozitate în întreaga țară pentru a-l opri pe Gaddafi să-și bombardeze propriul popor și să aducă mercenari pe calea aerului, în principal din Algeria și Africa sub-sahariană. Este posibil ca în Consiliul de Securitate, mai ales având în vedere dreptul de veto al Rusiei și ales Chinei, să nu se poată sancționa acest aspect al zonei de interdicție.
<P>
Ar trebui acum să luăm serios în considerare recunoașterea Consiliului Național de Tranziție din Benghazi drept guvern libian legitim, astfel încât acesta să poată solicita asistență militară fără să fie necesară recurgerea la o rezoluție a ONU. Acest lucru ar împiedica masacrele civile și ar da rebelilor pro-democrație o șansă reală.
<P>
Din fericire, majoritatea cetățenilor UE din Libia au fost evacuați în siguranță, iar acest lucru s-a făcut eficient, dar îmi era clar că majoritatea statelor membre ale UE erau interesate doar să-și ajute proprii cetățeni. Prevederile Tratatului de la Maastricht, care permite cetățenilor UE, indiferent de locul unde se află, să solicite protecție consulară din partea oricărui stat membru, în situații de urgență, par să fi fost complet uitate în timpul procesului de evacuare.
<SPEAKER ID="021" NAME="Miguel Portas" LANGUAGE="PT">
Dle Președinte, nu putem înțelege revolta din Libia fără a înțelege revoluțiile din Tunisia și Egipt. Tocmai pentru că această revoltă din Libia este parte a unui proces istoric, revoluționar și popular, care va aduce democrația în spațiul sud-mediteranean și în întreaga lume arabă, poziția Europei, precum și schimbările sale de poziție, în ceea ce privește modul în care a acționat în Libia fiind de o importanță capitală.
<P>
Zilele regimului Gaddafi sunt numărate pentru că este vorba despre o dictatură, iar oamenii au încetat să se teamă de ea. Aceasta nu poate supraviețui atunci când vecinii săi sunt în proces de tranziție spre democrație și, de asemenea, pentru că este izolată în cadrul comunității internaționale.
<P>
Cu toate acestea, atunci când se analizează această schimbare în poziția europeană, ceva trebuie spus despre trecut, deoarece Uniunea Europeană a fost unul dintre pilonii de sprijin ai vechiului regim. Rezoluția nu spune acest lucru, dar armele cu care libienii sunt reprimați sunt în mare măsură arme și bombe din Europa.
<P>
Tocmai de aceea vreau să fiu bine înțeles. Stânga este pentru înghețarea activelor, este în favoarea embargoului asupra armelor, a încurajării unei legături cu rebelii și în favoarea tuturor măsurilor de ajutor umanitar, dar aș dori, de asemenea, să spun clar și răspicat că suntem împotriva oricărei forme de intervenție militară, inclusiv a unei măsuri care ar putea deschide calea unei astfel de intervenții: zona de interdicție aeriană.
<P>
Acest lucru a fost discutat în mod clar aici. Avem experiență: știm cum încep intervențiile militare și știm că, odată începute, nu se opresc niciodată.
<SPEAKER ID="022" NAME="Bastiaan Belder" LANGUAGE="NL">
Dle Președinte, o adevărată dramă libiană se joacă în fața ochilor europenilor la granițele noastre de la sud, deoarece regimul de teroare al lui Gaddafi nu numai că nu se dă bătut; se și axează foarte mult pe ofensiva împotriva regiunilor rebele ale țării. Între timp, crimele sunt la ordinea zilei în capitala Tripoli și nenumărați cetățenii dispar fără urmă. Aceasta este o situație tragică care subliniază avizul unui călător cu experiență în Libia că singurul mijloc eficace este, probabil, intervenția armată.
<P>
Dle Președinte, pot, totuși, înțelege reticența Occidentului de a utiliza această ultimă soluție. Nu prea înțeleg totuși întârzierea și amânarea în ceea ce privește stabilirea unei zone de interdicție aeriană deasupra Libiei. Până la urmă, lipsa de activitate în această privință are un preț ridicat, și anume prelungirea suferinței majore a poporului libian. Uniunea Europeană poate și trebuie să contribuie la punerea bazelor unui stat libian post-Gaddafi și la asigurarea unor perspective mai bune pentru viitorul acestui stat tribal. Mai întâi, trebuie să distrugem aviația lui Gaddafi și să-l paralizăm pe "Fratele lider”, așa cum îi place să se numească.
<SPEAKER ID="023" NAME="Bruno Gollnisch" AFFILIATION="NI">
(FR) Dle Președinte, doamnelor și domnilor, cred că clemența și neputința de care am dat dovadă o lungă perioadă de timp nu trebuie să facă acum loc unei dorințe pentru o intervenție haotică, ale cărei efecte adverse ar ieși imediat în evidență.
<P>
Pentru prima dată pot spune că, în general, am aprobat discursul prudent al dlui Schulz. Cred într-adevăr că numeroasele intenții bune ale acestui Parlament, dorința pentru o intervenție umanitară, precum și amestecul în treburile altora, au efecte de-a dreptul adverse. Vreți ca dictatorii să-și părăsească țările, și aveți dreptate. Însă, dacă chiar vreți ca ei să plece, trebuie să le oferiți o cale de ieșire. Nu puteți începe prin a le interzice o viză de ieșire din țară și nici nu puteți să le promiteți o viață petrecută în închisoare drept singura lor perspectivă pentru viitor. În caz contrar, și acest lucru este evident, dle Cohn Bendit, nu le veți da nicio altă opțiune decât aceea de a lupta până când va fi fost vărsată ultima picătură de sânge a poporului lor. Acest lucru e clar! Prin urmare, dreptul internațional tradițional avea un avantaj considerabil față tot ceea ce auzim astăzi, și este mare păcat că a fost trecut cu vederea și, mai presus de toate, că a fost trecut cu vederea de către cei care, nu cu mult timp în urmă, îi lăudau cu vârf și îndesat pe acești dictatori. Nu eu am fost cel care l-am invitat pe dl Ben Ali în acest Parlament și care i-a ascultat respectuos discursul. Ci dvs. cu toții, doamnelor și domnilor, iar la acea dată am auzit foarte puține proteste!
<SPEAKER ID="024" NAME="Ioannis Kasoulides" AFFILIATION="PPE">
Dle Președinte, la începutul său, răscoala din Libia a avut aceleași motivații și caracteristici precum evenimentele din Tunisia și Egipt. Regimul Gaddafi a întreprins o represiune letală fără precedent cu ajutorul raidurilor aeriene, elicopterelor și a mercenarilor nemiloși care au tras cu scopul de a ucide civili neînarmați. Masacrul a dus la trădări în rândul armatei, guvernului și serviciului diplomatic. Populația din Benghazi și din alte părți a preluat armele de la soldații dezertori, iar acum revolta este un conflict armat, inegal din punct de vedere al puterii.
<P>
Gaddafi și-a pierdut orice legitimitate de a conduce, odată ce a comis crime împotriva umanității, împotriva propriului său popor. Conflictul prelungit provoacă un și mai mare dezastru umanitar în interiorul și de-a lungul frontierelor libiene. Acesta riscă să creeze fluxuri de migranți către UE, în special, către statele membre din sud. Ridică, de asemenea, prețul mondial al petrolului la niveluri periculoase pentru economia mondială.
<P>
Este, așadar, imperativ ca acest conflict să se încheie imediat, dar Gaddafi nu trebuie să triumfe. Zona de interdicție aeriană trebuie să fie pusă în aplicare de urgență, iar noi ar trebui să utilizăm toate mijloacele posibile pentru a sprijini libienii pro-democrație să învingă forțele care, prin mituire, intimidare și manipulare tribală, sunt în continuare de partea lui Gaddafi.
<P>
Ne putem imagina ce se va întâmpla dacă Gaddafi va avea succes. Vom fi martorii unei situații mai rele decât cea din Ruanda, spre rușinea întregii omeniri. Este nevoie de măsuri ferme, acum.
<SPEAKER ID="025" NAME="Ana Gomes" AFFILIATION="S&amp;D">
Dle Președinte, Parlamentul European urmează Națiunile Unite în mesajul acestora unanim către dictatorul libian: pleacă de la putere, oprește vărsarea de sânge, supune-te justiției.
<P>
În fața represaliilor lui Gaddafi împotriva propriului popor, UE trebuie să dea dovadă de responsabilitatea de a proteja contribuind la punerea în aplicare a unei zone de interdicție aeriană, așa cum este prevăzut de către Liga Arabă, OIC și Uniunea Africană, precum și a celorlalte măsuri decise de către Consiliul de Securitate, prin toate mijloacele disponibile, inclusiv activele PSAC - vă rugăm să rețineți, dnă Ashton - și anume, pentru a pune în aplicare embargoul asupra armelor.
<P>
UE trebuie să facă mai mult pentru a-i ajuta pe toți cei care încearcă să scape sau cei care sunt blocați în Libia prin sprijinirea UNHCR și a organizațiilor umanitare pe teren și prin contribuția la reinstalarea refugiaților care nu pot fi repatriați, cum ar fi somalezii, eritreenii și etiopienii. Un plan de acțiune cu o împărțire a sarcinilor în vederea reinstalării refugiaților, un sistem comun de azil, măsuri temporare de protecție - toate acestea ar trebui adoptate de urgență de către Uniunea Europeană în conformitate cu clauza de solidaritate și principiul nereturnării, și, ca parte a unei strategii coerente și pe termen lung care să facă față impactului tranziției politice în partea de nord a Africii, prin abordarea cauzelor principale ale migrației.
<P>
UE trebuie să revizuiască PEV în regiunea de sud, trebuie să prioritizeze sprijinul pentru capacități și consolidare instituțională pentru a susține statul de drept, drepturile omului, inclusiv drepturile femeii, și trebuie să pregătească alegeri curate. UE trebuie să stabilească imediat relații cu forțele politice emergente din Libia, și anume cu Consiliul interimar de tranziție, pentru a încuraja tranziția democratică și pentru a se asigura că democrația oferă libertățile, dezvoltarea și demnitatea la care ne arată că aspiră cetățenii libieni.
<SPEAKER ID="026" NAME="Alexander Graf Lambsdorff" AFFILIATION="ALDE">
(DE) Dle Președinte, această dezbatere de aici, din Parlamentul European, clarifică un lucru, și anume că noi nu suntem neutri atunci când vine vorba de acest conflict. Suntem de partea revoluției democratice. Gaddafi trebuie să plece, iar Europa trebuie să joace un rol activ în realizarea acestui lucru.
<P>
Aici există o împărțire a volumului de muncă la nivel internațional. Discutăm despre o zonă de interdicție aeriană, un lucru pentru care, așa cum în mod corect a identificat dl Schulz, este nevoie de sprijinul Consiliului de Securitate al ONU. Ce facem în cazul în care Moscova și Beijing-ul nu-și dau acordul? Ei bine, atunci ar trebui să închidem această lacună din dreptul internațional. Ar trebui să ne luăm responsabilitatea de a proteja populația neînarmată fără a mai ține cont de nimic, cu ajutorul Ligii Arabe și a Uniunii Africane, dar și cu ajutorul unei implicări active din partea Uniunii Europene. Implicarea militară ar fi atunci responsabilitatea NATO și a partenerilor săi, dar din punct de vedere politic și economic, Uniunea Europeană va continua să joace, de asemenea, rolul principal mult timp după ce, într-un astfel de scenariu, NATO și Organizația Națiunilor Unite și-au încheiat rolurile lor majore.
<P>
Există un lucru pe care aș dori să-l spun foarte clar, și anume faptul că am fost foarte mulțumit, dle Schulz, să vă aud spunând că avem nevoie de o zonă de liber schimb. Asta pentru că, dacă nu permitem produselor acestor popoare să intre în UE, oamenii vor continua să traverseze în masă Marea Mediterană în ambarcațiunile lor fragile și să copleșească Lampedusa. Cu siguranță nu ne dorim acest lucru. Așadar, haideți să instituim zona de liber schimb, să permitem intrarea produselor în UE, astfel încât oamenii de acolo să aibă și un viitor economic în țările lor democratizate.
<SPEAKER ID="027" NAME="Mirosław Piotrowski" AFFILIATION="ECR">
(PL) Dle Președinte, incidentele din Libia sunt cele mai recente dintr-o serie de evenimente din Africa de Nord și Orientul Mijlociu. Prevederile Tratatului de la Lisabona permit Uniunii Europene să facă uz de Serviciul pentru acțiune externă, ​​dar până în prezent, serviciul s-a mișcat încet în abordarea sa față de evenimentele din regiune. Am solicitat de cel puțin două ori să se trimită o misiune acolo. Este de salutat faptul că, în cazul Libiei, o astfel de misiune a fost trimisă. Obiectivul acesteia este de a evalua eforturile umanitare, dar este nevoie și de acțiuni politice specifice. Potrivit ONU, 1000 de persoane au murit deja în Libia, iar conform organizațiilor pentru drepturile omului, cifra s-ar putea ridica la 6000. Turbulențele din regiune se traduc într-o creștere a prețurilor la țiței pe piețele mondiale, lucru foarte evident pentru toți cei care trăiesc în Uniunea Europeană. Este în interesul nostru vital ca la următoarea reuniune la nivel înalt, Uniunea să adopte o poziție clară, luând măsuri în corelație cu eforturile depuse de diplomația Statelor Unite. Vă mulțumesc foarte mult.
<SPEAKER ID="028" NAME="Gerard Batten" AFFILIATION="EFD">
Dle Președinte, evenimentele importante din Africa de Nord pot avea consecințe profunde, pozitive sau negative, pentru viitoarea prosperitate și pace a civilizației occidentale, dar acum vedem practic rezultatul unui proces care a început în urmă cu 40 de ani. Occidentul a fost ostaticul statelor producătoare de petrol, iar noi am transferat miliarde și miliarde de dolari către regimurile corupte și despotice. Fără petrol, colonelul Gaddafi nu ar fi fost nimic mai mult decât un dictator local neînsemnat.
<P>
Trebuie să sperăm că țările precum Libia produc regimuri democratice și liberale, pentru binele lor și al nostru, dar nu ne putem baza pe acest lucru. Sarcina țărilor occidentale este aceea de a-și concentra fondurile și cercetarea științifică asupra găsirii unei alternative la petrol. Dacă există o lecție pe care trebuie să o învățăm înaintea tuturor celorlalți din această criză, aceasta este că civilizațiile vestice nu trebuie să depindă de alții pentru rezervele lor vitale de energie.
<SPEAKER ID="030" NAME="Elmar Brok" AFFILIATION="PPE">
(DE) Dle președinte, Baroneasă Ashton, doamnelor și domnilor, aș dori să-mi exprim mulțumirile sincere față de Înaltul Reprezentant pentru observațiile și eforturile sale din ultimele săptămâni care ar putea aduce Europa în prim plan într-o anumită măsură în cazul în care vom continua să abordăm această problemă cu curajul necesar și să luăm măsurile necesare.
<P>
În ciuda diferențelor, evenimentele din Africa de Nord sunt comparabile într-o mare măsură cu cele din 1989. Oamenii cer libertate și condiții mai bune de trai. Pe lângă ajutorul umanitar pe care trebuie să-l furnizăm acum, trebuie să le oferim cetățenilor din Africa de Nord sprijinul nostru, dacă-l doresc, pentru dezvoltarea democrației. Cu toate acestea, democrația va supraviețui doar în cazul în care oamenii sunt ajutați să obțină în același timp condiții de trai mai bune. În această privință am auzit discuții referitoare la un plan Marshall și la o zonă de liber schimb - care sunt toate necesare, deoarece instituirea democrației, libertății și a unor condiții de trai mai bune în aceste țări poate fi pentru noi, dintr-o perspectivă istorică și profund dramatică, un lucru foarte benefic. Prin urmare, nu trebuie să tratăm această problemă ca pe o problemă banală și trebuie să acționăm rapid.
<P>
Pentru a-l împiedica pe criminalul Gaddafi să se reafirme, trebuie să-i încurajăm pe oameni și să le arătăm că suntem de partea lor. Prin urmare, este important să stabilim relații cu Consiliului interimar. În acest caz, trebuie să acționăm în calitate de organisme de contact, pentru a clarifica faptul că punem și alte elemente în mișcare. Trebuie să discutăm despre izolarea totală a lui Gaddafi, astfel încât acesta să fie separat de oamenii săi, să nu aibă niciun viitor posibil, pentru ca oamenii să se separe de el. Acest lucru trebuie să includă și împiedicarea lui Gaddafi de a-și bombarda propriul popor. Aceasta înseamnă că este necesară o zonă de interdicție aeriană - sau orice altceva - pentru a furniza protecția și încurajarea necesare pentru a ne asigura că cei care luptă pentru libertatea lor nu vor fi demoralizați. Mai mult, întrucât putem realiza acest lucru împreună cu Liga Arabă, cu recunoașterea Cartei Organizației Națiunilor Unite, nu va fi necesară o rezoluție ONU în cazul în care ar fi implicată și Rusia. Trebuie, atunci, să-i ajutăm pe oamenii de acolo să poată lupta pentru libertatea lor în acest conflict și trebuie să ne asigurăm că nu va izbucni un război civil cu acest criminal.
<P>
(Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură)
<SPEAKER ID="031" NAME="Miguel Portas" AFFILIATION="GUE/NGL">
(PT) Dle președinte, doream doar să verific dacă l-am auzit corect pe dl Brok: ați spus că o soluție militară sau că o decizie de natură militară nu necesită, în opinia domniei sale, o decizie ONU? Dacă aceasta este ceea ce ați afirmat, trebuie să vă comunic că nu voi fi de acord cu dvs. nici într-o mie de ani.
<SPEAKER ID="032" NAME="Elmar Brok" AFFILIATION="PPE">
(DE) Dle președinte, am spus în mod specific că acest lucru va trebui să se desfășoare în cooperare cu Liga Arabă și cu țările arabe.
<P>
În al doilea rând, este de dorit ca obținerea legitimității în acest sens să se facă cu ajutorul unei rezoluții a ONU. Cu toate acestea, în cazul în care acest demers va fi refuzat de către unul dintre membrii permanenți ai Consiliului de Securitate, avem la dispoziție o mulțime de exemple privind modul în care se poate utiliza în mod adecvat Carta Organizației Națiunilor Unite. Nu putem permite ca un drept de veto al unuia dintre membrii permanenți să ne blocheze din demersul nostru de a-l opri pe Gaddafi să-și asasineze propriul popor.
<SPEAKER ID="033" NAME="Adrian Severin" AFFILIATION="S&amp;D">
Dle președinte, evenimentele recente de importanță istorică din vecinătatea noastră sudică solicită reformularea politicilor noastre din zona respectivă, dar trebuie să începem cu lecțiile care trebuie învățate.
<P>
În primul rând, trebuie să învățăm că este greșit să ne bazăm pe liderii autoritari sau să impunem propriul nostru model de viață. Trebuie să le permitem acelor oameni să-și construiască democrația în felul lor și în condițiile lor.
<P>
În al doilea rând, trebuie să înțelegem că fragmentarea națională a politicii noastre de sprijin pentru dezvoltare, care uneori permite promovarea agendelor geopolitice naționale, ne privează pe noi și țările din zonă de avantajele securității prin dezvoltare.
<P>
În al treilea rând, lipsa noastră de viziune și de voință politică în vederea abordării provocărilor regionale de securitate, în principal privind problema israelo-palestiniană, ne conduce la crize dintre cele mai grave.
<P>
Nu trebuie să uităm că, în ceea ce privește, printre alte țări, Libia, nu toți cei care luptă împotriva unui dictator sunt democrați, iar schimbarea în sine nu este întotdeauna în mai bine.
<P>
Prin urmare, putem vorbi despre dialog, angajament, ajutor umanitar, dar este posibil ca recunoașterea să fie prea timpurie, iar apelarea la mijloace militare trebuie exclusă sau, în orice caz, trebuie să devină subiectul aprobării ONU și al cooperării cu Liga Arabă. În caz contrar, putem fi conduși spre o aventură la ale cărei rezultate va fi dificil să facem față.
<SPEAKER ID="034" NAME="Marielle De Sarnez" AFFILIATION="ALDE">
(FR) Dle președinte, Baroneasă Ashton, de această dată, Europa trebuie să fie prezentă la reuniune. Reuniunea la nivel înalt de vineri va trebui să recunoască fără echivoc și rezerve legitimitatea Consiliului Național, ale cărui cerințe sunt simple. În primul rând, urgența umanitară. În Libia are loc un război civil. Trebuie să ne intensificăm eforturile pentru a trimite înzecit alimente, medicamente și medici și trebuie să le oferim sprijinul miilor de refugiați care s-au adunat în Tunisia și în Egipt. Cu toate acestea, Europa nu se poate limita doar la un răspuns umanitar. Consiliul European trebuie să-și asume responsabilitățile și să continue, ca urmare a deciziei luate în cadrul ONU, care implică Liga Arabă și Uniunea Africană, proiectul de impunere a unui spațiu aerian interzis pentru a împiedica forțele aeriene ale colonelului Gaddafi să-și masacreze poporul.
<P>
În ultimul rând, aș dori să le comunic ceva liderilor care speculează asupra tuturor acestor temeri: migranții care părăsesc Libia doresc un singur lucru, și anume revenirea în țară. În ceea ce-i privește pe cei care în prezent își riscă viața pentru libertate și democrație, dorința lor este să trăiască și să muncească într-o țară liberă cu care se pot mândri și, astfel, atunci când va veni momentul reconstrucției, Uniunea Europeană va trebui să se străduiască cu hotărâre și curaj pentru dezvoltarea lor economică.
<SPEAKER ID="035" NAME="Derk Jan Eppink" AFFILIATION="ECR">
Dle președinte, suntem cu toții de acord că dl Gaddafi este un criminal, și sunt de acord cu dl Schulz. Mă întreb doar de ce, de-a lungul ultimilor ani, liderii noștri UE au încercat să-l farmece.
<P>
Aici avem o fotografie a dlui Van Rompuy, care a preluat de curând mandatul și care se află deja în compania greșită; iar aici este dl Verhofstadt care-l primește pe dictator cu onorurile militare care cu siguranță îi fac plăcere. Aici, dl Cohn-Bendit, dl Berlusconi. Știm că dlui Berlusconi îi place să se sărute, dar aici domnia sa sărută persoana complet greșită. Iar aici, dnă Ashton, este Tony Blair, fostul dvs. superior, care-l sărută pe dictator.
<P>
Doresc să subliniez următorul aspect: Sunt de acord că suntem obligați să avem întrevederi cu oameni mai răi decât noi, dar nu trebuie să-i sărutăm. Nu trebuie să-i îmbrățișăm. Nu trebuie să-i fermecăm.
<P>
Ați hrănit monstrul cu care oamenii se luptă acum, și de aceea aceștia sunt omorâți. Le comunic aceste lucruri liderilor UE care au l-au sărutat și îmbrățișat pe Gaddafi: să vă fie rușine!
<SPEAKER ID="036" NAME="Mario Mauro" AFFILIATION="PPE">
(IT) Dle președinte, doamnelor și domnilor, atunci era omul potrivit, la momentul potrivit. Dl Cohn-Bendit a afirmat: Dl Gaddafi este un criminal, iar domnia sa a încheiat acorduri cu dl Berlusconi.
<P>
Vă spun, dl Gaddafi este un criminal, a încheiat acorduri cu Comisia Europeană condusă de dl Prodi, cu guvernul italian al dlui D'Alema, cu guvernul laburist al dlui Blair și cu sute de alte guverne. Dl Gaddafi este un criminal care, de peste 20 de ani, conduce un stat care are încă o poziție de o importanță strategică și crucială pentru interesele a jumătate dintre țările de pe glob. Trebuie să avem bunul simț să admitem acest lucru, în caz contrar, cum să deținem un rol în cadrul planului Marshall la care a făcut aluzie dl Schulz?
<P>
Într-adevăr, planul Marshall a existat, americanii ne-au oferit resursele financiare, dar procedând astfel, aceștia au solicitat guvernelor europene să-și alunge comuniștii din politica țărilor lor; aceștia ne-au dictat condițiile. Care sunt condițiile pe care intenționăm să le dictăm țărilor de pe malul sudic al Mării Mediterane pentru ca să ne angajăm la planului Marshall? Intenționăm să-i înlocuim pe dictatorii recenți cu alți dictatori pentru a ne satisface propriile interese sau vizează planul Marshall să susțină dezvoltarea instituțiilor puternice, sănătoase, care redau spiritul viu și corect al societății civile și pe care l-am văzut adus la viață în ultimele zile în aceste țări?
<P>
Aceasta este adevărata întrebare pe care trebuie să ne-o punem și acestea sunt propunerile pe care trebuie să le prezentăm Consiliului, inclusiv privind spațiul aerian interzis și patrulele de pe coasta libiană, care țin de responsabilitatea navelor europene din Golful Sidra, nu a celor americane. De această dată, acesta trebuie să fie răspunsul adecvat al Europei.
<SPEAKER ID="037" NAME="Juan Fernando López Aguilar" AFFILIATION="S&amp;D">
(ES) Dle președinte, Baroneasă Ashton, cred că această dezbatere clarifică faptul că întregul Parlament European este conștient că această criză transformațională din Africa de Nord nu mai este un test pentru politica externă europeană, ci este chiar un test al viabilității politicii externe europene. De aceea este absolut crucial ca Uniunea Europeană să poată aborda comunitatea internațională cu un mesaj unic și recognoscibil.
<P>
Aș dori să profit de minutul meu aici pentru a-mi adăuga vocea la cea a celor care au subliniat importanța dimensiunii umanitare în cadrul acestei crize transformaționale. Acest lucru îi va permite Europei să acționeze în vederea reducerii efectelor pe frontul umanitar, mai presus de toate în ceea ce privește persoanele strămutate și potențialii solicitanți de azil și refugiați care părăsesc zona de conflict către cea mai apropiată graniță, care este granița cu Uniunea Europeană.
<P>
De aceea doresc să subliniez nevoia urgentă ca Uniunea Europeană să-și completeze pachetul legislativ suspendat cu privire la azil; să revizuiască Directiva 2001/55/CE privind măsurile de protecție a persoanelor strămutate în contextul urgențelor umanitare și de gestionare a afluxului neprevăzut de migranți; să poată prioritiza Agenția Europeană pentru Gestionarea Cooperării Operative la Frontierele Externe ale statelor membre ale Uniunii Europene și Biroul European de Sprijin pentru Azil, care sunt instrumente pe care le are la dispoziție; și, mai presus de toate, să dea un sens adevărat clauzei pentru drepturile omului din cadrul politicii sale externe, transformând-o astfel nu numai într-o clauză pur verbală, ci într-o condiție pentru însăși existența politicii externe a Uniunii Europene.
<SPEAKER ID="038" NAME="Kristiina Ojuland" AFFILIATION="ALDE">
Dle președinte, ieri, mulți deputați ai Camerei noastre s-au întâlnit cu reprezentanții Consiliului Interimar din Libia, al căror mesaj a fost extrem de clar: aceștia au nevoie de sprijin și asistență internațională și au nevoie de acestea extrem de urgent.
<P>
Prin urmare, primul lucru pe care trebuie să-l facem, astfel cum au afirmat deja mulți colegi, este să începem să stabilim relații cu Consiliul Interimar pentru a-i legitimiza activitățile. Trebuie să-l recunoaștem.
<P>
În al doilea rând, știm cu toții, și mulți colegi au afirmat acest lucru, că forțele aeriene ale lui Gaddafi încă fac victime în Libia și, prin urmare, în calitate de Uniune Europeană, trebuie să fim pregătiți și să acționăm rapid, alături de ONU și de Liga Arabă, pentru a institui un spațiu aerian interzis.
<P>
Ultimul punct se referă la problemele umanitare. Aceste persoane au nevoie de lucruri elementare, cum ar fi alimentele, apa și proviziile medicale, și au nevoie și de asistență tehnică. Chiar și forțele armate de partea opoziției au nevoie de asistență tehnică, astfel încât să se poată conecta online pentru a lua legătura între ele.
<SPEAKER ID="039" NAME="Paweł Robert Kowal" AFFILIATION="ECR">
(PL) Dle președinte, din fericire este fals faptul că în ultimii ani, întreaga Europă și toți politicienii de talie mondială l-au sărutat pe Gaddafi, astfel cum a afirmat dl Eppink. În urmă cu 25 de ani, Ronald Reagan nu avea niciun dubiu în ceea ce-l privește pe Gaddafi. Am avut nevoie de 25 de ani pentru a ajunge astăzi la aceeași concluzie. Acele săruturi, desigur, nu erau complet nefondate. Erau justificate prin cuvântul "stabilitate”. Astăzi, în locul cuvântului "stabilitate”, trebuie să scriem "democrație”. Aceasta este o ocazie de care trebuie să profităm și trebuie să profităm acum. În câteva zile va avea loc o reuniune la nivel înalt. Ne așteptăm la rezultate în urma acesteia. Nu ne putem permite să pierdem alți 25 de ani. Problema noastră nu este faptul că nu înțelegem vremurile. Deseori, aici afirmăm lucrurile corecte. Problema noastră este că acționăm prea încet. Problema noastră este că ceea ce facem nu este eficient. Probabil că aceasta este cea mai importantă ocazie care-i privește pe toți vecinii noștri, inclusiv pe dl Lukashenko. Este important să reușim să reacționăm în timp util; dacă nu, peste 25 de ani vom privi iar la fotografii cu săruturi. Vă mulțumesc.
<SPEAKER ID="040" NAME="Michael Gahler" AFFILIATION="PPE">
(DE) Dle președinte, doamnelor și domnilor, cu toții dorim să-i ajutăm pe cetățenii din Africa de Nord să-și atingă obiectivele legitime. Oamenii de la fața locului vor alege calea de urmat, dar noi trebuie să fim pregătiți ca, în cazul în care ni se solicită, să acordăm urgent ajutor umanitar. Prin urmare, este un lucru bun că ECHO, departamentul de ajutor umanitar al Comisiei Europene, se află deja pe teritoriul Tunisiei și al Egiptului.
<P>
Cu toate acestea, în prezent ne confruntăm cu un adevărat test de stres referitor la capacitățile și abilitățile UE și ale statelor sale membre, datorită faptului că trebuie să facem totul odată: să ne salvăm cetățenii, să satisfacem nevoile elementare ale refugiaților din statele vecine și să-i transportăm acasă, să ne ocupăm de refugiații care sosesc în UE pe mare și să contracarăm solicitarea ilegitimă de putere a unui dictator.
<P>
Care sunt pașii specifici necesari pentru a-l delegitimiza pe Gaddafi?
<P>
Primul este că trebuie ca, împreună, să-i scoatem pe ambasadorii noștri din Tripoli.
<P>
Cel de-al doilea este că trebuie să recunoaștem Consiliul național de tranziție drept organismul legitim cu care tratăm în Libia și să ajungem la un acord cu acesta în ceea ce privește furnizarea de ajutor umanitar.
<P>
Cel de-al treilea pas este că statele noastre membre din cadrul Consiliului de Securitate trebuie să propună în comun o rezoluție în vederea instituirii unui spațiu aerian interzis, asupra căreia se poate vota într-o perioadă scurtă de timp.
<P>
Cel de-al patrulea pas este că, în cazul în care Consiliul de Securitate este blocat prin dreptul de veto, trebuie să sprijinim dezvoltarea legile internaționale regionale. Cu alte cuvinte, dacă Africa de Nord, Liga Arabă și UE cad de acord, trebuie să găsim o cale comună în cadrul regiunii de a pune în aplicare, prin mijloace adecvate, un spațiu aerian interzis.
<P>
Desigur, pe termen mediu trebuie să discutăm despre cum am putea crea ocazii de dezvoltare în aceste țări, de exemplu prin intermediul unei zone de liber schimb, astfel încât oamenii să poată avea un viitor în țările lor natale.
<SPEAKER ID="041" NAME="Sylvie Guillaume" AFFILIATION="S&amp;D">
(FR) Dle președinte, doresc să sprijin rezoluția prezentată de Parlamentul nostru privind situația din Libia. Într-adevăr, aceasta le oferă instituțiilor europene multe idei. Aceasta explică în mod clar și hotărât modul în care putem contribui la depășirea dificultăților într-un moment în care situația din Libia se înrăutățește în fiecare zi.
<P>
Personal, aș dori să subliniez două aspecte: în primul rând, prioritatea noastră pe termen scurt este, de fapt, protejarea civililor, indiferent dacă sunt persoane strămutate care părăsesc câmpul de luptă sau libieni prinși în bătaia armelor atacurilor colonelului Gaddafi asupra propriului său popor. În ajutorul umanitar de urgență trebuie investite toate resursele și, nu în ultimul rând, trebuie să ajutăm țările vecine care sunt cele mai afectate de nevoia de a oferi un refugiu pentru oameni: Tunisia, Egipt și Nigeria.
<P>
În al doilea rând, avem o responsabilitate pe termen mediu și lung: să profităm de ocazia istorică care ne-a fost oferită, în favoarea acestor revolte, de a sprijini procesul democratic de tranziție și să ne uităm mai departe în viitor pentru a reforma politicile europene comune de azil și imigrare pe baza unui parteneriat cu adevărat echilibrat, care să dea o ultimă lovitură în folosul țărilor din regiunea mediteraneană în calitate de polițiști ai Europei.
<SPEAKER ID="042" NAME="Edward McMillan-Scott" AFFILIATION="ALDE">
Dle președinte, încă din momentul în care am fost numit vicepreședinte al Parlamentului European pentru democrație și drepturile omului, am încercat să-mi utilizez vocea în numele celor care nu pot vorbi. Întâmplător, astăzi avem în Cameră oaspeți din partea Consiliului național interimar de tranziție al Libiei, care s-au întâlnit aseară cu Vicepreședintele/Înaltul Reprezentant, dar care nu pot lua parte la dezbatere. În opinia mea, și cred că în opinia multor eurodeputați din această Cameră, Uniunea Europeană trebuie să recunoască acest consiliu înaintea sfârșitului de săptămână, indiferent de ce va face acesta, și am văzut o serie de idei pe care le va prezenta dna Ashton.
<P>
Înfrângerea lui Gaddafi nu este esențială doar pentru Libia: este vitală pentru milioanele de cetățeni arabi din lumea arabă care se luptă pentru libertate. Dacă recunoaștem în mod oficial consiliul interimar, acest lucru va permite nevoilor umanitare, printre altele, precum și necesităților strategice actuale, să ajungă la acel consiliu interimar. UE trebuie să fie fermă în sprijinirea democrației, oriunde ar începe aceasta să înflorească.
<SPEAKER ID="043" NAME="Tokia Saïfi" AFFILIATION="PPE">
(FR) Dle președinte, Baroneasă Ashton, în aceste ore dramatice în care viitorul Libiei este în joc, ajutorul umanitar este important, dar nu este suficient. Uniunea Europeană trebuie să adopte o poziție clară în ceea ce privește un spațiu aerian interzis, pentru a stopa represiunile teribile abătute asupra oamenilor. Înțelegem ezitările și riscurile, dar această problemă nu privește doar Libia. Aceasta afectează viitorul politic al întregii regiuni și al Europei.
<P>
Uniunea Europeană trebuie să recunoască urgent Consiliul național drept autoritatea legitimă a Libiei. Avem ocazia de a transmite un mesaj puternic tuturor acelor persoane care luptă pentru libertatea lor: "Europa vă sprijină, deoarece lupta voastră este și lupta noastră”.
<P>
Politica de vecinătate trebuie și ea reorientată spre asistarea tranziției democratice, sprijinirea economiei și consolidarea relațiilor cu alte țări și organizații din regiune.
<P>
În ultimul rând, trebuie urgent să ajutăm aceste țări să-și gestioneze fluxurile de migranți. Imaginile oamenilor care părăsesc țara sunt dovada că este în egală măsură o problemă a regiunii sudice, cât și a celei nordice.
<P>
Doamnelor și domnilor, Baroneasă Ashton, a venit momentul să faceți o alegere: fie Europa transmite un mesaj clar de sprijin și mobilizare pentru ajutarea acestor popoare, fie construiește un zid, transformându-se astfel într-o fortăreață iluzorie, egoistă.
<SPEAKER ID="044" NAME="Pier Antonio Panzeri" AFFILIATION="S&amp;D">
(IT) Dle președinte, doamnelor și domnilor, spiritul acestei dezbateri îmi permite, Baroneasă Ashton, să vă reamintesc că Adunarea Parlamentară pentru Uniunea pentru Mediterana și-a încheiat reuniunea de săptămâna trecută de la Roma. Aceasta a stabilit o serie de căi pe care Comisia ar face bine să se reîntoarcă, în special în ceea ce privește sugestiile sale privind modul în care să sprijine procesul de tranziție democratică în curs de desfășurare.
<P>
Prin urmare, vă solicit și solicit Comisiei să urmărească cu atenție evoluția din Tunisia. Această țară este, în mod obiectiv, o forță motrice pentru democrație și stabilește un standard pentru întreaga regiune.
<P>
În ceea ce privește Libia, trebuie să fim pe deplin conștienți că faptul că am decretat-o drept parte a comunității internaționale care își încheie relațiile cu regimul dlui Gaddafi va avea consecințe, în special deoarece regimul său demonstrează o rezistență mai mare decât cele ale dlui Ben Alì și ale dlui Mubarak.
<P>
Acest lucru înseamnă că acum trebuie să acționăm pe patru fronturi - iar programele politice sunt decisive - cu credibilitate, sinceritate și consecvență. Trebuie să elaborăm un plan financiar european adecvat. Înțeleg nota evocatoare adoptată de mulți dintre dvs., dar avem nevoie de un plan Ashton, mai degrabă decât de un plan Marshall. De asemenea, avem nevoie de o politică europeană de imigrare și de azil, o politică de intimidare care include închiderea spațiului aerian și sprijinul deplin pentru oponenții regimului dlui Gaddafi.
<P>
Baroneasă Ashton, depinde de dvs. și de legăturile dvs. politice externe cu Consiliul să faceți ca aceste puncte să conteze, dar și să evitați ca politica externă europeană să fie, din nou, prinsă pe picior greșit de evenimentele care modifică aspectul Mediteranei.
<SPEAKER ID="045" NAME="Cristian Dan Preda" AFFILIATION="PPE">
În urmă cu câteva zile, regimul lui Gaddafi adresa o scrisoare Consiliului de Securitate al Națiunilor Unite, în care își manifesta surprinderea față de sancțiunile adoptate pe 26 februarie, pretextând că nu a existat decât un recurs "moderat”, spunea Gaddafi, la forță, împotriva unor "acte subversive”. Este semnul clar al unui dictator care știe că a pierdut partida și care nu mai poate recunoaște gravitatea actelor pe care le comite. Brutalitatea din ultimele trei săptămâni din Libia este, în acest fel, minimalizată cu un cinism incredibil.
<P>
Pe de altă parte, este evident că reacția regimului Gaddafi ne arată că sancțiunile adoptate până acum nu îi sunt deloc indiferente. De aceea, cred că trebuie să avem sancțiuni cât mai dure, sub mandat ONU, evident, dar cred că trebuie să mergem dincolo de zonele de excluziune aeriană, sprijinindu-i pe cei care trebuie să îl învingă pe Gaddafi, fiind, de asemenea, solidari cu statele noastre din sud care vor primi un val de refugiați; acest lucru este, de asemenea, clar.
<SPEAKER ID="046" NAME="Simon Busuttil" AFFILIATION="PPE">
(MT) Dle președinte, evenimentele care au loc în lumea arabă și în toate țările din lumea arabă sunt un vis frumos care devine realitate. Cu toate acestea, pentru a împiedica ca acest vis să devină un coșmar, trebuie să ne jucăm rolul și să ne asigurăm că acești oameni nu numai că vor scăpa de dictatori, dar vor elimina și dictatura. Acest lucru necesită parcurgerea unei etape de tranziție care solicită o asistență uriașă din partea noastră.
<P>
Este adevărat că avem relații false cu aceste țări și cu regimul acestora. Cu toate acestea, odată ce am fost martorii violențelor șocante, am luat o poziție comună împotriva violenței și împotriva regimului care-o utilizează. Următorul pas este să zdrobim această violență, nu doar cu ajutorul cuvintelor, dar și cu ajutorul acțiunilor noastre. Fiecare zi care trece și care aduce alte violențe odată cu ea reprezintă o altă zi în care am permis să aibă loc crime și vărsări de sânge.
<P>
Trebuie să consolidăm prezența umanitară a Uniunii Europene. Acest lucru se realizează deja, iar Cathy Ashton face un lucru bun, dar trebuie să ne sporim ajutorul umanitar, atât pentru cetățenii libieni, cât și pentru cei care părăsesc regimul îndreptându-se spre Tunisia și Egipt. Mai mult, în cazul în care acest flux își croiește drum către Europa, trebuie să fim pregătiți. Este salutar și faptul că solicităm deschiderea porților pentru refugiații libieni, dar rămâne de văzut dacă ne vom asuma această responsabilitate atunci când va fi necesar.
<SPEAKER ID="047" NAME="Ernst Strasser" AFFILIATION="PPE">
(DE) Dle președinte, Baroneasă Ashton, ați fost obligați în mod repetat să faceți față comentariilor critice din această instituție. Aș dori să profit de dezbaterea de astăzi ca de o ocazie în care să afirm clar că Uniunea Europeană, și, în special, dvs. și personalul dvs., ați acționat și trebuie să acționați rapid, bine și eficient pe perioada acestei crize. Acest lucru a adus Europa cu un pas mai aproape de rolul pe care-l vizăm alături de cofondatorii unei lumi globale.
<P>
Este corect și important să observăm că circumstanțele sunt diferite în fiecare țară, în special în Libia. În cazul Libiei, Uniunea Europeană a adoptat în mod consecvent o poziție politică împotriva genocidului și în favoarea societății civile. Presiunea asupra regimului Gaddafi a fost sporită în mod corespunzător alături de NATO, ONU și alții. În mod clar, nici acțiunile militare nu pot fi excluse atunci când sunt întreprinse în cadrul convențiilor în temeiul legislației internaționale. Mai mult, trebuie să acordăm ajutor umanitar pentru cei obligați să părăsească zona de război - mai exact alimente, provizii medicale, un acoperiș deasupra capului.
<P>
Cu toate acestea, trebuie să ne gândim și la ceea ce se întâmplă în prima zi a erei post-Gaddafi. În această privință aș dori să mă refer, încă o dată, la Adunarea Parlamentară pentru Uniunea pentru Mediterana de la Roma, care a propus o serie de pași pozitivi - în primul rând, securitatea personală a cetățenilor; în al doilea rând, securitatea politică - care include cooperarea strânsă cu regimul interimar; și, în al treilea rând, securitatea economică.
<P>
Trebuie să facem tot ce ne stă în puteri pentru a ne asigura că viața economică a acestor țări poate reveni la normal și că oamenii vor găsi un loc de muncă.
<SPEAKER ID="048" NAME="Krzysztof Lisek" AFFILIATION="PPE">
(PL) Dle președinte, dnă Ashton, cred că trebuie să privim aceste evenimente din Africa de Nord și din Libia ca pe o parte a unui fel de proces istoric. Nu cu mult timp în urmă, am fost cu toții martori la crimele din Balcani - din nefericire, am participat la acestea într-o anumită măsură - și la situația în care oamenii din Europa se omorau reciproc. În prezent, trebuie să depunem toate eforturile necesare pentru a evita repetarea acelui scenariu. Prin urmare, sper că la următoarea reuniune la nivel înalt a Uniunii Europene vom demonstra determinarea necesară pentru a reacționa rapid și cred că un spațiu aerian interzis sau o încetare de facto a relațiilor diplomatice cu regimul Gaddafi și cu Gaddafi însuși în calitate de criminal sunt elemente esențiale.
<P>
De asemenea, cred că trebuie să cercetăm ce s-a întâmplat în 1989 în Polonia și în celelalte țări. Există aici o șansă, deoarece în prezent tinerii care demonstrează pe străzile Libiei și ale altor țări africane își doresc cu adevărat democrația. Trebuie să-i ajutăm să o obțină.
<SPEAKER ID="049" NAME="Tunne Kelam" AFFILIATION="PPE">
Dle președinte, dnă Ashton, am fost încurajat de declarația dvs. introductivă, în special când ați menționat că acțiunile noastre trebuie să aibă rădăcina în valorile fundamentale ale UE, deoarece protestele spontane din Africa de Nord au demonstrat că liderii nedemocratici nu pot furniza adevărata stabilitate. Trebuie să realizăm că încercările de îmblânzire a dictatorilor brutali precum Gaddafi au eșuat, provocând multă jenă. Cetățenii libieni luptă pentru aceleași valori pe care le împărtășim și noi și trebuie să fim de partea lor.
<P>
Aceeași abordare pe criterii valorice se aplică și viitoarelor noastre politici față de state precum Iran, Bielorusia, Cuba, China și Rusia.
<P>
În decurs de două zile trebuie să susținem un spațiu aerian interzis, cu recunoașterea urgentă a Consiliului național interimar, și să abordăm cauzele socio-economice ale acestor revoluții.
<P>
Nu cred că vom reuși fără un plan de tip Marshall pe termen lung.
<SPEAKER ID="050" NAME="Nadezhda Neynsky" AFFILIATION="PPE">
(BG) Dle președinte, Lady Ashton, în 1999, Gaddafi a avut nevoie de țapi ispășitori pentru a evita tulburările din orașul opoziției, Benghazi, cărora să le atribuie responsabilitatea pentru copiii infectați cu SIDA ca urmare a îngrijirii libiene de proastă calitate. În acest scop, domnia sa a găsit șase medici bulgari și unul palestinian, care au petrecut ani lungi și chinuitori în închisorile libiene.
<P>
Cu toate acestea, manipularea acestei situații din partea lui Gaddafi a eșuat în propria sa țară, fapt dovedit de orașul Benghazi, unde a izbucnit de fapt revoluția. Asistentele, care erau victimele dictaturii lui Gaddafi, au devenit un simbol clar al solidarității europene. Această solidaritate europeană este așteptată în prezent din partea cetățenilor libieni și a tinerilor din Libia. Este așteptată din partea celor care nu văd lumea arabă doar ca pe o lume care se confruntă cu dilema "fie a dictaturii, fie a islamismului” și care dovedesc în fiecare zi, inclusiv cu propriul lor sânge, că democrația are propriul ei loc în această lume.
<P>
Din acest motiv, astăzi, când dezbatem viitorul Libiei, noi europenii trebuie să fim imparțiali în evaluările noastre, hotărâți în acțiunile noastre și, cel mai important, uniți în luarea tuturor deciziilor noastre. Trebuie să sprijinim principiile, libertatea și democrația acestei lumi.
<SPEAKER ID="051" NAME="Agustín Díaz de Mera García Consuegra" AFFILIATION="PPE">
(ES) Dle președinte, avem mii de refugiați și mii de persoane strămutate. Soluția în cazul acestei urgențe este evacuarea. Avem nevoie de transport. Astfel cum a afirmat și dl Guterres, acești oameni nu doresc să vină în Uniunea Europeană; ei doresc să se reîntoarcă acasă.
<P>
Există 2 milioane de imigranți, 1 milion de cetățeni egipteni și 80 000 de cetățeni din Bangladesh. Trebuie să ne concentrăm asupra celor mai slabi dintre cei slabi: cetățenii din Eritreea, Somalia, cei din Africa sub-sahariană confundați cu mercenari, și palestinienii. Înaltul Comisariat al Națiunilor Unite pentru Refugiați (ICNUR) afirmă că pentru o perioadă de trei luni de aprovizionare cu apă, medicamente, alimente și transport sunt necesare peste 160 de milioane de dolari americani.
<P>
Vineri așteptăm un răspuns răsunător din partea Uniunii. Gaddafi nu poate eluda justiția penală internațională: atacurile în masă asupra poporului său constituie crime împotriva umanității. Procurorul Luis Moreno Ocampo ia deja măsuri.
<P>
Dle președinte, trebuie implicat și Parlamentul European. Suntem, de asemenea, un instrument democratic pentru aplicarea presiunii și pentru informarea lumii libere. Avem nevoie de un mandat din partea acestei Camere pentru o delegație în cadrul taberelor ICNUR, Crucii Roșii și ale Semilunii Roșii.
<SPEAKER ID="052" NAME="Salvatore Iacolino" AFFILIATION="PPE">
(IT) Dle președinte, doamnelor și domnilor, revoltele din ce în ce mai sporite și mai răspândite la care suntem martori în regiunea mediteraneană demonstrează, cu siguranță, o dorință puternică de participare democratică, mai presus de toate din partea tinerilor care sunt împinși de Facebook și de Twitter spre o lume diferită care răspunde mai bine aspirațiilor lor.
<P>
Cu toate acestea, regiunile de la Marea Mediterană reprezintă lumi extrem de diferite și acum, mai mult ca niciodată, suferă sub jugul violent și sângeros al dictatorilor cu care, acest lucru trebuie spus, marea majoritate a liderilor mondiali au întreținut relații la un moment dat.
<P>
Aș dori să evidențiez câteva chestiuni: urgența umanitară, protejarea demnității refugiaților și, în același timp, conștientizarea faptului că această criză se poate transforma rapid într-o urgență a sănătății publice; concentrațiile excesive de persoane strămutate fără o îngrijire adecvată; stoparea violențelor; ipoteza unui spațiu aerian interzis care să funcționeze; un nou și diferit tip de solidaritate - dle președinte și Baroneasă Ashton - pentru o politică mediteraneană care protejează cu adevărat grupul semnificativ de oameni care se mențin fermi pe poziție în regiunea mediteraneană; revizuirea Frontex și, de ce nu, să-i reamintim Consiliului (care nu este astăzi prezent aici) că există două directive de protecție a lucrătorilor sezonieri și a transferurilor intre corporații de cetățeni ai țărilor terțe, care pot oferi, de asemenea, un răspuns - inclusiv în ceea ce privește angajarea - la aceste cerințe excepționale pe care trebuie într-adevăr să le abordăm mai eficient.
<SPEAKER ID="053" NAME="Președinte">
A sosit momentul procedurii "catch-the-eye”. Doresc să vă avertizez de la început că am 19 cereri de luare a cuvântului, dar că nu le pot accepta pe toate; voi putea accepta doar cinci sau șase cereri. Nu doresc să-i ofensez pe ceilalți deputați, dar dezbaterea a fost lungă, am avut un raport introductiv extrem de lung al Baronesei Ashton și nu putem interfera cu următoarea dezbatere. Prin urmare, vă rog să mă scuzați. Voi da cuvântul celor care s-au înscris primii, acordând, evident, o reprezentare corectă tuturor grupurilor.
<SPEAKER ID="054" NAME="Arnaud Danjean" AFFILIATION="PPE">
(FR) Dle președinte, Baroneasă Ashton, ați subliniat - și suntem cu toții conștienți de acest lucru - nevoia urgentă de a lua măsuri ca răspuns la criza libiană. Ați subliniat în mod corect faptul că Uniunea Europeană a acționat și a acționat bine în termeni umanitari și de evacuare a cetățenilor europeni.
<P>
Într-adevăr, cred că Uniunea Europeană ar fi avut de câștigat din publicarea acestor acțiuni și din sporirea vizibilității acestora, deoarece oamenii au de prea multe ori impresia că doar statele membre efectuează aceste operațiuni, în timp ce dvs. ați subliniat că aici au lucrat mecanismele europene.
<P>
Acum, la nivel politic și militar, este necesar un memento pentru nevoia de a avea un spațiu aerian interzis, dacă nu din punct de vedere politic, atunci cel puțin din punct de vedere militar. Cu toate acestea, nu este suficient, deoarece - să nu uităm - spațiile aeriene interzise nu au împiedicat atrocitățile de pe teritoriul Bosniei și al Kosovo, chiar și atunci când acestea au fost aplicate în mod riguros survolărilor aeriene.
<P>
În timp ce așteptăm deciziile Consiliului de Securitate al ONU, noi dispunem de instrumente europene comune de securitate și apărare. Le putem pune în aplicare cu scopul unei supravegheri maritime, al monitorizării embargoului și al furnizării de ajutor umanitar. La un moment dat trebuie ca Europa să-și facă auzită vocea, iar dvs. dețineți instrumentele cu care să acționați.
<SPEAKER ID="055" NAME="Richard Howitt" AFFILIATION="S&amp;D">
Dle președinte, în cadrul acestei dezbateri sunt de acord cu toți cei care solicită angajamentul Uniunii Europene de a acționa și a-și exercita responsabilitatea de a oferi protecție. De asemenea, salut trimiterea de către Înaltul Reprezentant Ashton a unei misiuni în Libia cu incidente mai puține decât, de exemplu, unul dintre statele noastre membre.
<P>
Dar, totuși, voi toți cei care luați cuvântul în cadrul acestei dezbateri, ați luat cuvântul în decursul a 42 de ani de dictatură militară brutală? Ați protestat când 1200 de prizonieri au fost asasinați cu sânge rece în urmă cu mai mult de zece ani? Sau împotriva litaniei istorice a lui Gaddafi de tortură, de dispariții forțate și de execuții extrajudiciare?
<P>
V-ați plâns când Comisia Europeană a început negocierile pentru un Acord-cadru cu Libia, care urmau să se încheie cu succes anul acesta? Sancțiunile dure împotriva dictatorilor care pleacă pe timp de criză arată bine pentru opinia publică europeană, dar standardele dure înainte de momentul crizei arată încă și mai bine pentru oamenii pe care afirmăm că încercăm să-i ajutăm.
<SPEAKER ID="056" NAME="Sonia Alfano" AFFILIATION="ALDE">
(IT) Dle președinte, doamnelor și domnilor, astfel cum au afirmat câțiva dintre domniile dvs., Baroneasă Ashton, ați demonstrat un mare curaj când v-ați confruntat direct cu problema, dar cred că trebuie efectuați o serie de pași fundamentali.
<P>
Între timp, ați vorbit despre aducerea în fața instanței a părților vinovate. Haideți să spunem lucrurilor pe nume: trebuie să-l aducem pe dl Gaddafi în fața instanței. De asemenea, ați vorbit despre violență. În schimb, cred că este corect să afirmăm că, încă o dată, pe aceste teritorii genocidul este la putere.
<P>
Nu putem continua să ne ascundem capul în nisip. Cred că primul lucru pe care trebuie să-l facem este să recunoaștem Consiliul național libian, un consiliu de tranziție. Trebuie să avem un interlocutor; nu putem continua să vorbim doar despre ajutorul umanitar redus drastic.
<P>
Nu există nicio îndoială asupra faptului că trebuie să vorbim despre un spațiu aerian interzis. Nu putem continua să acceptăm dreptul de veto al Chinei și al Rusiei, țări care sunt conduse de dictatori. China cenzurează internetul, în timp ce Rusia asasinează jurnaliștii cum ar fi Anna Politkovskaya. Cred că, în acest moment, primul lucru pe care trebuie să-l facem este să stabilim obiective clare și să recunoaștem Consiliul național libian.
<SPEAKER ID="057" NAME="Franziska Katharina Brantner" AFFILIATION="Verts/ALE">
(DE) Dle președinte, aș dori doar să abordez încă o dată pe scurt problema politicii de vecinătate din regiunea sudică
<P>
și propunerile făcute ieri de Comisie și de dna Ashton. Cred că ceea ce ne lipsește este o conștientizare a lucrurilor care încă se desfășoară, de exemplu în ceea ce privește relațiile noastre cu Arabia Saudită și negocierile cu Siria. Cum le veți modifica? Cum vor fi ele modificate? Veți continua cu status quo-ul asupra acestor negocieri cu Siria, și ce veți face cu Arabia Saudită? Cum vom interacționa cu aceste țări?
<P>
Ceea ce îi lipsește propunerii dvs. - despre care cred că este bună în ansamblu - este un proces referitor la modul în care vom stabili criteriile de actualizare a relațiilor. Cum veți efectua procedura de "a plăti mai mult”: bazată pe ce criterii și verificată de către cine? Cred că avem nevoie de un proces cum ar fi procesul de extindere, cu o comisie care stabilește criteriile și o comisie care le verifică.
<SPEAKER ID="059" NAME="Ilda Figueiredo" AFFILIATION="GUE/NGL">
(PT) Dle președinte, suntem solidari cu cetățenii arabi în ceea ce privește lupta lor pentru libertate, democrație și progres social în Tunisia, Egipt și Libia, ținând seama de circumstanțele specifice fiecărei dintre aceste țări. Cu toate acestea, nu putem uita sprijinul pe care guvernele și liderii UE l-au acordat dictatorilor, vânzându-le arme pe care acum le utilizează pentru a-și omorî poporul.
<P>
În mod similar, nu putem accepta nicio intervenție militară sau intervenție externă în luptele cetățenilor acestor țări. Știm cum începe interferența externă, dar nu știm niciodată cum se va încheia, astfel cum au demonstrat exemplele Irakului, Afganistanului și ale multor alte locuri. Alegerile politice, economice și sociale ale cetățenilor acestor țări trebuie respectate în viitorul imediat și acestea trebuie să beneficieze de tot sprijinul umanitar de care au nevoie, fără condiții pre-existente sau vreo intervenție.
<SPEAKER ID="060" NAME="Mario Borghezio" AFFILIATION="EFD">
(IT) Dle președinte, doamnelor și domnilor, desigur că trebuie să recunoaștem erorile grave ale Vestului. În Italia am făcut greșeala de a-l considera pe dl Gaddafi propria noastră "oaie neagră”, astfel cum ar fi afirmat președintele Roosevelt, în timp ce el era pur și simplu unul dintre cei mulți nenorociți care își guvernează poporul și care acum chiar deschid focul asupra acestuia sau care îi determină pe ceilalți să facă acest lucru.
<P>
Cum e posibil ca nimeni să nu fi menționat în Parlament responsabilitatea șefilor de stat sau de guvern africani care, până ieri dimineață, îl considerau frate, îl cocoloșeau, îl trimiseseră în ONU drept lider reprezentant al apărării drepturilor omului, acesta auto-declarându-se chiar regele regilor în rândul țărilor africane, sau am greșit eu persoana?
<P>
Acum, Europa face o altă greșeală: pretinde că ignoră un pericol evident, întrucât un mare flux de somalezi, eritreeni și alte naționalități părăsesc granițele Libiei. Trebuie să abordăm acest lucru cu o energie reală. Trebuie să utilizăm un plan Marshall care să implice rețeaua întreprinderilor mici și mijlocii pentru a-i ajuta pe acești oameni, nu să trimitem arme.
<P>

<SPEAKER ID="061" NAME="Președinte">
Înainte de a-i da cuvântul Baronesei Ashton pentru răspunsul său, aș dori să vă aduc la cunoștință faptul că avem aici în galeria vizitatorilor doi reprezentanți ai Consiliului național de tranziție al Libiei, dr. ElWelfali și dr. AlEisawi, cărora le urez bun venit.
<P>
Amplitudinea aplauzelor sunt semne ale sprijinului și solidarității Parlamentului și al susținerii puternice demonstrate în cadrul dezbaterii pentru libertate și democrație din Libia. Vă mulțumesc și vă doresc succes. Suntem alături de dvs.
<P>

<SPEAKER ID="062" NAME="Catherine Ashton">
Vicepreședinte al Comisiei/Înalt Reprezentant al Uniunii pentru afaceri externe și politica de securitate. - Dle președinte, onorabili deputați, vă mulțumesc foarte mult pentru ceea ce a fost și cred că este o dezbatere extrem de semnificativă în cadrul acestui Parlament.
<P>
Tema comună, desigur, este dorința de a vedea schimbări în Libia care pun dorința oamenilor în prim planul energiei Uniunii Europene și a comunității internaționale.
<P>
Cred că dl Schulz a afirmat acest lucru prima dată, dar s-a repetat de multe ori: trebuie să fim foarte clari referitor la ceea ce facem și extrem de hotărâți privind ceea ce trebuie să facem. Trebuie să ne asigurăm, în primul rând, că ajutorul și sprijinul umanitar se duce și ajunge acolo unde trebuie. Suntem în contact cu Medici fără frontiere și cu CICR de la Benghazi până la Tripoli. Dar știu din discuțiilor pe care le-am purtat că există zone în țară unde ajutorul umanitar și medicamentele ajung extrem de greu din cauza luptelor care au loc și deoarece oamenii nu pot pătrunde în acele zone.
<P>
Iată un aspect la care lucrează dna Georgieva, în calitate de comisar pentru ajutor umanitar, iar dna Amos din cadrul ONU își coordonează eforturile de acolo. Veștile bune sunt că, în unele locuri, primim mesaje cum că oamenii rezistă și primesc ajutoare, dar mai sunt încă multe de făcut, desigur.
<P>
De asemenea, am ascultat afirmațiile onorabililor deputați referitor la problemele refugiaților. Alături de statele membre, am depus eforturi pentru a încerca și sprijini transportarea oamenilor acasă. Pentru mulți refugiați care au sosit la granița tunisiană, țara natală este Egiptul, iar o parte dintre statele membre cooperează strâns cu tunisienii în vederea furnizării transportului maritim sau aerian pentru repatrierea oamenilor și pentru a-i supraveghea pe cei care se îndreaptă înapoi spre Africa.
<P>
Dar sunt încă multe de făcut. Credința mea este că, dacă putem stabiliza mai mult țara, oamenii pot rămâne la casele lor - acolo unde și doresc să se afle. Astfel că una dintre provocările UE - și sunt foarte deschisă privind acest aspect - este aceea că, asigurând stabilitatea în vecinătatea sudică, le permitem oamenilor să rămână acolo unde își doresc să rămână, cu prosperitate economică și democrație, mai degrabă decât să simtă că trebuie să plece din cauza violențelor, a lipsei de oportunități sau a altor probleme.
<P>
Apoi există o întreagă problemă a unui spațiu aerian interzis și a rolului opțiunilor militare. Am indicat eforturile a ceea ce am descris drept planificare prudentă care se desfășoară de o vreme cu Comitetul politic și de securitate (COPS) și care a continuat și aseară. Acele discuții au fost citate în dezbaterile noastre cu ONU, lucru pe care l-am menționat ca fiind, de asemenea, în desfășurare, și NATO, unde voi participa mâine la o reuniune. Desigur că acestea se efectuează alături de partenerii noștri. Liga Arabă va discuta sâmbătă despre un spațiu aerian interzis.
<P>
Dar sunt atentă și la un lucru pe care secretarul-general al Ligii Arabe l-a comunicat delegației mele care l-a vizitat în decursul zilei de ieri: trebuie să definim ceea ce este necesar, deoarece un spațiu aerian interzis înseamnă, în sine, lucruri diferite pentru multe persoane. Să ne asigurăm că orice s-ar realiza poate fi realizat în mod adecvat este un lucru pe care cred că această Cameră ar fi foarte nerăbdătoare să-l vadă. Trebuie să fim siguri că indiferent de ce opțiuni se adoptă, acestea se vor adopta în deplină cunoștință de cauză a ceea ce facem și cu sprijinul persoanelor care vor fi afectate de acest lucru. În acest context, mă refer, încă o dată, la necesitatea discuțiilor și a dezbaterilor noastre continue cu Uniunea Africană și cu Liga Arabă.
<P>
Am putea organiza o dezbatere mare - și probabil ar trebui să o facem - privind un subiect despre care am început să scriu în presă, și anume izolaționism versus angajament. Este o adevărată provocare, și i-aș comunica domnului care ne-a ajutat cu fotografiile că, desigur, dacă sunteți președintele Consiliului European și vă duceți în calitate de președinte la Reuniunea africană la nivel înalt organizată în Libia, veți vedea că există o poză a președintelui cu Gaddafi. Desigur. Există fotografii cu multe persoane. În cadrul aceluiași grup a fost arătată o fotografie a stimatului nostru lider al Grupului Alde. Există fotografii pe care le puteți face în nenumărate ocazii, în care noi, cei care deținem poziții cu o mare responsabilitate, trebuie să ne angajăm alături de persoane cu care nu am dori să o facem.
<P>
Prin urmare, cred că este nedrept să arătăm o fotografie a lui Herman van Rompuy îndeplinindu-și atribuțiile în calitate de președinte al Consiliului European în numele nostru al tuturor în țara gazdă cu persoana care găzduia evenimentul. Dacă am fi preferat ca Uniunea Africană să-și organizeze reuniunea la nivel înalt în alt loc, aceasta este o altă problemă; sau dacă, într-adevăr, am fi făcut, cu diferite ocazii, remarce în acest sens. Dar, în final, ne ducem la întruniri cu Uniunea Africană în principiu acolo unde sugerează aceasta. Poate nu ne place acest lucru, iar aceasta este o dezbatere deschisă. Cred că la un moment dat trebuie să ne angajăm, deoarece principiul meu general este că angajamentul este mai bun decât izolarea. Izolarea este eficientă în anumite circumstanțe, dar angajamentul este mai bun.
<P>
Acestea fiind spuse, astfel cum am afirmat deja în mod clar, este posibil să-l fi reabilitat pe Gaddafi. Acum este momentul să corectăm acest lucru, în mod deplin și adecvat. De asemenea foarte important este: să avem o evaluare a lucrurilor la care ne angajăm și a modului în care o facem și să fim pregătiți să revizuim acest angajament, să luăm poziție și să spunem: am procedat astfel dintr-o serie de motive despre care credem că sunt corecte, indiferent de țara în cauză; considerăm că, în aceste circumstanțe, angajamentul este mai bun, dar că există circumstanțe când nu este adecvat și circumstanțe în care, chiar dacă aceasta este ceea ce am făcut, nu este adecvat în momentul respectiv.
<P>
Dar să fim sinceri, să nu provocăm cu fotografiile sau cu alte lucruri, în care oamenii au făcut una sau alta. Oamenii fac tot ce pot în situații care sunt extrem de dificile, și cred că trebuie să ne mândrim că președintele Consiliului încearcă să fie reprezentantul statelor membre.
<P>
Doresc să vă mai comunic ceva referitor la etichete. Am auzit multe lucruri referitoare la un plan Marshall: cineva l-a numit chiar planul Ashton. Nu, haideți să avem un plan libian sau un plan egiptean sau un plan tunisian, deținut de cetățenii țărilor pentru care ne angajăm și cărora le oferim sprijinul.
<P>
Nu doresc să elaborez un plan despre care să zicem: știți ce, am venit să vă aducem planul pentru țara dvs. Nu, haideți să nu facem acest lucru. Haideți să fim oamenii care oferă sprijin pentru a se asigura că planul lor poate fi tot ceea am dori să fie în vederea sprijinirii democrației.
<P>
În această Cameră există persoane care au ani buni de experiență, care au trecut prin revoluții și modificări și care au multe de oferit. Sper cu tărie - și am spus-o și în aceste țări - că vor solicita ajutorul (în cazul în care consideră că ar fi valoros) acelor persoane care au trăit această experiență și care știu nu numai ce a funcționat, dar care le pot comunica și ceea ce nu a funcționat. Poate că lucrurile de evitat sunt la fel de importante ca lucrurile de făcut.
<P>
Sunt de acord că trebuie să revizuim acțiunile UE, instrumentele care ne stau la dispoziție, indiferent dacă avem destule, dacă trebuie să le regândim din perspectiva a ceea ce pot face. Deoarece aveți dreptate, eu operez în baza unui mandat care mi s-a oferit și pot acționa doar în limitele acestui mandat. Acel mandat îmi permite să realizez anumite lucruri, dar în principal îmi solicită să reunesc instituțiile și cele 27 de țări într-un efort concertat și comun.
<P>
Un ultim lucru în ceea ce privește publicitatea și ascultatul. Cred că am mai multă experiență cu presa decât oricine altcineva în ceea ce privește toate aceste chestiuni. Am o experiență cuprinzătoare în ceea ce privește transmisiile radiotelevizate. Am fost primii care am transmis demisia lui Mubarak, și am făcut multă presă. Dar am realizat și mai multe fără prezența presei. Din nou, asta cred că este important, deoarece mai mult decât orice, trebuie să ascultăm. Toți vizităm aceste țări, și acestea primesc atât de mulți vizitatori din toată lumea, ceea ce este grozav - deși uneori cred că trebuie să le acordăm spațiu și timp pentru a putea colabora la un plan și a purta apoi o discuție chiar mai informată cu noi. Dar trebuie să și ascultăm, și dacă ar fi să vă îndemn la ceva, v-aș îndemna să ascultați cu adevărat - le voi comunica și statelor membre același lucru - la ceea ce vă comunică persoanele de la fața locului, să mergeți în Piața Tahrir, astfel cum am făcut și eu, și să vorbiți cu tinerii din Egipt, cu societatea civilă din Tunisia și să vă angajați alături de tinerii libieni oriunde puteți: să discutați despre dorințele acestora pentru viitor și să faceți tot posibilul pentru a-i sprijini.
<SPEAKER ID="063" NAME="Edward McMillan-Scott" AFFILIATION="ALDE">
Dle președinte, poate că Baroneasa Ashton ar putea comenta referitor la acest lucru. Există o unanimitate practică în cadrul Camerei privind faptul că recunoașterea Consiliului național de tranziție interimar, situat în prezent la Benghazi, de către Uniunea Europeană, ar fi un semnal politic extrem de important care ar permite pătrunderea în țară a ajutorului umanitar și strategic. Domnia sa nu a răspuns la acest aspect. Mulți vorbitori au ridicat această problemă. Poate că ne poate comunica viziunile domniei sale și dacă poate transmite vineri mesajul Consiliului.
<SPEAKER ID="064" NAME="Catherine Ashton">
Vicepreședinte al Comisiei/Înalt Reprezentant al Uniunii pentru afaceri externe și politica de securitate. - Dle președinte, nu am răspuns la această problemă; am auzit-o și sunt perfect conștientă de aceasta. Nu am răspuns din două motive. Unul este acela că am presupus că Președintele Parlamentului European, care va lua cuvântul în cadrul Consiliului European, va reda - astfel cum procedează întotdeauna - afirmațiile Parlamentului și lucrurile care s-au convenit în cadrul rezoluțiilor sale. Cred că este o cale de urmat adecvată pentru ca acest Parlament să fie reprezentat corespunzător. Cel de-al doilea motiv privește faptul că statele membre vor fi cele care vor lua hotărârea. Deci recunoașterea nu a fost un eșec; într-adevăr, aseară am avut o întâlnire cu un domn. Pur și simplu, încercam să aduc un omagiu Parlamentului prin recunoașterea rolului de Președinte.
<SPEAKER ID="065" NAME="Mario Mauro" AFFILIATION="PPE">
(IT) Dle președinte, dle comisar, doamnelor și domnilor, având în vedere afirmațiile dlui McMillan-Scott, nu îmi pot da seama dacă propunerea de recunoaștere a Consiliului național de tranziție libian se va număra printre propunerile pe care dvs. și Comisia le veți prezenta Consiliului.
<P>
Am înțeles că vă bucură faptul că Parlamentul va discuta despre această problemă, dar va fi aceasta propusă de Comisie și de Baroneasa Ashton în cadrul reuniunii de pe data de 11 printre propunerile sale sau printre propunerile din proprie inițiativă? Aceasta este întrebarea.
<SPEAKER ID="066" NAME="Catherine Ashton">
Vicepreședinte al Comisiei/Înalt Reprezentant al Uniunii pentru afaceri externe și politica de securitate. - Dle președinte, pot face doar ceea ce îmi permite mandatul. Părerile mele personale nu contează în ceea ce privește acest aspect; onorabilii deputați au înțeles acest lucru.
<P>
Am avut o întrevedere cu Consiliul și am ascultat afirmațiile Parlamentului. Președintele Parlamentului va raporta acest lucru. Astfel cum a afirmat dl Cohn-Bendit, este foarte important, dar acum nu pot să afirm aici că "Prin urmare, recomand”. Trebuie să avansăm cu ceea este de acord Parlamentul în momentul în care își propune rezoluția, și am observat ceea ce s-a sugerat. Apoi, raportăm președintelui Consiliului European privind concluziile Consiliului European - care țin de responsabilitatea sa - pentru ca Consiliul pentru afaceri externe să se reunească și să dezbată, iar Parlamentul, prin intermediul președintelui său, să transmită mesajul mai departe. Apoi, Consiliul European va lua o decizie.
<P>
Nu încerc să evit problema. Pur și simplu vă comunic că trebuie să reuniți toate aceste elemente și apoi să luați o decizie. Nu doresc în niciun fel să jignesc Consiliului de tranziție, dar, încă o dată, trebuie să facem acest lucru în mod adecvat și să ne asigurăm că avem încredere în ceea ce facem.
<SPEAKER ID="067" NAME="Președinte">
Dau cuvântul dlui Cohn-Bendit pentru ultimul său discurs, după care vom încheia dezbaterea. Aș vrea să-i reamintesc Baronesei Ashton - deși sunt sigur că știe - că mandatul domniei sale i-a fost conferit și de Parlament în calitate de Vicepreședinte al Comisiei Europene, și, prin urmare, nu doar de către Consiliu.
<SPEAKER ID="068" NAME="Daniel Cohn-Bendit" AFFILIATION="Verts/ALE">
Dle președinte, aș dori să-i transmit Baronesei Ashton - și pot afirma acest lucru în limba engleză - că în mandatul dumneaei este scris că trebuie să le prezinte propuneri statelor membre. Mandatul dumneaei stipulează acest lucru, deci vrem să-i luăm în serios mandatul. După o dezbatere în cadrul Parlamentului și după rezoluția pe care o veți citi, Baroneasă Ashton, știți că va exista o majoritate covârșitoare în favoarea luării în serios a acestei probleme și a prezentării acestei propuneri în Consiliu. În caz contrar, va exista o mare criză între dvs. și Parlamentul European.
<SPEAKER ID="069" NAME="Catherine Ashton">
Vicepreședinte al Comisiei/Înalt Reprezentant al Uniunii pentru afaceri externe și politica de securitate. - Dle președinte, nu accept ideea acestei mari crize. Am fost clară, dle Cohn-Bendit, privind exact ceea ce stipulează mandatul meu. Recunoașterea unui guvern este recunoașterea acordată de către Consiliul European. Obligația Înaltului Reprezentant este de a veni cu idei care i s-au prezentat, pentru a le dezbate anticipat cu instituțiile și pentru a prezenta vineri Consiliului European perspectivele exprimate. Statele membre vor fi cele care vor lua decizia.
<P>
De aici, mă îndrept să discut problema cu președintele Consiliului European - al cărui reprezentant se află aici - și voi discuta această problemă cu președintele Comisiei. De asemenea, voi prezenta opiniile pregătite pentru vineri în cadrul instituțiilor și al Consiliului pentru afaceri externe care se reunește mâine. Nu evit această problemă, dar este absolut corect și adecvat ca statele membre să ia decizia privind recunoașterea unui guvern. Am auzit extrem de clar afirmațiile Parlamentului.
<P>
Haideți să nu dăm curs crizei. Nu evit nimic. Pur și simplu vă comunic că trebuie să facem acest lucru în modul adecvat, în avantajul acestor oameni și al cetățenilor Libiei.
<SPEAKER ID="070" NAME="Președinte">
Am primit șase propuneri de rezoluție depuse în conformitate cu articolul 110 alineatul (2) din Regulamentul de procedură.
<P>
Dezbaterea a fost închisă.
<P>
Votul va avea loc joi, 10 martie 2011.
<SPEAKER ID="071" NAME="Louis Grech" AFFILIATION="S&amp;D">
în scris. - Este păcat că Europa a tras puține învățăminte din trecut. Răspunsul întârziat la Uniunii pentru Libia este dovada faptului că Europa de astăzi menține o abordare incoerentă și fragmentată față de regiunea sudică a Mediteranei. Dacă Europa își menține acest punct de vedere, există posibilitatea reapariției unei crize umanitare de această magnitudine. Europa trebuie să acționeze pe două fronturi:
<P>
1) Răspunsul politic și umanitar: Să se asigura că se ating aspirațiile legitime ale cetățenilor libieni prin intermediul democrației interne, în timp ce regimul este înlăturat pentru a permite cetățenilor din regiune să contribuie în mod activ la tranziția țării spre democrație;
<P>
2) Fluxurile de migranți: În prezent, eventualitatea unor fluxuri mari de migranți din regiune reprezintă o preocupare secundară, dar, cu toate acestea, trebuie abordată. În trecut, Uniunea a recunoscut acest lucru, dar nu a reușit să pună în mișcare niciun plan concertat și cuprinzător. De aceea solicit crearea unui plan de tip Marshall, care să includă o politică de imigrare integrată, bazată pe principiile solidarității și ale împărțirii sarcinilor, în timp ce statele membre recunosc că nicio țară nu va putea aborda de una singură dificultățile mari și complexe aduse de fluxurile mari de migranți, în special în cazul statelor membre mici.
<SPEAKER ID="072" NAME="Andreas Mölzer" LANGUAGE="DE">
Revoltele din Maghreb au avut deja un impact în Europa - sub forma navelor pline de refugiați, a prețurilor obligațiunilor în scădere și a prețurilor șoc de la stațiile de alimentare cu carburanți, în timp ce UE se aștepta în mod naiv, în cel mai rău caz, doar la ultimul dintre aceste impacte. Având în vedere prețurile mai mari pentru țiței în combinație cu o monedă euro puternică și cu creșterea ratelor dobânzilor de către Banca Centrală Europeană, avem puține speranțe că prețurile carburanților vor scădea. Acest lucru ne demonstrează, încă o dată, cât de dependenți suntem de proviziile de țiței și că trebuie să găsim alternative.
<P>
Solicitarea unui spațiu aerian interzis din partea rebelilor ne confruntă cu o dilemă. Aceasta presupune ca ONU să aprobe această intervenție directă în suveranitatea unui stat și, în consecință, distrugerea capacităților sale anti-aeriene - astfel cum ne avertizează experții. Statele UE nu trebuie să ia în considerare doar acest lucru, ci și consecințele unui război civil deschis. Mai mult, care ar fi poziția UE în cazul în care Gaddafi și-ar schimba tactica? Este clar că un dictator nu poate fi supus doar printr-o postură agresivă. Gaddafi a demonstrat cum este posibil să tratezi Vestul într-un mod brutal, iar restul dictatorilor urmăresc acest lucru cu mare interes. UE trebuie acum să-și dezvăluie forța politicii externe și să ia măsuri clare pentru de-escaladarea și democratizarea Libiei.
<SPEAKER ID="073" NAME="Mariya Nedelcheva" LANGUAGE="FR">
Plecarea lui Muammar Gaddafi reprezintă în prezent o problemă urgentă. Dar mai există ceva, și acest lucru contează pentru popor. Ne concentrăm atenția asupra dictatorilor, dar deseori îi trecem cu vederea pe cei care sunt primii care suferă consecințele. Procesul eliberării poporului libian nu poate fi întreprins fără o adevărată tranziție politică în țară. Cu toate acestea, o tranziție democratică nu va reuși niciodată fără adevărați lideri ai opoziției. În prezent, acea opoziție este foarte slabă. Furnizarea unei mai mari vizibilități reprezintă un prim pas către crearea unui impuls. Pe de altă parte, este necesară și o strategie regională puternică. În ceea ce privește exclusiv problema refugiaților, țările vecine nu pot ajunge la un acord astfel încât să împiedice oprirea afluxului de refugiați la granițe. Rezultatul: condițiile de sănătate se înrăutățesc, fapt care alimentează tensiunile intracomunitare. În cazul în care nu abordăm criza umanitară, riscăm să ne confruntăm cu o situație care ne va scăpa rapid de sub control.
<SPEAKER ID="074" NAME="Edward Scicluna" AFFILIATION="S&amp;D">
în scris. - O felicit pe colega mea, Ana Gomes, pentru rezoluția sa. Cu toate acestea, sunt dezamăgit de lipsa de sprijin din partea PPE pentru un acord care să solicite UE să pregătească un plan și să se echipeze în vederea gestionării dezastrului crizei libiene, în special în ceea ce privește politica de emigrare și de relocare. Nu avem nici măcar un plan A, darămite un plan B.
<P>
Până în acest moment, doar un mic stat membru insular apropiat Libiei a contribuit în toate felurile posibile: Malta. Treisprezece mii de oameni de 89 de naționalități diferite au fost evacuați de flota maritimă și aeriană a Maltei, expunându-se amândouă unui mare risc. Cetățenii maltezi nu au făcut acest lucru datorită legislației comunitare și cu siguranță nu datorită Frontex. În schimb, aceștia au acționat în temeiuri umanitare și au ridicat cerințele de viză. A fost un principiu al solidarității. Nu putem ști dacă ne vom confrunta sau nu cu un aflux de imigranți de proporții biblice. Cu siguranță va fi mare și extrem de semnificativ pentru Malta. Cetățenii maltezi nu solicită aplicarea regulamentelor Dublin II sau Frontex. Aceștia solicită solidaritate și o politică de relocare bazată pe principiul împărțirii sarcinilor. Este dezamăgitor și de neînțeles să vedem că PPE se sustrage de la responsabilitatea sa.
<SPEAKER ID="075" NAME="Traian Ungureanu" AFFILIATION="PPE">
în scris. - Evenimentele din Libia și din vecinătatea sudică a UE reprezintă o respingere a politicilor trecute și un test pentru politicile viitoare. Abordarea status quo a fost alegerea prevalentă timp de aproape 40 de ani. Această politică i-a adus Europei avantajele stabilității și accesul sigur la energie. Dar a ignorat societățile din Africa de Nord și din lumea arabă. Știm acest lucru deoarece aceste societăți au reapărut dramatic și au surprins pe toată lumea. Este necesară o schimbare majoră de politică înspre sprijinul activ al societăților civile care părăsesc țările arabe. Dar acest lucru nu trebuie să fie o scuză pentru decizii pripite care ar distruge politica noastră de vecinătate.
<P>
Politica europeană de vecinătate trebuie să rămână o politică. Nu trebuie înlocuită de măsuri necoordonate. S-a prezentat ideea de a lua resursele financiare din cadrul programelor europene ale Parteneriatului Estic și de a le realoca Sudului. Acest lucru ar transmite un semnal negativ societăților din vecinătatea noastră estică. Mai mult, această realocare nu are nicio bază rațională. Cheltuielile pe cap de locuitor din sud și din est nu sunt dezechilibrate. Sunt aproximativ egale. Problema nu este cât cheltuim, ci cum cheltuim.
