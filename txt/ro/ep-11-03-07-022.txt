<CHAPTER ID="022">
Siguranța generală a produselor și supravegherea pieței (prezentare succintă)
<SPEAKER ID="177" NAME="Președinte">
Următorul punct este raportul dnei Schaldemose, în numele Comisiei pentru piața internă și protecția consumatorilor, referitor la revizuirea Directivei privind siguranța generală a produselor și supravegherea pieței.
<SPEAKER ID="178" NAME="Christel Schaldemose" LANGUAGE="DA">
Dle președinte, bună seara tuturor colegilor care se mai află încă în plen. Voi spune câteva cuvinte despre raportul pe care l-am elaborat în cadrul Comisiei pentru piața internă și protecția consumatorilor. Am ales să îl numim un raport referitor la revizuirea Directivei privind siguranța generală a produselor și supravegherea pieței.
<P>
Motivul care ne-a determinat să elaborăm acest raport din proprie inițiativă în cadrul Comisiei pentru piața internă este intenția Comisiei de a începe lucrările de revizuire a Directivei privind siguranța generală a produselor, care ne-a oferit ocazia perfectă de a ne prezenta recomandările pentru conținutul acestei revizuiri. Am ales să împărțim raportul în două părți. Am prezentat unele recomandări generale referitoare la acțiunile care se impun în domeniul supravegherii pieței, formulând în același timp și unele recomandări foarte specifice referitoare la aspectele pe care ar trebui să se axeze revizuirea Directivei privind siguranța generală a produselor.
<P>
În primul rând, trebuie menționat că adoptarea Directivei privind siguranța generală a produselor în urmă cu câțiva ani a reprezentat un punct de referință pentru siguranța produselor din UE. Directiva este în continuare eficientă, însă necesită unele îmbunătățiri. Problemele cu care ne confruntăm în prezent rezultă din faptul că supravegherea pieței nu este îndeajuns de strictă pentru a garanta că produsele de pe piața internă sunt suficient de sigure. În cadrul Comisiei pentru piața internă și protecția consumatorilor am recomandat, așadar, sporirea eforturilor de consolidare a supravegherii pieței în UE. Într-o perioadă de criză, există, din nefericire, riscul ca statele membre să acorde mai puține resurse, nu mai multe, pentru a asigura o supraveghere a pieței. Aceasta este o realitate foarte problematică nu doar pentru consumatori, ci, în egală măsură, pentru întreprinderile care respectă normele stabilite pentru piața internă.
<P>
În cadrul activității pentru elaborarea acestui raport, am vorbit cu un mare număr de întreprinderi de pe piața internă, multe dintre acestea afirmând că nu au aveau idee că există controale, verificări sau o supraveghere a pieței cu privire la produsele pe care le introduc pe piața internă. Acest fapt este problematic, pentru că, din punctul de vedere al întreprinderilor, verificările adecvate ale pieței înseamnă asigurarea unor condiții de concurență rezonabile, cu alte cuvinte, că cei care înșeală vor fi prinși și că cei care fac produse decente și sigure vor putea să le introducă pe piața internă. Supravegherea pieței este, așadar, esențială nu doar pentru întreprinderi, ci și, desigur, pentru consumatori. Propunerile specifice pe care le-am prezentat pentru revizuirea Directivei privind siguranța generală a produselor sunt, firește, orientate în mare măsură către consumatori.
<P>
Credem că este foarte important să se asigure o trasabilitate mai mare a produselor aflate pe piața internă. Trasabilitatea produselor este esențială pentru retragerea rapidă a unui produs de pe piață. Considerăm, de asemenea, că statele membre ar trebui să acționeze mai prompt atunci când pe piața internă sunt identificate produse periculoase sau problematice. În plus, considerăm că în special produsele provenind din țări terțe, adică din țări din afara UE, ar trebui supuse unui control mai strict. Un număr tot mai mare de produse este introdus pe piața internă. Trebuie să ne asigurăm că acestea respectă într-adevăr normele în baza cărora funcționează piața noastră internă.
<P>
Pentru a ne putea asigura pe viitor că producem o legislație cu obiective mai bine stabilite, raportul propune și introducerea obligatorie la nivelul UE a unui inventar statistic al accidentelor, pentru a putea identifica astfel mai exact unde se impune o nouă legislație pe baza tipurilor de accidente cauzate de anumite produse pe piața internă. Acest demers ne va permite să elaborăm o legislație mai exactă și mai specifică în acele domenii în care această necesitate se impune într-adevăr, astfel încât să garantăm siguranța produselor fără a crea dificultăți pentru acele întreprinderi care fabrică produse de calitate.
<P>
Cred, de asemenea, că trebuie să avem în vedere și produsele vândute online. Știm că există probleme în acest domeniu. Oricum, foarte multe persoane se plâng de faptul că produsele vândute online nu respectă aceleași norme de siguranță ca cele vândute pe piața normală. În același timp, considerăm că este necesar, în general, să instituim un dialog eficient cu autoritățile vamale pentru a ne asigura, printre altele, că pe piața internă sunt introduse produse tot mai bune și mai sigure.
<P>
În cele din urmă, doresc doar să mai spun că am sperat, desigur, că am putea analiza mai îndeaproape modalitățile de care dispunem pentru a ne proteja copiii în ceea ce privește produsele destinate lor pe piața internă, intenție care însă nu a primit sprijinul Comisiei pentru piața internă. Acest lucru înseamnă că nu vom elabora măsuri distincte de protecție a copiilor, ci vom viza pur și simplu creșterea siguranței produselor în general.
<P>
Doresc să închei prin a transmite Comisiei convingerea noastră fermă că Directiva privind siguranța generală a produselor necesită o revizuire. Credem că este necesară o consolidare a supravegherii pieței. Considerăm că este necesară o supraveghere coerentă a pieței interne, astfel încât cerințele să nu fie dispersate în diferite acte legislative. Considerăm că este necesar un cadru unic coerent, care să asigure o supraveghere mai eficientă a pieței. Este vorba pur și simplu de a garanta faptul că cetățenii pot avea încredere în produsele de pe piața internă, iar că întreprinderile beneficiază de condiții corecte și egale în ceea ce privește concurența de pe piața internă. Doresc să închei în acest ton și să solicit Comisiei să lanseze cât mai repede lucrările pentru revizuirea Directivei privind siguranța generală a produselor. În același timp, îndemn statele membre să aloce resursele necesare pentru a asigura o supraveghere adecvată a pieței.
<SPEAKER ID="179" NAME="Lara Comi" AFFILIATION="PPE">
(IT) Dle președinte, doamnelor și domnilor, îi mulțumesc dnei Schaldemose pentru cooperarea constructivă și fructuoasă pe care a înlesnit-o.
<P>
Aspectul pe care doresc să-l subliniez aici este cel pe care l-am introdus în avizul Comisiei pentru industrie, cercetare și energie și pe care dna Schaldemose (căreia îi mulțumesc din nou) l-a sprijinit și menționat în raportul domniei sale și care vizează solicitarea mea adresată Comisiei de a evalua utilizarea noilor metode și tehnologii, cum ar fi utilizarea microcipurilor sau a frecvențelor radio pentru a facilita o mai bună identificare a produselor, astfel încât să se asigure respectarea siguranței consumatorilor într-o manieră rentabilă.
<P>
Astfel s-ar garanta o trasabilitate totală, consumatorul fiind în măsură să afle totul despre produs, de la diferitele etape de producție la sursele materialelor, și să-i identifice pe cei responsabili. S-ar elimina astfel și problema legată de găsirea unor criterii pentru marcarea țării de origine și stabilirea locului în care a fost fabricat un anumit produs. De fapt, chiar din acest motiv, am văzut adesea că definirea unui produs ca fiind "fabricat în Franța” duce în eroare consumatorul, având în vedere că doar etapa finală de procesare a avut loc în țara respectivă.
<P>
Solicit, așadar, comisarului să dea curs acestei cereri formulate de Parlamentul European, care cu siguranță vorbește în numele cetățenilor și a consumatorilor din Europa.
<SPEAKER ID="180" NAME="Silvia-Adriana Țicău" AFFILIATION="S&amp;D">
O felicit și eu pe colega noastră pentru Raport, vreau să îi mulțumesc pentru faptul că a acceptat amendamentele noastre, făcute în Comisia pentru industrie, cercetare și energie. Vreau să mă refer la importanța standardelor europene, care simplifică procesul de achiziții, indiferent dacă sunt realizate în mod tradițional sau prin mijloace electronice și garantează respectarea regulilor privind siguranța produselor.
<P>
Am solicitat Comisiei și tuturor părților interesate să asigure sustenabilitatea financiară a sistemului european de standardizare, inclusiv prin parteneriate public-private și prin planificări financiare multianuale, lucru esențial pentru asigurarea eficacității și eficienței acestui sistem. De asemenea, am subliniat că este nevoie de stabilitate, de simplificarea standardelor europene și de scurtarea termenelor de elaborare a standardelor și am invitat organismele naționale de standardizare să simplifice standardele, prin reducerea numărului de referințe la alte standarde și prin punerea la dispoziție a unor instrucțiuni ușor de utilizat.
<SPEAKER ID="181" NAME="Ilda Figueiredo" AFFILIATION="GUE/NGL">
(PT) Dle președinte, este esențial să acordăm o atenție sporită standardelor de siguranță a produselor, nu doar din perspectiva protejării producției, ci și a protecției consumatorilor. Nu putem permite ca simplificarea standardelor și reducerea timpului necesar pentru elaborarea lor să compromită garanția deplină de care au nevoie consumatorii noștri. În plus, când analizăm aspectele legate de standardele de siguranță, nu trebuie să ignorăm produsele pe care le importăm: foarte important este să apărăm și marca "fabricat în”. Prin urmare, sperăm că aceste aspecte menționate în raport vor fi luate în considerare de către Comisie, precum și contribuțiile Comisiei pentru industrie, cercetare și energie, care au fost acceptate de raportoare, după cum sperăm că în cele din urmă vom reuși să facem unele progrese în ceea ce privește asigurarea protecției produselor, producătorilor și consumatorilor.
<SPEAKER ID="182" NAME="Franz Obermayr" AFFILIATION="NI">
(DE) Dle președinte, raportul vorbește de progrese semnificative, însă este îngrijorător faptul că, în ciuda Directivei privind siguranța generală a produselor, în ciuda Directivei privind siguranța jucăriilor și în ciuda RAPEX, aproximativ 60 % din produsele raportate provin din China, cu alte cuvinte, majoritatea produselor periculoase provin de pe o piață care nu poate fi controlată de UE. Sper că noul sistem RAPEX va contribui la remedierea acestei probleme. UE trebuie să adopte o poziție fermă pentru a proteja consumatorii și sănătatea acestora.
<P>
Șocant este mai ales faptul că, potrivit notificărilor RAPEX din ultima săptămână, aproximativ un sfert din produsele periculoase sunt produse destinate copiilor: păpuși, pistoale cu apă, tacâmuri pentru copii, scaune de copii. Reacția UE în aceste cazuri este mult prea lentă. Utilizarea bisfenolului în fabricarea biberoanelor a fost interzisă doar recent, deși efectele dăunătoare ale acestei substanțe sunt cunoscute de un an. Am ridicat această problemă și într-o întrebare adresată Comisiei. În plus, Directiva privind siguranța jucăriilor nu interzice încă utilizarea produselor cancerigene. În cele din urmă, retragerea de pe piață a produselor periculoase trebuie să fie mai promptă și mai eficientă și trebuie să asigure îmbunătățiri ale trasabilității în cadrul întregului lanț de producție.
<SPEAKER ID="183" NAME="Zuzana Roithová" AFFILIATION="PPE">
(CS) Dle președinte, în Parlament, ne străduim de multă vreme să găsim modalități mai eficiente de a preveni introducerea pe piață a unui număr tot mai mare de produse periculoase. Sunt de acord cu autoarea raportului că se impune o revizuire a legislației care să vizeze o coerență mai mare între măsurile existente, inclusiv o mai bună coordonare a urmării penale la nivelul statelor membre. Sprijin, de asemenea, propunerea introducerii unei obligații de a efectua analize ale riscului și de raportare a rezultatelor înainte de punerea pe piață a unui nou produs. În lumina faptului că majoritatea produselor periculoase provin din țări terțe, consider că este esențial ca această obligație să fie introdusă în acordurile comerciale internaționale chiar înainte de a le fi impusă producătorilor europeni. Sprijin în egală măsură și celelalte propuneri și apreciez calitatea raportului dnei Schaldemose.
<SPEAKER ID="184" NAME="Åsa Westlund" AFFILIATION="S&amp;D">
(SV) Dle președinte, doresc să-i mulțumesc dnei Schaldemose pentru un raport excelent. Aș dori să subliniez faptul că sunt necesare mai multe resurse, precum și mai multe controale aleatorii privind siguranța produselor. În calitate de consumatori, citim mereu în ziare sau auzim prin alte canale de informare că organizațiile consumatorilor au efectuat teste în urma cărora au găsit mereu produse care nu respectă cerințele. Astfel de lucruri subminează încrederea consumatorilor și uneori pun chiar în pericol vieți omenești, mai ales în cazul copiilor, care se încred în siguranța produselor vândute în magazine.
<P>
După părerea mea, problema cea mai importantă o reprezintă lipsa de siguranță în ceea ce privește substanțele chimice. Multe produse conțin substanțe care sunt deja interzise în interiorul UE. Consumatorului individual îi este foarte dificil să identifice astfel de probleme la un produs. În acest sens, statele membre trebuie să depună toate eforturile și să coopereze mai strâns pentru a scoate aceste produse de pe piață și să împiedice actorii de pe piață să introducă produse care conține substanțe periculoase.
<SPEAKER ID="185" NAME="Maria Damanaki">
membră a Comisiei. - Dle președinte, a existat o discuție foarte interesantă pe această temă la nivelul statelor membre, reprezentate în majoritate de femei, ceea ce trebuie să subliniez.
<P>
Permiteți-mi ca în numele Comisiei să felicit Parlamentul pentru adoptarea rezoluției sale referitoare la revizuirea Directivei privind siguranța generală a produselor și supravegherea pieței. Comisia saluta rezoluția și apreciază nespus calitatea conținutului ei.
<P>
Concluziile rezoluției reflectă fidel intențiile Comisiei referitoare la modul de revizuire a normelor privind siguranța generală a produselor în UE. Avem nevoie de un cadru clar și eficient de supraveghere a pieței. Suntem cu toții de acord în această privință. Avem nevoie de un cadru care să asigure o piață internă funcțională de bunuri sigure. Comisia a efectuat deja consultări ample cu unele părți interesate pentru a determina modalitatea optimă de realizare a acestui obiectiv.
<P>
În scopul de a găsi o soluție coerentă pentru diferitele sectoare de produse, vicepreședintele Tajani și dl comisar Dalli au convenit să colaboreze pentru a consolida normele UE privind supravegherea pieței. Comisia este hotărâtă să se asigure că atât consumatorii, cât și întreprinderile, se bucură de avantajele unei piețe interne europene a produselor sigure. Prin urmare, vom clarifica și ajusta actualele norme ale UE privind siguranța produselor în scopul de a ameliora protecția sănătății și a siguranței consumatorilor.
<P>
Trebuie să fim conștienți de posibilitățile și marjele de finanțare și, în același timp, să respectăm competențele statelor membre, însă prin normele avute în vedere, trebuie să fim capabili să identificăm eficient orice eventuale noi riscuri și să reacționăm adecvat la acestea, și sunt de acord că în cadrul lanțurilor de aprovizionare globale există noi riscuri. Sunt de acord cu Parlamentul că produsele destinate copiilor trebuie să facă obiectul unei abordări speciale.
<P>
În același timp, revizia ar trebui să ofere condiții mai echitabile de concurență pentru operatorii economici din UE și să reducă costurile administrative inutile. Ar trebui, în particular, să realizăm o coerență între normele referitoare la siguranța generală a produselor prevăzute de Directiva privind siguranța generală a produselor și normele conținute în "pachetul privind bunurile” din 2008. Operatorii economici vor fi ținuți astfel de obligații mai clare referitoare la siguranța produselor. Vor fi îmbunătățite și actualele mecanisme de cooperare și coordonare a statelor membre în domeniul supravegherii pieței.
<P>
În cele din urmă, va trebui consolidată funcționarea sistemului de alertă rapidă pentru produse nealimentare - RAPEX. Acesta este un sistem foarte important, utilizat deja în cadrul cooperării noastre cu China și alte țări, care însă trebuie consolidat pentru a putea face față tuturor provocărilor menționate aici.
<P>
Vicepreședintele Tajani și dl comisar Dalli intenționează să prezinte o propunere comună vizând crearea unui cadru unic și coerent de supraveghere a pieței la nivelul UE. Doresc să-i mulțumesc încă o dată Parlamentului pentru această rezoluție foarte bună.
<SPEAKER ID="186" NAME="Președinte">
Dezbaterea a fost închisă.
<P>
Votul va avea loc marți, 8 martie, la amiază.
<P>
Declarații scrise (articolul 149 din Regulamentul de procedură)
<SPEAKER ID="186" NAME="Ildikó Gáll-Pelcz" LANGUAGE="HU">
Cooperarea dintre autoritățile responsabile cu asigurarea protecției consumatorilor și respectarea normelor privind siguranța produselor este esențială pentru funcționarea pieței interne. Supravegherea pieței și sistemul de alertă rapidă RAPEX trebuie dezvoltate în continuare, iar personalul specializat din Ungaria trebuie să acorde o atenție deosebită retragerii din circulație a produselor periculoase. Cred că este necesară o abordare axată mai mult pe consumatori, în scopul de a reduce fragmentarea pieței interne, de a ameliora funcționarea piețelor cu amănuntul și pentru a le permite consumatorilor să ia decizii mai bine informate. Toate acestea ar putea fi esențiale pentru garantarea valorilor europene fundamentale, precum integritatea, deschiderea, solidaritatea și transparența. Cred că un grad tot mai ridicat de cooperare între statele membre este esențial și pentru funcționarea unui sistem eficient de supraveghere a pieței, astfel că, pentru o coerență mai bună, se impune crearea unei interpretări și prezențe uniforme în rândul autorităților de supraveghere a pieței. O cooperare la nivel înalt nu doar cu autoritățile naționale partenere, ci și cu alte state membre trebuie să constituie o prioritate pentru autorități. Și în țara mea, de pildă, au fost încheiate sau reînnoite mai multe acorduri de cooperare în acest sens. Aceste acorduri au pus un accent deosebit pe problema cooperării în domeniul supravegherii pieței. Pe scurt, trebuie să le arătăm cetățenilor nu doar prin cuvinte, ci și prin acțiuni, valoarea adăugată pe care o aduce Europa și că în această eră a globalizării, Uniunea Europeană este mai importantă ca niciodată.
