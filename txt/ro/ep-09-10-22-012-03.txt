<CHAPTER ID="012-03">
3. Sri Lanka
<SPEAKER ID="248" NAME="Preşedintele">
Următorul punct pe ordinea de zi este dezbaterea asupra celor şase propuneri de rezoluţii privind Sri Lanka:
<SPEAKER ID="249" NAME="Geoffrey Van Orden">
autor. - Domnule preşedinte, locuitorii din Sri Lanka - singalezii şi, în special, tamilii - au suferit enorm în ultimii 30 de ani de pe urma unei campanii teroriste nemiloase conduse de LTTE (Tigrii Eliberării din Tamil Eelam). Acum, că LTTE au fost înfrânţi pe teren, guvernul şi populaţia din Sri Lanka au nevoie de înţelegerea şi compasiunea noastră şi, mai presus de toate, de ajutorul nostru în încercarea lor de a-şi repune ţara pe calea redresării şi a prosperităţii şi de a preveni orice renaştere a terorismului.
<P>
Există persoane, inclusiv susţinătorii LTTE, care doresc să aplice o lovitură suplimentară poporului srilankez prin subminarea regimului comercial preferenţial SPG+ cu Uniunea Europeană. Sper că Comisia înţelege faptul că schimburile comerciale, nu ajutoarele, reprezintă cea mai bună cale către redresarea economică. În ceea ce le priveşte, autorităţile srilankeze trebuie să răspundă îngrijorărilor exprimate de prieteni din cadrul comunităţii internaţionale, astfel încât să nu existe nicio scuză pentru compromiterea statutului regimului SPG+.
<P>
Prioritatea este, desigur, reinstalarea miilor de civili tamili implicaţi fără voie în conflict, care acum sunt ţinuţi în tabere în condiţii precare. Rezolvarea situaţiei acestora trebuie să aibă loc cât se poate de urgent, iar comunitatea internaţională ar trebui să fie invitată să dea o mână de ajutor.
<SPEAKER ID="250" NAME="Proinsias De Rossa">
autor. - Domnule preşedinte, susţin această rezoluţie, deşi consider că nu este suficient de critică la adresa guvernului srilankez. La începutul acestui an, am asistat la groaznicul atac militar asupra zonei controlate de Tigrii Tamili, în care nu s-a ţinut cont în niciun fel de viaţa sau bunăstarea cetăţenilor care, după părerea mea, sunt utilizaţi pe post de pioni de toate părţile, atacul soldându-se cu 90 000 de morţi. Lumea a asistat oripilată şi neajutorată, însă chiar şi în prezent există peste un sfert de milion de cetăţeni srilankezi care sunt reţinuţi, fără a avea parte de servicii medicale adecvate, fără apă curată, canalizare sau spaţii de locuit.
<P>
Rezoluţia de astăzi reprezintă un apel relativ blând la adresa autorităţilor srilankeze pentru a respecta drepturile cetăţenilor lor. În opinia mea, dacă în curând nu se vor înregistra progrese notabile în ceea ce priveşte solicitările din această rezoluţie, atunci Parlamentul European trebuie să exercite presiuni de ordin economic şi politic asupra regimului din Sri Lanka.
<P>
Pentru a se redresa din punct de vedere economic, Sri Lanka depinde de investiţiile străine directe şi de sprijinul economic al UE. Trebuie să folosim această influenţă în interesul populaţiilor din Sri Lanka, inclusiv al tamililor.
<SPEAKER ID="251" NAME="Thomas Mann" LANGUAGE="DE">
Domnule preşedinte, am la dispoziţie două minute. Războiul civil de 25 de ani din Sri Lanka pare să se fi încheiat. În luna mai, trupele guvernamentale au capturat zonele din nord aflate sub controlul LTTE. Să sperăm că, odată cu noul început, va fi instaurată şi pacea şi, odată cu ea, libertatea.
<P>
Populaţia suferă nu numai din pricina efectelor războiului civil, ci şi de pe urma consecinţelor tsunamiului şi ale altor dezastre naturale. UE a intensificat comerţul exterior şi acordă preferinţe tarifare mai mari decât oricărei alte ţări din sud-estul Asiei. Ajutoarele internaţionale implică obligaţia aplicării drepturilor omului de către forţele politice srilankeze. Două sute cincizeci de mii de persoane sunt reţinute în tabere suprapopulate în care apa de băut este de proastă calitate, iar serviciile medicale precare. Organizaţiilor de ajutor le este refuzat accesul. Ar trebui să fie în interesul guvernului să organizeze întoarcerea populaţiei în satele de origine cât mai curând posibil. Grupul Partidului Popular European (Creştin-Democrat) exercită presiuni pentru acordarea unui rol-cheie Crucii Roşii Internaţionale.
<P>
Un alt domeniu în care este nevoie de o schimbare este libertatea presei şi libertatea de exprimare. Răpirea şi arestarea jurnaliştilor trebuie să înceteze. Articolele critice nu ar mai trebui să fie pedepsite cu închisoarea. În calitate de membru al delegaţiei SAARC, am avut ocazia de a vizita Sri Lanka în mai multe rânduri. Cred într-un nou început pentru această ţară, care va avea numeroase oportunităţi dacă liderii tamili vor fi implicaţi într-o manieră constructivă. Totuşi, aceasta înseamnă respingerea tuturor formelor de terorism şi violenţă şi presupune cooperarea în vederea conceperii unei strategii de aplicare a drepturilor omului. De dragul cetăţenilor din Sri Lanka, doresc ca expresia pe care am auzit-o de nenumărate ori - '"războiul este o instituţie” - să fie în sfârşit considerată de domeniul trecutului.
<P>
(Aplauze)
<SPEAKER ID="252" NAME="Joe Higgins">
autor. - Domnule preşedinte, politica dusă faţă de tamili de către guvernul preşedintelui Rajapaksa a avut consecinţe de coşmar atât pentru singalezi, cât şi pentru tamili, statul srilankez recurgând la represiuni masive împotriva persoanelor şi grupurilor care au înfruntat politicile sale şovine.
<P>
După înfrângerea Tigrilor Tamili, coşmarul continuă pentru populaţia tamilă, în special în nordul Sri Lankăi, unde 300 000 de persoane - inclusiv 31 000 de copii - sunt deţinute cu forţa în tabere în care maladiile şi malnutriţia fac ravagii.
<P>
Acum există o nouă ameninţare groaznică, circulând zvonul că guvernul Rajapaksa intenţionează să îi instaleze pe singalezi în estul şi nordul Sri Lankăi - cu alte cuvinte, să colonizeze zonele în care vorbitorii de tamilă constituie majoritatea. Aceasta ar duce în viitor la apariţia conflictelor între comunităţi.
<P>
Guvernul Rajapaksa este, de fapt, o dictatură cu aparenţe de democraţie foarte firave. Salut oportunitatea de a o condamna prin intermediul acestei rezoluţii. Am totuşi o rezervă în ceea ce priveşte punctul 4, deoarece principalele acţiuni teroriste au fost, de fapt, cele întreprinse de guvernul Rajapaksa împotriva poporului. În calitate de socialist, consider că practica luptelor de gherilă în condiţiile existente în Sri Lanka nu va aduce o soluţie, dar populaţia tamilă are dreptul de a se apăra împotriva represiunii militare.
<P>
Cea mai bună cale de apărare a populaţiei tamile este prin intermediul unei lupte unite a muncitorilor şi săracilor tamili şi singalezi împotriva actualului guvern şi a politicilor sale neoliberale şi prin transformarea socialistă a societăţii srilankeze, în cadrul căreia resursele extraordinare ale acestei ţări ar putea fi folosite în beneficiul întregii populaţii. Sunt mândru să fiu asociat cu Partidul Socialist Unit din Sri Lanka, un partid care este înrudit cu Partidul Socialist din Irlanda şi care a înfruntat eroic politica şovină a guvernului în numele drepturilor tamililor şi singalezilor şi al dreptului poporului tamil la autodeterminare.
<SPEAKER ID="253" NAME="Heidi Hautala" LANGUAGE="FI">
Domnule preşedinte, tot ceea ce au declarat colegii mei cu privire la actuala situaţie din Sri Lanka a fost confirmat atunci când Subcomisia pentru drepturile omului a organizat recent o audiere privind această situaţie de coşmar.
<P>
Putem, de fapt, să confirmăm că deplasările celor 260 000 de tamili sunt în continuare restricţionate, contrar legilor internaţionale, cu toate că au trecut câteva luni de când războiul în sine a luat sfârşit. Putem confirma că există restricţii serioase în ceea ce priveşte libertatea presei. Ieri, organizaţia "Reporteri Fără Frontiere” a plasat Sri Lanka pe locul 162 din 175 de ţări în clasamentul libertăţii presei.
<P>
Acum trebuie să solicităm ca reprezentanţii tuturor organismelor delegate ale ONU să aibă acces în aceste tabere. Rezoluţia menţionează organizarea de alegeri locale, iar noi, Grupul Verzilor/Alianţa Liberă Europeană, susţinem un lucru nu la fel de puternic, care sper să aibă parte de susţinere. Noi doar am dori să notăm faptul că aceste alegeri sunt organizate.
<P>
În ceea ce priveşte politica comercială, sunt foarte bucuroasă că, în prezent, Comisia examinează modul în care Sri Lanka pune în aplicare cerinţele diverselor acorduri privind drepturile omului. Mă aştept ca munca depusă de Comisie să fie una obiectivă şi imparţială, urmând ca, în timp, aceasta să concluzioneze dacă Sri Lanka a meritat de fapt acest tratament preferenţial în cadrul regimului SPG+.
<SPEAKER ID="254" NAME="Bernd Posselt" LANGUAGE="DE">
Domnule preşedinte, învingătorii ar trebui să fie generoşi, iar eu cred că multe persoane din Sri Lanka nu au înţeles încă acest lucru. Obiectivul este eliminarea cauzei conflictelor etnice, care s-au agravat în mod înfiorător. Pur şi simplu, trebuie să conştientizăm faptul că nu există niciun plan care să le garanteze tamililor drepturile legitime. Fiecare tabără trebuie să facă un pas către cealaltă pentru a găsi o soluţie politică.
<P>
Violenţa a fost combătută în mod just, autorii violenţelor au fost înfrânţi şi nu există niciun aspect al violenţei care să poată fi justificat. Adevărata sarcină constă în eliminarea cauzelor violenţelor. Este mai uşor să pui capăt unui război decât să stabileşti pacea. Acest lucru se observă în Bosnia unde, la multă vreme de la încetarea războiului, încă nu a fost găsită o soluţie durabilă de stabilire a păcii.
<P>
Mă îngrijorează stabilitatea Sri Lankăi, deoarece această problemă a minorităţilor există de secole, fiind agravată în perioada colonialismului, motiv pentru care trebuie să facem totul pentru a juca rolul de intermediari între cele două tabere şi pentru a le determina să îşi schimbe atitudinea.
<SPEAKER ID="255" NAME="Lidia Joanna Geringer de Oedenberg" LANGUAGE="PL">
Domnule preşedinte, în luna mai a acestui an, în urma victoriei guvernului asupra Tigrilor Tamili, se părea că războiul civil din Sri Lanka se încheiase în sfârşit după mulţi ani. Cu toate acestea, în realitate există încă, din nefericire, numeroase probleme care trebuie rezolvate în această ţară.
<P>
Guvernul ţine în tabere peste 250 000 de persoane din raţiuni politice, neacordând nici măcar accesul organizaţiilor umanitare. Acesta ţine mass-media sub control. În luna septembrie a acestui an, Curtea Supremă din Colombo a condamnat un jurnalist la 20 de ani de închisoare, decizie care a fost considerată de Preşedinţia UE ca o ameninţare la adresa libertăţii de exprimare şi care a fost condamnată în mod categoric.
<P>
Un obstacol major în dezvoltarea ţării îl reprezintă minele antipersonal, care pun în pericol viaţa şi sănătatea oamenilor. Sri Lanka încă nu a semnat Convenţia de la Ottawa prin care sunt interzise minele antipersonal. Semnarea acestui document ar contribui în mod clar la rezolvarea acestei probleme şi, în acelaşi timp, ar permite acestei ţări să solicite ajutor pentru victimele minelor terestre şi să accelereze campania de îndepărtare a minelor, care se află în derulare din 2003, cu rezultate modeste.
<P>
Cetăţenii din Sri Lanka merită o democraţie autentică şi o viaţă decentă.
<SPEAKER ID="256" NAME="Karima Delli" LANGUAGE="FR">
Domnule preşedinte, doamnelor şi domnilor, de câteva luni, guvernul srilankez învăluie în tăcere situaţia populaţiei civile tamile, împiedicând accesul mass-mediei străine şi al organizaţiilor umanitare. Din martie 2009, Colombo menţine în detenţie aproape toţi civilii care au fugit de luptele dintre armată şi Tigrii Tamili, încălcând complet dreptul internaţional şi drepturile omului.
<P>
În iulie, guvernul srilankez deţinea peste 280 000 de persoane în 30 de tabere păzite de armată în nord-estul insulei. Refugiaţii nu pot părăsi taberele decât pentru a primi tratament medical de urgenţă, în cele mai multe cazuri fiind însoţiţi de o escortă militară. În numeroase tabere, peste 1 000 de oameni mor în fiecare săptămână, în principal din cauza dizenteriei. Condiţiile de trai sunt îngrozitoare. Preşedintele Rajapaksa a declarat săptămâna trecută că vor fi eliberaţi doar 100 000 de refugiaţi tamili.
<P>
Având în vedere dimensiunea tragediei, Uniunea Europeană trebuie să sporească presiunile asupra guvernului srilankez pentru a obţine eliberarea imediată şi necondiţionată a tuturor civililor, accesul jurnaliştilor în tabere şi acordarea promptă a ajutorului umanitar.
<SPEAKER ID="257" NAME="Charles Tannock" AFFILIATION="ECR">
Domnule preşedinte, în calitate de reprezentant al Londrei, un oraş care a fost în repetate rânduri ţinta atacurilor teroriste în ultimii 40 de ani, am o profundă compasiune pentru cetăţenii srilankezi de toate etniile. Campania teroristă neîncetată dusă de Tigrii Tamili a afectat în mod grav dezvoltarea acelei frumoase ţări.
<P>
Preşedintele Rajapaksa a venit la putere pe cale democratică, hotărât să îi înfrângă pe LTTE, şi ar trebui felicitat pentru succesul său de către toţi aceia dintre noi care dispreţuiesc terorismul. Guvernul are acum responsabilitatea de a clădi o societate postconflictuală bazată pe libertate, dreptate şi egalitate pentru toţi cetăţenii srilankezi. Priorităţile guvernului ar trebui să fie întoarcerea acasă a persoanelor strămutate intern şi judecarea criminalilor de război.
<P>
Admit că este posibil ca preşedintele Rajapaksa să fi pierdut din bunăvoinţa internaţională din cauza unora dintre acţiunile de urgenţă la care a recurs imediat după încheierea conflictului, dar sunt convins că cea mai bună cale de a avansa este garantarea dezvoltării unui stat Sri Lanka sigur şi prosper şi sprijinirea liderului său ales democratic şi a guvernului. UE trebuie să menţină acordurile comerciale SPG+ care, dacă vor fi înlăturate, vor elimina în mod direct un milion de locuri de muncă şi vor avea un impact economic indirect asupra a 2,5 milioane de cetăţeni srilankezi.
<SPEAKER ID="258" NAME="Seán Kelly" AFFILIATION="PPE">
Domnule preşedinte, în calitate de deputat irlandez în Parlamentul European, sunt foarte bucuros că Joe Higgins şi Proinsias De Rossa, colegii mei din Irlanda, au scos în evidenţă diverse aspecte îngrijorătoare din Sri Lanka şi Iran şi sunt de acord cu ei. Se cuvine ca Irlanda să fie îngrijorată cu privire la aceste chestiuni, deoarece a fost mulţi ani martora discriminărilor şi a pierderilor de vieţi în Irlanda de Nord. Cu toate acestea, la urma urmelor, soluţia se obţine prin intermediul diplomaţiei şi al discuţiilor. Din acest motiv, sper ca atunci când Tratatul de la Lisabona va intra în vigoare, preşedintele şi Înaltul Reprezentant vor utiliza noile puteri şi statutul pe care îl au pentru a aduce raţiunea şi buna înţelegere în aceste ţări, astfel încât acestea să îşi îndrepte atitudinea şi să se angajeze să adopte calea diplomaţiei şi a democraţiei.
<SPEAKER ID="259" NAME="Eija-Riitta Korhola" AFFILIATION="PPE">
(FI) Domnule preşedinte, am urmărit şi am comentat situaţia din Sri Lanka în mai multe rânduri, iar uneori aproape că am abandonat speranţa de a găsi o soluţie. Totuşi, conflictul, care a durat 25 de ani, s-a încheiat anul acesta cu înfrângerea Tigrilor Tamili. Acest conflict îndelungat a făcut numeroase victime, aşa cum se întâmplă de obicei, şi a determinat multe persoane să se refugieze în interiorul ţării, provocând, de asemenea, probleme în ceea ce priveşte economia şi dezvoltarea statului de drept. Acum ţara a intrat într-o fază optimistă, dar critică.
<P>
S-a adus aici în discuţie preocuparea pentru situaţia critică a acelora care stau în tabere. După cum menţionăm în rezoluţie, sperăm că autorităţile vor accepta în curând sprijinul internaţional şi vor deschide taberele pentru a primi ajutoare umanitare şi personal instruit pentru situaţiile de conflict. În acelaşi timp, avem nevoie, de asemenea, de angajamentul comunităţii internaţionale de a trece la fapte şi de a crea o pace durabilă pentru acea insulă minunată. Ajutoarele ar trebui în mod categoric să cuprindă şi sumele suplimentare alocate de Comisie pentru înlăturarea minelor.
<SPEAKER ID="260" NAME="Raül Romeva i Rueda" AFFILIATION="Verts/ALE">
(ES) Domnule preşedinte, aş dori să iau cuvântul în primul rând pentru a sublinia ceea ce a afirmat colega mea, doamna Hautala. Trebuie să avem în vedere rolul pe care îl joacă - şi ar trebui să îl joace - nu numai Crucea Roşie, ci şi Naţiunile Unite, în acest proces.
<P>
Cu toate acestea, voiam, de asemenea, să răspund la afirmaţiile domnului Van Orden, deoarece mi se pare total nepotrivit să îi etichetăm pe aceia dintre noi care încearcă să utilizeze un instrument simplu, precum acordurile comerciale în regim SPG+, drept simpatizanţi sau susţinători ai LTTE. Acest lucru este pur şi simplu neadevărat.
<P>
Ştim că există o anchetă în derulare pentru a stabili dacă autorităţile srilankeze fac ceea ce depinde de ele pentru a include legislaţia privind drepturile omului în legislaţia naţională.
<P>
Dacă acest lucru nu este îndeplinit în mod corespunzător, atunci este normal şi necesar să solicităm ca sistemul SPG+ să nu mai fie prelungit. Prin urmare, din punctul meu de vedere, legarea acestei prelungiri, a acestei petiţii sau a acestei solicitări de sprijinul pentru LTTE este cât se poate de greşită.
<SPEAKER ID="261" NAME="Leonard Orban">
Membru al Comisiei. - Comisia Europeană a continuat să ţină sub o atentă supraveghere situaţia din Sri Lanka şi să iniţieze cu guvernul din această ţară un dialog pertinent, menit să pună bazele unei noi relaţii în care ambele părţi să depună eforturi pentru a coopera în vederea soluţionării treptate a principalelor aspecte care ridică probleme.
<P>
Suntem profund preocupaţi de situaţia umanitară critică din taberele în care sunt deţinute persoanele strămutate intern. Deţinerea fără discernământ a acestor persoane în Sri Lanka reprezintă o încălcare evidentă a normelor de drept internaţional. În acest moment este o necesitate să se asigure de urgenţă tuturor acestor persoane care au mai rămas în tabere, atât libertatea de mişcare, cât şi accesul deplin în aceste tabere al actorilor umanitari, inclusiv în vederea înregistrării, pentru ca aceştia să poată acorda ajutor umanitar şi protecţie.
<P>
De asemenea, Comisia este în continuare îngrijorată cu privire la situaţia drepturilor omului în Sri Lanka în contextul informaţiilor legate de execuţiile extrajudiciare, răpiri şi intimidarea de o manieră gravă a mass-mediei. Există obstacole în calea reconcilierii în insulă, atât timp cât nu se iau în considerare nemulţumirile tamililor şi predomină un climat de impunitate. Comisia Europeană are convingerea că esenţa procesului de reconciliere o constituie răspunderea părţilor pentru propriile acţiuni.
<P>
Recent, Comisia Europeană a încheiat o investigaţie aprofundată întreprinsă cu privire la situaţia drepturilor omului în Sri Lanka. Scopul acestei misiuni a fost de a constata dacă ţara îndeplineşte sau nu angajamentele asumate atunci când a devenit beneficiarul regimului special de încurajare a dezvoltării durabile şi a bunei guvernări acordat de Uniunea Europeană (sustainable development and good governance GSP Plus) şi anume angajamentele de a respecta normele internaţionale privind drepturile omului.
<P>
În urma investigaţiei au fost constatate deficienţe semnificative în legătură cu trei convenţii ale Naţiunilor Unite în ceea ce priveşte drepturile omului - Pactul internaţional privind drepturile civile şi politice, Convenţia împotriva torturii şi Convenţia cu privire la drepturile copilului - ceea ce arată că, în prezent, Sri Lanka nu pune în aplicare aceste convenţii.
<P>
În mod inevitabil, această situaţie este de natură să pericliteze acordarea în continuare a beneficiilor comerciale suplimentare în cadrul GSP Plus, întrucât condiţia este ca toţi beneficiarii schemei să fi ratificat şi să fi pus efectiv în aplicare aceste trei convenţii.
<P>
Mulţumesc.
<SPEAKER ID="262" NAME="Preşedintele">
Dezbaterea a fost închisă.
<P>
Punctul următor este votarea.
