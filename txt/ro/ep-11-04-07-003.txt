<CHAPTER ID="003">
Raportul anual al BEI pentru 2009 (dezbatere)
<SPEAKER ID="007" NAME="Președintele">
Primul punct este raportul dlui Cutaș, în numele Comisiei pentru afaceri economice și monetare, referitor la raportul anual al Băncii Europene de Investiții pentru 2009 (2010/2248/INI).
<SPEAKER ID="008" NAME="George Sabin Cutaș">
raportor. - Prezentarea acestui raport al activităților întreprinse de Banca Europeană de Investiții face parte dintr-un exercițiu democratic anual ce ține de responsabilitatea pe care o are Banca în fața Parlamentului European.
<P>
Cu toate că este vorba despre un exercițiu regulat, el nu trebuie, totodată, banalizat, deoarece conține recomandări asupra unor puncte importante pentru viitorul Uniunii Europene. Banca Europeană de Investiții a devenit, odată cu intrarea în vigoare a Tratatului de la Lisabona în decembrie 2009, un instrument de sprijin al politicilor externe ale Uniunii Europene, reprezentând de asemenea un partener important pentru impulsionarea economiei Uniunii.
<P>
Doresc să le mulțumesc colegilor mei pentru îmbunătățirile aduse raportului. De asemenea, doresc să mulțumesc colectivului Băncii pentru o foarte bună colaborare și, în mod special, președintelui Maystadt și vicepreședintelui Kolatz-Ahnen.
<P>
Cu toții căutăm o metodă de a împăca datoriile și deficitele crescânde ale statelor membre cu obiective de creștere economică ilustrate, de pildă, în Strategia UE 2020, obiective ce necesită investiții majore în educație, sănătate, tehnologie, energie durabilă și infrastructură. Consider că soluția la această problemă este una europeană, iar Banca Europeană de Investiții are un rol important de jucat în acest context.
<P>
Voi prelua aici două exemple majore ale modului în care Banca Europeană de Investiții a stimulat și va continua să stimuleze economia europeană. În primul rând, împrumuturile către întreprinderile mici și mijlocii și obligațiunile pentru proiecte. Nu trebuie să uităm că 99 % din întreprinderile europene sunt întreprinderi mici și mijlocii. A investi în IMM-uri reprezintă o metodă de a contribui în mod semnificativ la activitățile de inovare, cercetare și dezvoltare ce au loc în Uniunea Europeană. Banca Europeană de Investiții a oferit întreprinderilor mici și mijlocii în 2009 și 2010 finanțări superioare obiectivului său anual de 7,5 miliarde de euro.
<P>
Facilitatea Europeană de Microfinanțare a fost de asemenea creată în 2010, regrupând fonduri în valoare de 200 de milioane de euro, adresate celor ce au nevoie de microcredite. Cu toate acestea, constatăm persistența unor dificultăți în etapa de accesare a fondurilor de către întreprinzători.
<P>
Consider că este nevoie de o ameliorare a transparenței procedurilor de selectare a intermediarilor financiari ai Băncii și de împrumut către aceștia. De asemenea, Banca Europeană de Investiții are datoria de a oferi asistență tehnică și cofinanțare regiunilor de convergență, pentru a le permite să absoarbă o cotă mai mare din fondurile pe care le au la dispoziție.
<P>
Un alt subiect pe care vreau să îl ating este cel al obligațiunilor pentru proiecte. Suntem îndreptățiți să ne punem atâtea speranțe în acest instrument financiar? Eu consider că suntem. Obiectivul acestuia este de a crește ratingurile de credit ale obligațiunilor emise de companii, atrăgând investiții private, pentru a le suplimenta pe cele naționale și pe cele realizate prin intermediul fondurilor de coeziune. Datorită acestui efect multiplicator, companiile vor obține mai mulți bani pentru a realiza proiecte de infrastructură în domeniile transportului, energiei, tehnologiei informaționale și dezvoltării durabile. Este importantă axarea pe anumite proiecte cheie, precum cele de dezvoltare durabilă, de infrastructură rutieră și feroviară, de conectare a porturilor la piețele europene și cele ce vor permite independență energetică, precum este cazul gazoductului Nabucco sau proiectului ITGI.
<P>
Pentru că vorbim astăzi despre posibile soluții pentru ieșirea din criza financiară, ajungem la tema transparenței și a paradisurilor fiscale. Lipsa de transparență a intermediarilor financiari s-a concretizat sub forma evaziunii și a fraudei fiscale și a contribuit la situația dificilă cu care ne confruntăm în prezent.
<P>
Banca Europeană de Investiții, în calitatea sa de bancă europeană, are datoria de a nu se implica în operațiuni desfășurate prin intermediul unor jurisdicții necooperante, așa cum sunt cele identificate în prezent de diverse organisme internaționale. Totodată, aceste liste nu sunt încă satisfăcătoare. Banca Europeană de Investiții își poate aduce contribuția în acest domeniu prin realizarea propriilor evaluări și publicarea periodică a rezultatelor sale.
<P>
Nu în ultimul rând, aș dori să menționez rolul pe care Banca îl îndeplinește în afara Uniunii Europene, în țările pe cale de aderare și în cele aflate sub incidența politicilor de cooperare și de dezvoltare. În aceste state, Banca Europeană de Investiții susține obiectivele Uniunii Europene de politică externă. De aceea, consider că este nevoie atât de alocarea unui număr mai mare de angajați specializați în acest domeniu, cât și de creșterea cotei de participare a actorilor locali în cadrul proiectului.
<P>
Sunt bucuros să ascult părerile celor prezenți în sală și să revin la sfârșit.
<SPEAKER ID="009" NAME="Philippe Maystadt" LANGUAGE="FR">
Dle președinte, doamnelor și domnilor, doresc să vă mulțumesc înainte de toate pentru că m-ați invitat încă o dată să particip la dezbaterea asupra raportului dumneavoastră referitor la activitățile Băncii Europene de Investiții. Iată că această invitație a devenit o tradiție.
<P>
Aș dori să-i mulțumesc îndeosebi raportorului dumneavoastră, dl Cutaș. Domnia sa a avut inspirația de a nu se limita la o analiză retrospectivă, ci de a oferi și îndrumări pentru viitor. Aceasta este de fapt chestiunea despre care aș dori să vă vorbesc. După cum s-a menționat, Comitetul nostru director a canalizat activitatea Băncii Europene de Investiții în următorii ani către trei domenii principale. Ne vom dezvolta activitatea în trei domenii: punerea în aplicare a strategiei Europa 2020, combaterea schimbărilor climatice și susținerea politicii externe a UE.
<P>
Atunci când s-au confruntat cu criza financiară, apoi cea economică, care s-a declanșat în 2008, statele membre au oferit o soluție pe termen: diverse planuri naționale, al căror scop inițial era acela de a asigura supraviețuirea băncilor și, ulterior, de a stimula redresarea economică. După cum știți, acele planuri naționale au fost susținute de Planul european de redresare economică, adoptat de Consiliul European în decembrie 2008. BEI a contribuit la aceste măsuri, mărind volumul creditelor acordate, de la 48 de miliarde de euro în 2007 la 79 de miliarde de euro în 2009 și direcționând aceste fonduri către economia reală, în domeniile considerate prioritare de către Consiliu, venind mai ales în sprijinul întreprinderilor mici și mijlocii, după cum tocmai a subliniat și raportorul dumneavoastră.
<P>
Totuși, după această soluție pe termen scurt, care ne-a permis evitarea unor consecințe extrem de grave, este nevoie acum de o soluție pe termen lung. Aici intră în joc strategia Europa 2020, iar partea esențială a acestei strategii constă în mărirea ratei de ocupare a forței de muncă și a productivității, care trebuie să se bazeze pe triunghiul cunoștințelor: instruire, cercetare și inovare. BEI este pregătită să contribuie semnificativ la punerea în aplicare a acestei strategii. În anul 2010, BEI a finanțat cu peste 4 miliarde de euro proiecte în sectorul educațional și cu peste 7 miliarde de euro proiecte de CDI (cercetare, dezvoltare și inovare).
<P>
BEI intenționează să mărească finanțarea oferită acestor domenii și, în acest scop, dorește să pună în continuare în aplicare, împreună cu Comisia Europeană, instrumente de finanțare comună pentru cercetare, după modelul MFPR (mecanismul de finanțare cu partajarea riscurilor), deoarece astfel de instrumente oferă o influență mai mare bugetului european. Cu aceleași fonduri, bugetul european poate susține mult mai multe investiții și, totodată, aceste instrumente comune reduc constrângerile de capital impuse BEI. Aceasta înseamnă că, în condițiile aceluiași nivel al capitalului, BEI poate mări creditele acordate.
<P>
Am menționat utilizarea mecanismului de finanțare cu partajarea riscurilor (MFPR) pentru cercetare. Acesta este un exemplu elocvent. La finalul anului 2010, cu o contribuție bugetară de aproximativ 390 de milioane de euro și o alocare de capital din partea BEI de aproximativ 700 de milioane de euro, am putut oferi credite în valoare de peste 6 miliarde de euro, care au finanțat investiții în cercetare de peste 16 miliarde de euro. Prin urmare, puteți observa cele două tipuri de stimulare asigurate de un astfel de instrument și astfel, contribuția BEI la strategia Europa 2020 va fi cu atât mai eficientă cu cât ne vom putea baza pe o cooperare pragmatică cu Comisia, dar și cu alte instituții financiare.
<P>
Cel de-al doilea domeniu este reprezentat de combaterea schimbărilor climatice și consecințele sale, uneori tragice. Aceasta a devenit o prioritate pentru Uniunea Europeană și, în consecință, și pentru BEI. Accidentul nuclear de la Fukushima și întrebările cărora le-a dat naștere intensifică necesitatea unor investiții majore în economia de energie, energiile regenerabile și noile tehnologii energetice.
<P>
În 2010, creditele BEI pentru proiecte care contribuie direct la o reducere a volumului emisiilor de gaze de seră au crescut la aproape 20 de miliarde de euro sau aproape 30 % din creditele totale oferite de noi. Împrumuturile pentru proiectele dedicate energiilor regenerabile au reprezentat 6,2 miliarde de euro din împrumuturile totale acordate și au fost folosite în principal pentru proiecte referitoare la energia eoliană și solară. Împrumuturile acordate pentru proiecte de îmbunătățire a eficienței energetice au crescut la 2,3 miliarde de euro în 2010. Valoarea lor va crește și mai mult în următorii ani, deoarece există un potențial enorm de economie de energie, mai ales în clădirile publice și în locuințele din multe orașe europene. În ceea ce privește investițiile pentru dezvoltarea transportului urban și, prin urmare, pentru reducerea poluării provocate de mijloacele individuale de transport, BEI a oferit credite în valoare de 7,9 miliarde de euro în 2010.
<P>
Prin urmare, vom continua aceste eforturi. Vom susține în continuare economiile de energie, eficiența energetică și energiile regenerabile și, de asemenea, avem în plan dezvoltarea unei metodologii pentru o evaluare mai exactă a amprentei de carbon a tuturor proiectelor pe care le finanțăm. Desigur, având în vedere dificultățile tehnice, această metodologie va fi, în mod inevitabil, foarte complexă. Aceste eforturi demonstrează voința noastră de a transforma lupta împotriva schimbărilor climatice într-o prioritate majoră.
<P>
În final, cel de-al treilea domeniu: nicio putere nu poate spera să pună în aplicare o politică externă fără a se bucura de sprijin financiar. China a înțeles acest lucru și intervine financiar la nivel mondial pentru a-și susține obiectivele politice externe. Dacă Uniunea Europeană dorește cu adevărat să dezvolte o politică externă cu o oarecare influență la nivel mondial, trebuie să dispună și de un sprijin financiar. Dacă Uniunea își dorește acest lucru, BEI poate fi respectivul sprijin. Aceasta este una dintre concluziile raportului Camdussus privind mandatul extern al BEI. Rămâne de văzut dacă statele membre, care sunt și acționare ale BEI, vor acționa conform respectivei recomandări și vor lua o decizie clară în momentul elaborării perspectivei financiare pentru 2014-2020.
<P>
Dle președinte, doamnelor și domnilor, aveți în față o prezentare a abordării tridirecționale a BEI pentru perioada următoare.
<SPEAKER ID="010" NAME="Maroš Šefčovič">
vicepreședinte al Comisiei. - Dle președinte, în primul rând, doresc să-i mulțumesc raportorului, dlui Cutaș, pentru raportul său excelent. Totodată, doresc să salut prezența în plen a dlui Maystadt, deoarece este foarte important ca domnia sa și BEI să fie felicitați de către Comisie pentru modul consecvent și hotărât în care au reacționat la efectele crizei financiare globale.
<P>
Ajutorul BEI a fost esențial. BEI ne-a ajutat să rezolvăm problema penuriei creditelor pe piață, iar acest demers a fost vital nu numai pentru statele membre ale UE și pentru cele candidate, dar și pentru partenerii noștri din întreaga lume. Totodată, BEI și-a putut dezvolta activitatea de creditare și a putut canaliza această dezvoltare către domenii care stimulează creșterea.
<P>
Comisia împărtășește opinia Parlamentului, potrivit căreia sprijinirea politicii de coeziune a UE, precum și trecerea la sisteme economice cu emisii reduse de carbon reprezintă obiective esențiale ale BEI. Prin urmare, Comisia și-a unit forțele cu Grupul BEI, pentru a susține regimurile de convergență prin instrumentele financiare comune pe care le cunoaștem foarte bine - JASPERS, JEREMIE și noua creație, ELENA - în vederea combaterii schimbărilor climatice. Mai mult, salutăm creșterea volumului de credite acordate IMM-urilor și suntem de acord cu dumneavoastră să solicităm măsuri mai calitative pentru a mări valoarea adăugată și transparența intervenției Grupului BEI în acest domeniu.
<P>
În acest context, pare necesară o evaluare a diviziunii optime a muncii între BEI și FEI. Eforturile enorme depuse de BEI evidențiază importanța optimizării utilizării capitalului BEI. Trebuie asigurat un echilibru corect între volumele mai mari și activitățile cu risc ridicat, care consumă mai mult capital, însă adaugă valoare sporită intervenției Grupului BEI.
<P>
Doresc să spun câteva cuvinte cu privire la instrumentele financiare. Considerăm că trebuie extinsă utilizarea unor instrumente financiare inovatoare, împreună cu instituții financiare cheie precum BEI. Instrumentele care utilizează credite instantanee, capitaluri proprii și garanții contribuie la maximizarea eforturilor bugetului UE prin atragerea de fonduri suplimentare de la părți terțe. Mai mult, o utilizare tot mai mare a instrumentelor financiare comune și partajarea riscurilor cu bugetul UE ar putea conduce la eliberarea capitalurilor, la o valorificare mai bună a resurselor proprii ale BEI și la extinderea amplorii acestora. De fapt, aceasta înseamnă mai multe proiecte în sprijinul unei strategii Europa 2020 și o susținere mai bună a obiectivelor și scopurilor acesteia.
<P>
Inițiativa "Obligațiuni pentru finanțarea proiectelor Europa 2020”, care este supusă actualmente consultării publice, reprezintă un exemplu foarte bun în acest sens. Strategia UE 2020 solicită investiții transfrontaliere de mare anvergură, pentru susținerea acțiunilor emblematice din cadrul strategiei UE 2020 și dezvoltarea unor infrastructuri inteligente, actualizate și complet interconectate. Inițiativa "Obligațiuni pentru finanțarea proiectelor” ar susține finanțarea unor proiecte specifice în domeniile transporturilor, energiei și infrastructurii de comunicații, precum și în alte sectoare care ar putea contribui la punerea bazei unei creșteri viitoare durabile și la ocuparea forței de muncă. Mă bucur să văd că raportul dumneavoastră susține această inițiativă.
<P>
În contextul elaborării propunerilor Comisiei pentru următorul cadru financiar multianual, Comisia desfășoară un proiect de reflecție și analiză strategice, pentru a asigura o utilizare optimizată a noilor instrumente, în dialog cu BEI și cu alte instituții financiare, pentru a beneficia de expertiza financiară și de experiența pe piață a acestora.
<P>
În încheiere, aș dori să fac câteva observații cu privire la activitățile externe ale BEI. În ceea ce privește finanțarea BEI în exteriorul UE, Comisia susține mărirea plafoanelor propuse de Parlament în analiza intermediară a mandatului extern al BEI, în special o creștere cu 1 miliard de euro a sumelor alocate regiunii mediteraneene. Știm cu toții cât de important este acest lucru în prezent. Aceste măsuri sunt esențiale pentru ca BEI să-și poată efectua intervențiile la nivel susținut și să poată sprijini transformarea democratică a țărilor partenere. În mod similar, reiterăm importanța reutilizării de către BEI a refluxurilor din investițiile anterioare în regiunea mediteraneană, pentru a investi capitaluri de risc în IMM-urile din sectorul privat din respectiva regiune. Mai mult, susținem o consolidare progresivă a capacității de dezvoltare a BEI, fiindcă aceste necesități suplimentare ar impune o creștere treptată a personalului specializat în probleme de dezvoltare.
<P>
Conform propunerii Comisiei după analiza intermediară a mandatului extern al BEI, Comisia va stabili un grup de lucru care să studieze posibila dezvoltare a platformei comunitare de cooperare și dezvoltare. Obiectivul constă în optimizarea funcționării mecanismelor, prin combinarea creditelor și fondurilor nerambursabile în care sunt implicate Comisia, BEI și alte instituții multilaterale și bilaterale. Crearea unei astfel de platforme ar contribui la crearea de sinergii și la stimularea cooperării dintre BEI și alte instituții financiare. În acest context, aș dori să menționez faptul că la începutul lunii martie, s-a semnat memorandumul de înțelegere dintre Comisie, BEI și BERD.
<SPEAKER ID="011" NAME="Jean-Pierre Audy" LANGUAGE="FR">
Dle președinte, dle comisar, doresc să îl felicit pe dl Maystadt pentru atenția acordată deputaților din Parlamentul European, deoarece domnia sa, în calitate de președinte al unei bănci interguvernamentale, nu are această obligație. Apreciem acest fapt. Voi vorbi despre securitatea și comunitarizarea Băncii Europene de Investiții.
<P>
În ceea ce privește securitatea, dle Maystadt, ați spus că doriți să deveniți forța motrice și sprijinul financiar al Uniunii Europene. Da, însă cu un rating AAA. Mai mult, noi, cei din Comisia pentru control bugetar, recomandăm de ani de zile ca BEI să fie supusă unei supravegheri prudențiale de reglementare. Propunem ca această supraveghere să fie efectuată fie de către Banca Centrală Europeană, fie, în baza în baza unei abordări voluntare a BEI, de către noua Autoritate Bancară Europeană, cu sau fără implicarea unuia sau mai multora organisme de reglementare. Dle comisar, vă solicităm să formulați propuneri în acest sens.
<P>
Dle președinte, voi încheia menționând propunerea noastră ca Uniunea Europeană să devină membră a Băncii Europene pentru Investiții, astfel încât acest instrument interguvernamental să poată deveni treptat unul comunitar.
<SPEAKER ID="012" NAME="Danuta Maria Hübner">
în numele Grupului PPE. - Dle președinte, asemenea președintelui Maystadt, aș dori să vorbesc despre viitor și să atrag atenția asupra a trei aspecte. În primul rând, Europa are nevoie de creștere și restructurare, aceasta însemnând investiții și finanțarea investițiilor.
<P>
Întrebarea legitimă în momentul actual este: de unde va veni finanțarea? Răspunsul la această întrebare depinde în mare parte de Banca Europeană de Investiții și de instituțiile asociate acesteia. Totodată, nu trebuie să uităm că, în anii următori, va exista o concurență globală acerbă pentru finanțare. Bugetele naționale vor fi reduse în continuare. Sectorul bancar se va confrunta cu numeroase incertitudini în momentul reluării activităților normale de finanțare și, desigur, bugetul european va rămâne, ca de obicei, prea mic pentru a fi eficient și pentru a ne rezolva problemele. Așadar, BEI va juca un rol esențial.
<SPEAKER ID="013" NAME="Thijs Berman" LANGUAGE="NL">
Dle președinte, doresc să îl felicit pe colegul meu, dl Cutaș, pentru raportul excelent privind raportul anual al BEI pentru 2009. Felicitări, de asemenea, și pentru analiza pe care ne-a prezentat-o.
<P>
Aș dori să comentez însă un anumit aspect, și anume relația dintre Consiliu și Parlament. Parlamentul European este un c-legislator pentru mandatul extern al Băncii Europene de Investiții, pentru toate activitățile băncii din exteriorul UE, din țările vecine și din țările în curs de dezvoltare. Se pare însă că în ceea ce privește analiza mandatului extern, Consiliul nu prea ia în serios propunerile Parlamentului. Spre surprinderea mea, Consiliul s-a obișnuit să respingă cu răceală toate propunerile noi ale Parlamentului, pe motiv că ar fi inacceptabile.
<P>
Mă refer în special la propunerile ca BEI să aibă un rol activ în ceea ce privește măsurile de abordare a schimbărilor climatice și un rol mai mare în microfinanțare. Aceste propuneri sunt "inacceptabile”? Intră în îndatoririle Consiliului să definească subiectele pe care le poate discuta Parlamentul European? Nu, Parlamentul European și Consiliul sunt colegislatori și se află pe picior de egalitate. În colaborare cu Comisia Europeană, aceste instituții trebuie să stabilească împreună regulile care guvernează activitățile externe ale BEI. Astfel, sunt necesare consultări, deliberări comune, compromisuri și o atitudine deschisă din partea ambelor organisme legislative. Prin urmare, este lipsită de sens și contraproductivă utilizarea cuvântului "inacceptabil” pentru a descrie propuneri considerate importante de majoritatea deputaților din Parlamentul European. Din punctul meu de vedere, chiar această atitudine de deconectare de realitate a Consiliului este inacceptabilă. Faptul că astăzi nu este prezent niciun reprezentant al Consiliului este absurd și arată cât de deconectată de la realitate este această instituție.
<P>
BEI este un instrument esențial pentru activitățile externe ale UE la nivel mondial. O bancă publică, o bancă care poate contribui la creșterea economică și la îmbunătățirea infrastructurii prin credite este indispensabilă pentru dezvoltarea țărilor noastre vecine. Același lucru este valabil și în cazul relației cu țările în curs de dezvoltare. Și în această privință este esențială prezența unei bănci publice. O astfel de bancă trebuie să respecte Tratatul de la Lisabona și obiectivele acestuia. Reducerea sărăciei este unul dintre aceste obiective. Parlamentul European dorește să stipuleze în mod clar acest rol al Băncii în mandatul său extern. Sper ca atitudinea Consiliului să fie deschisă și constructivă, care să ne permită să ajungem împreună la acea clarificare.
<SPEAKER ID="014" NAME="Sylvie Goulard" LANGUAGE="FR">
Dle președinte, dle Maystadt, doresc să evidențiez un aspect.
<P>
Atunci când am început să lucrăm la acest raport, era nevoie deja de investiții pe termen lung, din cauza evenimentelor din Uniunea Europeană. Criza ne-a arătat că activitățile noastre erau concepute pentru un termen mult prea scurt, așa cum ar fi spus Tommaso PadoaSchioppa. Avem nevoie în mod absolut de investiții pe termen lung, iar instituția dumneavoastră joacă un rol important.
<P>
Toate evenimentele care au avut loc recent - mă gândesc în special la sudul zonei mediteraneene și poate la conștientizarea dificultăților în ceea ce privește opțiunile energetice - reprezintă un motiv excelent pentru a vă încuraja și a vă susține activitatea. Vor exista întotdeauna deputați în Parlamentul European care vă vor susține activitatea. Totuși, sunt de acord cu ceea ce a afirmat dl Audy: este foarte important să ne deplasăm în direcția unei supravegheri accentuate, așa cum am procedat în cazul anumitor instituții.
<P>
Deși personal mă declar în favoarea obligațiunilor pentru proiecte și a multor idei care circulă în momentul de față, îmi doresc foarte mult să nu ne grăbim să ne lansăm în parteneriate între sectorul public și cel privat fără a analiza mai bine modul în care sunt create acestea și care vor fi în cele din urmă costurile pentru contribuabili și pentru toți cei implicați. Cred că acest instrument poate fi extrem de util, însă există deja fonduri în Europa în momentul de față - mă gândesc la Fondul Marguerite și la casele de depuneri și consemnațiuni care au lansat inițiative transfrontaliere -, așa că voiam să susțin dezvoltarea activității de investire și monitorizare pe termen lung, în acord cu obiectivele pe care dorim să le atingem împreună. Cred că acesta este minimul la care ne putem aștepta.
<P>
În orice caz, vă susținem și am dori ca toate evenimentele recente care au avut loc să încurajeze dezbateri mai ample și mai cuprinzătoare.
<SPEAKER ID="015" NAME="Pascal Canfin" LANGUAGE="FR">
Dle președinte, dle Maystadt, dle comisar, după cum știți, Grupul Verts/ALE este foarte atașat de BEI, prin tradiție. Considerăm că acesta este un instrument de politică publică extrem de important, iar atașamentul ne determină să fim și foarte exigenți în această privință. Cele două lucruri sunt interdependente.
<P>
Din punctul nostru de vedere, BEI este efectiv o bancă, drept pentru care este supusă constrângerilor bancare, care nu trebuie ignorate. O parte dintre colegii mei au amintit în mod corect faptul că, probabil, BEI ar trebui să țină cont de noile constrângeri din sectorul bancar. Totodată, această bancă este, desigur, una specială, fiindcă este finanțată din banii contribuabililor. Totodată, scopul ei este acela de a pune în aplicare măsurile neaplicate de alții și de a adopta norme care să depășească limitele de competență ale sectorului privat.
<P>
Aș dori să subliniez unul sau două aspecte în care cred că BEI poate obține rezultate mai bune, deși s-au înregistrat progrese în ultimele luni. Primul aspect se referă la paradisurile fiscale. Aceasta este o luptă extrem de importantă nu numai pentru noi, ci și, din punctul meu de vedere, pentru marea majoritate a deputaților din Parlamentul European. Criza ne-a arătat că paradisurile fiscale perturbă, subminează și slăbesc întregul sistem financiar și economia mondială.
<P>
Prin urmare, în acest raport, majoritatea deputaților din PE susțin ideea că trebuie să se asigure un nivel și mai ridicat de transparență în ceea ce privește împrumuturile acordate societăților comerciale și care trec prin paradisuri fiscale. Cred că această practică trebuie să înceteze. Sunt conștient că există constrângeri de natură operațională, însă problema este politică. Dacă sunteți puterea care se află în spatele Europei, trebuie să și luptați. Dacă luptați, cred că paradisurile fiscale ar trebui să fie una dintre lupte.
<P>
În ceea ce ne privește, am dori, desigur, să mergem mai departe. Altfel spus, am dori să se stabilească anumite condiții pentru împrumuturile acordate de BEI întreprinderilor care nu sunt integrate în întreg lanțul de valoare în paradisurile fiscale și care se află cel puțin pe lista neagră a OCDE, care este supusă actualmente unui proces de revizuire.
<P>
Al doilea aspect pe care dorim să-l aducem în discuție se referă la problema monitorizării și guvernanței. Dna Goulard tocmai a vorbit despre acest lucru. Cred că trebuie să ne extindem opțiunile, să mărim nivelul de responsabilitate comună, pentru ca proiectele care implică banii contribuabililor să fie alese într-un mod cât mai democratic și transparent.
<P>
Al treilea punct se referă la cuantificarea beneficiilor acțiunilor dumneavoastră. Desigur, ele trebuie cuantificate și din punct de vedere financiar. După cum spuneam mai înainte, sunteți, efectiv, o bancă, ceea ce înseamnă că trebuie să respectați anumiți parametri ai raportului dintre riscuri și câștig. Totuși, doriți să oferiți și alte beneficii, iar acesta este motivul pentru care se folosesc fonduri publice. Doriți să oferiți beneficii în ceea ce privește coeziunea socială, combaterea sărăciei, protecția mediului. Cred că mai puteți progresa în raportarea și cuantificarea acestor beneficii nefinanciare, care stau la baza acțiunilor și legitimității dumneavoastră. Sunt de părere că, în loc să comparați beneficiile financiare cu cele nefinanciare, trebuie să realizați o evaluare cât mai amplă, care să nu se limiteze exclusiv la aspectele monetare și financiare.
<P>
În final, doresc să vorbesc despre schimbările climatice. Raportul prevede în mod expres că trebuie să urmăriți toate obiectivele UE. Unul dintre obiectivele oficiale ale Uniunii Europene constă în reducerea cu 80 % a emisiilor de gaze cu efect de seră până în 2050. Acest scop nu va putea fi atins dacă vom finanța în continuare centrale electrice pe cărbuni, care au o durată de viață de 40 de ani și care emit cantități enorme de CO2.
<P>
[Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură]
<SPEAKER ID="016" NAME="William" AFFILIATION="The Earl of) Dartmouth  (EFD">
Dle președinte, dl Canfin s-a gândit că utilizarea BEI ca instrument de politică publică, așa cum susțin dumnealui și partidul pe care îl reprezintă, se va face pe cheltuiala directă a contribuabililor UE și în special a contribuabililor britanici? S-a gândit vreodată la acest aspect?
<SPEAKER ID="017" NAME="Pascal Canfin" AFFILIATION="Verts/ALE">
(FR) Am un răspuns foarte simplu la această întrebare. Cred că BEI i-a costat pe contribuabilii britanici mult mai puțin decât alte bănci britanice, complet private, și sunt de părere că interesul general, inclusiv cel al contribuabililor britanici, este deservit mult mai bine de către BEI decât de către orice alte bănci britanice pe care contribuabilul a trebuit să le susțină.
<SPEAKER ID="018" NAME="Kay Swinburne">
în numele Grupului ECR. - Dle președinte, Parlamentul a discutat mult timp despre modalitățile prin care autoritățile europene de supraveghere, care se ocupă de serviciile financiare, pot deveni organizația cea mai transparentă și cea mai responsabilă. Rezultatul a constat în înființarea AES, care sunt supravegheate îndeaproape de către Parlament. Totuși, în această nouă perioadă de responsabilitate, în urma crizei financiare și în lumina schimbărilor introduse de Tratatul de la Lisabona, trebuie să instituim niveluri comparabile de supraveghere și supervizare a instituțiilor UE existente, inclusiv a BEI.
<P>
Având în vedere cât de important a devenit rolul BEI în finanțarea strategiilor statelor membre și a activității externe a UE, a sosit momentul să îmbunătățim nivelul de responsabilitate a activităților sale în fața Parlamentului. Registrul de credite și activitățile generale bancare și de creditare ale BEI trebuie evaluate în același mod în care ne-am evalua băncile comerciale. Ele trebuie supuse unor teste riguroase de rezistență, iar toate activitățile financiare trebuie să se reflecte în bilanț. În caz de utilizare a efectului de levier sau a riscurilor, trebuie să sancționăm limitele de risc, căci, până la urmă, orice neregulă înseamnă că, din nou, contribuabilii vor suporta costurile. A sosit momentul ca Parlamentul să monitorizeze mai îndeaproape activitățile BEI, mai ales având în vedere accentuarea rolului băncii în dezvoltarea de noi instrumente financiare.
<SPEAKER ID="019" NAME="Jürgen Klute" LANGUAGE="DE">
Dle președinte, dle Maystadt, dle comisar, doamnelor și domnilor, principala activitate a Băncii Europene de Investiții (BEI) constă în a promova obiectivele UE prin finanțarea pe termen lung a unor investiții viabile. Aceasta înseamnă și că BEI trebuie să respecte valorile UE: cu alte cuvinte, standardele sociale, transparența, standardele înalte de mediu, dezvoltarea unei economii durabile și crearea de locuri de muncă. Totuși, ONG-urile implicate în aplicarea la nivel local a proiectelor finanțate de BEI ne informează că respectarea acestor standarde nu este asigurată în mod coerent. Alți vorbitori au menționat deja acest lucru. ONG-urile critică lipsa de transparență în ceea ce privește modul de monitorizare a creditelor la nivel comunitar și mondial, precum și în ceea ce privește modul de utilizare și de raportare a acestora de către intermediarii financiari ai BEI. În ce măsură este BEI conștientă de aceste critici și în ce măsură va încerca să le examineze efectiv? Am dori să știm acest lucru.
<P>
Din punctul nostru de vedere, cel puțin o parte dintre cerințele formulate de ONG-uri față de BEI sunt destul de plauzibile: o transparență sporită în ceea ce privește acordarea creditelor de către intermediarii financiari și elaborarea unor termeni mai clari de finanțare pentru intermediarii financiari, precum și criterii de eficiență pentru acordarea creditelor. Pentru a îmbunătăți transparența, ONG-urile propun, totodată, publicarea informațiilor financiare și de mediu privind proiectele finanțate de BEI, înainte de aprobarea acestora. În special proiectele desfășurate de BEI în țări terțe trebuie supuse unor evaluări independente de durabilitate, pentru a determina impactul economic, social și ecologic al proiectului în cauză.
<P>
Se pare, însă, că există și alte probleme în afara transparenței. ONG-urile au criticat și modul de monitorizare a respectării standardelor de mediu, sociale și de achiziții ale UE. Monitorizarea strictă a respectării acestor standarde trebuie să reprezinte o constantă a tuturor operațiunilor financiare ale BEI. Proiectele care nu respectă aceste standarde ar trebui să nu fie sprijinite.
<P>
În final, doresc să formulez un comentariu cu privire la politica energetică. Salutăm faptul că promovarea unei aprovizionări sigure și durabile cu energie este deja unul dintre obiectivele curente ale BEI. În urma dezastrului care a avut loc la reactorul de la Fukushima, promovarea unei producții energetice inovatoare, regenerabile, fără emisii de CO2 și cu excluderea centralelor nucleare, precum și promovarea eficienței energetice în toate domeniile în care investește BEI trebuie să reprezinte o prioritate maximă.
<P>
[Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură]
<SPEAKER ID="020" NAME="Hans-Peter Martin" AFFILIATION="NI">
(DE) Dle președinte, președintele Băncii Europene de Investiții (BEI) a menționat că, din punctul său de vedere vizionar, BEI ar putea deveni o forță motrice în țările în curs de dezvoltare, împreună cu China. Dumneavoastră prezentați acum o serie de critici aduse acestei cooperări pentru dezvoltare. Puteți fi mai explicit? Ce părere aveți despre ideea de bază că BEI ar putea reprezenta un instrument adecvat pentru a echilibra sau a completa măsurile luate de China în țările în curs de dezvoltare?
<SPEAKER ID="021" NAME="Jürgen Klute" AFFILIATION="GUE/NGL">
(DE) Dle președinte, cred că este greu să intrăm chiar acum în detalii, având în vedere timpul limitat. Dețin, însă, un număr mare de rapoarte din partea ONG-urilor, pe care le pot pune la dispoziție. Cred că și Banca Europeană de Investiții (BEI) le cunoaște. Aceste rapoarte se referă la modul în care asistența pentru dezvoltare este sprijinită la nivel local de către BEI în țările africane și asiatice și formulează, totodată, o serie de critici în această privință. Vă voi pune la dispoziție rapoartele, însă momentan nu vă pot răspunde în detaliu la această întrebare.
<SPEAKER ID="022" NAME="Godfrey Bloom">
în numele Grupului EFD. - Dle președinte, mă adresez astăzi Parlamentului pentru a menționa unul sau două aspecte care ar putea fi utile. Am lucrat 35 de ani ca bancher pentru investiții, director de investiții, consilier pentru investiții și strateg economic și nu am cumpărat în viața mea o bancă bună de nimic. Nu am cumpărat niciodată o bancă bună de nimic pentru clienții mei, însă, în ultimii ani, diverși politicieni și birocrați mi-au pus pistolul la tâmplă, în calitate de contribuabil, și m-au obligat să cumpăr numeroase bănci bune de nimic. Acestea nu sunt nici măcar bănci britanice eșuate, ci bănci străine eșuate, iar astăzi am aflat că, în curând, contribuabilul britanic va trebui să sprijine Portugalia.
<P>
Dacă vreau să investesc în străinătate, voi cumpăra un fond de investiții pe piețele emergente. Nu îmi doresc o bancă naționalizată, de tip Mickey Mouse, care să investească forțat banii mei sau pe cei ai cetățenilor pe care îi reprezint. Spun "bancă de tip Mickey Mouse”, dle Maystadt, fiindcă nu am auzit de la dumneavoastră până acum decât că vreți să investiți bani ca să schimbați vremea. Nu am auzit atâtea absurdități în viața mea. Nu știu cine vă sfătuiește, însă, din punct de vedere statistic, vremea nu s-a schimbat de aproximativ 15 sau 16 ani, deci în ce veți arunca cu toți acești bani?
<P>
Nici eu, nici poporul britanic nu vrem să investim în banca dumneavoastră. V-aș sfătui, dacă doriți să vă păstrați ratingul AAA, să ignorați recomandările Parlamentului European - care este plin de excentrici, ecologiști și casnice plictisite - mai ales în ceea ce privește alineatul (48) din raport. Instalarea de panouri solare pe tărâmul animalelor sălbatice, al girafelor și al tobelor bongo vă va face să vă pierdeți imediat ratingul AAA.
<SPEAKER ID="023" NAME="Hans-Peter Martin" AFFILIATION="NI">
(DE) Dle președinte, putem observa, oarecum, o discordanță cu realitatea, dacă ascultăm comentariile tocmai formulate de vorbitorul britanic și dacă, apoi, analizăm evoluțiile reale care au avut loc în ultimii ani la nivelul piețelor financiare și al băncilor, în care trebuie să avem atât de multă încredere.
<P>
Voi reveni la aspectele pe care doream să le aduc în discuție: Banca Europeană de Investiții (BEI) este un instrument important în trei domenii. Cred că problema ridicată de dl Klute trebuie să fie inclusă în strategia pentru exterior. Este revoltător modul în care investitorii chinezi, investitori de stat, distrug din ce în ce mai mult sistemele politice, pe motiv că sunt implicați în proiecte locale de construcție a podurilor. Contribuția Uniunii Europene este practic inobservabilă. Cred că trebuie continuate aceste demersuri.
<P>
A doua problemă se referă la întreprinderile mici și mijlocii, care sunt neglijate excesiv de către băncile tradiționale, acestea fiind orientate exclusiv către maximizarea profiturilor.
<P>
În al treilea rând, este vorba despre schimbarea politicii energetice. Deși dezastrul produs la reactorul japonez este, într-adevăr, o tragedie, el vă poate stimula să faceți ceva în această privință aici, în Europa.
<SPEAKER ID="024" NAME="Jean-Paul Gauzès" AFFILIATION="PPE">
(FR) Dle președinte, dle Maystadt, dle comisar, după remarcile pe care tocmai le-am auzit, care sunt nedemne de acest Parlament, doresc să vă spun că, în majoritate, suntem de părere că acțiunile BEI sunt foarte pozitive. Îmbunătățirile aduse de Tratatul de la Lisabona oferă noi domenii de acțiune, care ar trebui să ajute BEI să devină și mai eficientă și să ofere soluții relevante la criza financiară globală.
<P>
După cum ați evidențiat, BEI sprijină în mod real întreprinderile mici și mijlocii și aduce o contribuție crucială la obiectivul de convergență al politicii de coeziune a UE. Aceste acțiuni trebuie continuate și, dacă este posibil, intensificate.
<P>
BEI trebuie să promoveze mai mult investițiile strategice în Europa, drept pentru care doresc să vă rog să-i sprijinim pe cei care au avut inițiativa îmbunătățirii finanțării pe termen lung și mai ales a caselor de depuneri și consemnațiuni - caisse des dépôts și cassa dei depositi - și a KfW. Cred că aceste instituții trebuie sprijinite, deoarece reglementările bancare și contabile concepute în această perioadă nu ne încurajează să facem investiții pe termen lung și îi penalizează pe cei care optează pentru astfel de investiții. Mai mult, contrar a ceea ce se spune de obicei, avem nevoie de schimbări, nu numai de adaptări. Finanțarea pe termen lung este, după cum ați spus și dumneavoastră, esențială pentru deschiderea unor noi orizonturi pentru Europa.
<P>
În exteriorul Uniunii Europene, puteți spune pe bună dreptate că BEI trebuie să acționeze ca forță motrice și, prin urmare, trebuie să propună inițiative, în special pentru finanțarea țărilor mediteraneene. În actualele condiții de turbulență, care afectează numeroase dintre aceste țări, BEI poate aduce o contribuție utilă la dezvoltarea economică în contextul Uniunii pentru Mediterana, prin finanțarea cu un scop precis și, astfel, poate contribui la crearea unei civilizații democratice în țările al căror viitor este încă nesigur.
<P>
Am reținut dorința dumneavoastră de a aduce această contribuție dacă Uniunea vă cere acest lucru. Sper că o va face.
<SPEAKER ID="025" NAME="Antolín Sánchez Presedo" AFFILIATION="S&amp;D">
(ES) Dle președinte, dle Maystadt, dle comisar, doamnelor și domnilor, în primul rând, aș dori să îl felicit pe dl Cutaș pentru raportul său excelent.
<P>
Banca Europeană de Investiții trebuie să obțină rezultate mai multe, mai bune și mai rapide. Importanța rolului său în finanțarea proiectelor în toate sectoarele economice, în interesul Uniunii Europene, a fost amplificată și mai mult de criza economică.
<P>
Criza a făcut dificilă accesarea creditelor și a evidențiat necesitatea unei regândiri riguroase a modelului economic. BEI trebuie să joace un rol esențial. Pentru a îndeplini acest rol, ea trebuie să mențină un nivel ridicat de solvență și o poziție financiară suficient de puternică pentru a putea accesa finanțarea pe piețele de capitaluri, în condiții favorabile. Totodată, ea trebuie să aibă la dispoziție instrumentele adecvate pentru a permite realizarea proiectelor necesare, care, altfel, nu ar fi susținute financiar de către băncile comerciale și cărora le-ar fi foarte dificil să obțină o finanțare în condiții favorabile în altă parte.
<P>
BEI a obținut o serie de rezultate pozitive în 2009, când activitatea sa a crescut cu 40 %, finanțarea acordată întreprinderilor mici și mijlocii a crescut cu 55 %, finanțarea pentru regiunile mai puțin dezvoltate a crescut cu 36 %, iar finanțarea pentru combaterea schimbărilor climatice și promovarea eficienței energetice a crescut cu 73 %.
<P>
Cu toate acestea, încă mai sunt multe de făcut, iar atingerea obiectivelor strategice ale Uniunii încă necesită o finanțare durabilă, pe termen lung. Disponibilitatea acestei finanțări s-a diminuat, ca urmare a crizei.
<P>
Prin urmare, trebuie să promovăm euroobligațiunile. Trebuie să introducem noi instrumente și noi dezvoltări în domeniul ingineriei financiare și trebuie să creăm și o platformă comună care să includă alte instituții financiare internaționale. Aceste obiective trebuie să fie însoțite de o îmbunătățire a propriei guvernări a BEI și de o revizuire a mandatului său intern. Pe scurt, BEI trebuie să reprezinte o punte de legătură între investiții și necesitățile UE.
<SPEAKER ID="026" NAME="James Elles" AFFILIATION="ECR">
Dle președinte, iau cuvântul în calitate de reprezentant al Regatului Unit, care crede că țara sa trebuie să se afle în Uniunea Europeană și să o schimbe. Dl Bloom, din partea Partidului Independenței Marii Britanii, nu reprezintă poporul britanic. Partidul său nu are reprezentanți în Camera Comunelor și nici nu are prea mari speranțe în acest sens în viitorul apropiat.
<P>
(Aplauze)
<P>
Cred că, prin această dezbatere, adoptăm o politică pragmatică și căutăm să utilizăm în mod optim resursele insuficiente, astfel încât să le oferim beneficii cetățenilor europeni. Îl felicit pe președintele Băncii Europene de Investiții pentru activitatea depusă de-a lungul multor ani în vederea consolidării credibilității acestei instituții. Întrebările mele se referă la obligațiunile pentru proiecte.
<P>
Atunci când va sosi documentul, în luna iunie, veți prezenta un text separat de cel al Comisiei, astfel încât să vă putem cunoaște opiniile atunci când vom elabora perspectiva financiară multianuală, sau totul va fi prezentat împreună?
<P>
Aceste fonduri vor reprezenta obligațiuni pentru proiecte în afara Uniunii Europene sau este vorba doar despre obligațiunile pentru proiecte în domeniul transportului și alte chestiuni menționate de dl comisar?
<P>
Am lăsat pentru final poate cea mai importantă întrebare: vom putea realiza economii la fondurile structurale și la Fondul de coeziune, având în vedere că oferiți fonduri suplimentare pentru infrastructură? Aceasta este o întrebare esențială în contextul unei potențiale blocări a perspectivei financiare până în 2020.
<SPEAKER ID="027" NAME="Claudio Morganti" AFFILIATION="EFD">
(IT) Dle președinte, doamnelor și domnilor, raportul asupra activității Băncii Europene de Investiții (BEI) evidențiază o serie de aspecte importante și binevenite. Primul dintre acestea se referă la necesitatea de a ne canaliza eforturile pentru a facilita accesul la credite al întreprinderilor mici și mijlocii. Salut, totodată, referirea la inițiativa privind obligațiunile pentru proiecte, pe care o consider un instrument util pentru creștere și dezvoltare într-un sector strategic precum cel al infrastructurii.
<P>
Sunt oarecum uimit de referirea la activitățile externe ale BEI, pentru care este nevoie de mai multe resurse financiare și umane. Raportul BEI pentru 2009 indică țările care beneficiază de aceste împrumuturi și observ cu dezamăgire că Turcia primește cea mai mare parte a acestui pachet, respectiv o treime din suma totală alocată tuturor țărilor din afara UE. Această cifră reprezintă mai mult de un sfert din suma acordată Italiei, unul dintre principalii acționari ai BEI. Italia însăși are nevoie de împrumuturi și fonduri nerambursabile substanțiale. Prin urmare, consider că acesta este un dezechilibru absurd. Cred că este inacceptabilă alocarea unor resurse atât de numeroase unei țări precum Turcia, care nu aparține UE și care, din punctul meu de vedere, nici nu ar trebui să adere.
<SPEAKER ID="028" NAME="Dimitar Stoyanov" AFFILIATION="NI">
(BG) Dle președinte, în primul rând, aș dori să spun că un raport atât de concis, precis și clar cu privire la acest subiect reprezintă o raritate pentru Parlament. Banca Europeană de Investiții joacă, fără îndoială, un rol fundamental și extrem de important în dezvoltarea Europei. Aș dori totuși să fac câteva comentarii în legătură cu raportul și cu ceea ce s-a spus în Parlament.
<P>
În primul rând, dintr-o perspectivă internă, susțin politica Băncii Europene de Investiții pentru dezvoltarea întreprinderilor mici și mijlocii. Cred că acest aspect este mult mai important pentru Europa decât schimbările climatice. Banca trebuie să-și canalizeze eforturile în această direcție, nu în ceea a dezvoltării tehnologiilor ecologice. De asemenea, acest domeniu va fi dezvoltat prin sprijinirea întreprinderilor mici și mijlocii.
<P>
Pe de altă parte, dintr-o perspectivă internă, sunt de acord și cu opinia Comisiei pentru control bugetar cu privire la posibila supraveghere exercitată de către Autoritatea Bancară Europeană, noul organism responsabil cu astfel de acțiuni.
<P>
În final, datele tocmai menționate de dl Morganti sunt extrem de alarmante. Și eu sunt de acord cu ideea că, mai ales în cazul investițiilor străine, trebuie să existe și un control parlamentar, fiindcă nu putem accepta ca țările externe să primească mai multe fonduri europene decât primesc chiar țările europene.
<SPEAKER ID="029" NAME="Alfredo Pallone" AFFILIATION="PPE">
(IT) Dle președinte, doamnelor și domnilor, sunt complet de acord cu dl Gauzès. Banca Europeană de Investiții (BEI) a jucat întotdeauna un rol esențial în dezvoltarea Uniunii Europene. Rolul și activitatea sa sunt mult mai importante în perioada actuală de criză.
<P>
Reformele recente ale sistemului de guvernare economică, împreună cu efectele crizei, ar putea conduce la alocarea de către statele membre a unei finanțări inferioare pentru proiecte importante precum crearea de infrastructuri de importanță strategică pentru dezvoltarea întregii Uniuni. Un exemplu în acest sens este proiectul de transport feroviar TEN-T.
<P>
Sunt de acord cu inițiativa Comisiei Europene privind obligațiunile pentru proiecte. Obligațiunile pentru proiecte reprezintă o soluție excelentă pentru finanțarea și susținerea necesităților de infrastructură ale Europei, în vederea unei modernizări și valorificări integrale a potențialului pieței interne. Rolul BEI în emiterea și gestionarea acestor obligațiuni este, prin urmare, primordial.
<P>
Raportul solicită creșterea finanțării acordate întreprinderilor mici și mijlocii și sunt de acord că activitatea BEI trebuie să fie bine calibrată și orientată către obținerea de rezultate. Dle președinte, permiteți-mi să spun că au apărut o serie de probleme în legătură cu activitatea acestei bănci. Aș dori să evidențiez în special faptul că numeroase întreprinderi mici și mijlocii nu pot valorifica de multe ori oportunitățile care li se oferă, deoarece proiectele care beneficiază de finanțare necesită o organizare de anvergură și investiții importante, acestea reprezentând un obstacol în calea participării întreprinderilor mici și mijlocii.
<P>
Timpul necesar pentru desfășurarea procedurilor reprezintă o altă problemă. Demersurile sunt deseori confuze, birocratice și necoordonate cu activitățile și cerințele industriei în cauză. Nu vreau să iterez importanța acestor companii pentru sistemul socioeconomic actual, și, prin urmare, sper că se va putea iniția un dialog cu întreprinderile mici și mijlocii, care va contribui la accelerarea procedurilor și eliminarea, pe cât posibil, a birocrației.
<P>
BEI poate și trebuie să aibă un rol important în gestionarea evenimentelor recente din zona mediteraneană. Europa trebuie să gândească dincolo de situația de urgență și să pună în aplicare o strategie pe termen lung, pentru a se asigura că finanțarea și investițiile au loc in situ, în baza unor decizii comune, în scopul promovării democrației și dezvoltării economiei sociale și de piață.
<SPEAKER ID="030" NAME="Olle Ludvigsson" AFFILIATION="S&amp;D">
(SV) Dle președinte, aș dori să subliniez două aspecte importante ale acestui raport. Mai întâi, Banca Europeană de Investiții joacă un rol esențial în cadrul strategiei Europa 2020. Acesta se referă, în special, la investițiile în infrastructura ecologică. Pentru ca economia europeană să poată fi puternică și durabilă, este nevoie de mai multe investiții în căile ferate și în porturi. Totodată, acestea trebuie conectate cu rețelele rutiere, prin noduri de transport eficiente. Infrastructura trebuie să fie un întreg complet funcțional. Banca Europeană de Investiții trebuie să fie și mai activă în aceste domenii esențiale. În acest scop, este nevoie de un nou mod de gândire în ceea ce privește soluțiile flexibile de finanțare. Obligațiunile europene pentru proiecte reprezintă un pas excelent în direcția corectă, însă ele trebuie completate prin mai multe opțiuni noi de finanțare. Mai presus de toate, observ o șansă de dezvoltare a unui model în care există o cooperare mai productivă la nivel european, național, regional și local.
<P>
În al doilea rând, Banca Europeană de Investiții joacă un rol important în politica de dezvoltare a UE. Există, cu siguranță, loc de mai bine în această privință. Activitățile băncii trebuie să devină mai transparente, mai bine ancorate la nivel local și mai concentrate asupra obiectivelor principale ale activității de dezvoltare a Uniunii. Aspectele referitoare la mediu, sărăcie și dezvoltare trebuie luate în permanență în considerare în deciziile Băncii Europene de Investiți.
<SPEAKER ID="031" NAME="Struan Stevenson" AFFILIATION="ECR">
Dle președinte, BEI oferă fonduri de până la 1 miliard de euro pentru construcția de turbine eoliene și alte proiecte de energie regenerabilă în Regatul Unit. Aceste măsuri sunt în acord cu strategia de combatere a schimbărilor climatice, însă mă îngrijorează faptul că criteriile actuale care guvernează finanțarea BEI nu prezintă transparență și responsabilitate în ceea ce privește examinarea și gestionarea acestor proiecte. Potrivit dlui Maystadt, s-au alocat 6 miliarde de euro pentru dezvoltarea de ferme eoliene la nivelul UE, însă BEI nu face altceva decât să accepte solicitările de finanțare din partea guvernelor respective, fără a efectua o analiză proprie. Nu cred că aceasta este o abordare corectă.
<P>
Companiile producătoare de energii regenerabile din Regatul Unit susțin că turbinele lor au un factor de sarcină de 30 %. În realitate, pe tot parcursul anului trecut, factorul de sarcină a fost de numai 21 %. Aceste echipamente nu funcționează atunci când vremea este extrem de rece, iar solicitările de energie electrică ating nivelul maxim. Ele nu sunt viabile din punct de vedere economic, dublează sau chiar triplează prețul energiei pentru consumatori și nu reduc emisiile de CO2. Acest scandal financiar încă nu a luat sfârșit, iar BEI ar trebui să renunțe la finanțarea energiei eoliene.
<SPEAKER ID="032" NAME="Mairead McGuinness" AFFILIATION="PPE">
Dle președinte, doresc să îi mulțumesc lui James Elles pentru observațiile formulate în legătură cu comentariile dlui Bloom și să le sugerez colegilor mei membri ai UKIP că, dacă doresc să își exprime o opinie sau un dezacord față de alți colegi, nu este nevoie să ne insulte. Dl Bloom a spus că deputații din Parlamentul European sunt excentrici, ecologiști și casnice plictisite. I-aș sugera să ne spună în ce categorie se încadrează dumnealui.
<P>
Voi reveni acum la Banca Europeană de Investiții. Irlanda a beneficiat de finanțarea pentru IMM-uri, însă poate dl președinte - sau alții - ne va putea spune cât de accesibile sunt aceste fonduri, fiindcă ele sunt anunțate, iar IMM-urile sunt foarte entuziasmate de astfel de anunțuri, însă liniile de credit pot fi foarte greu de accesat. Cred că acesta este un aspect extrem de important pentru sectorul IMM-urilor și aș dori un răspuns în această privință.
<SPEAKER ID="033" NAME="Jaroslav Paška" AFFILIATION="EFD">
(SK) Dle președinte, Banca Europeană de Investiții (BEI) a fost creată pentru a susține scopurile și politicii Uniunii Europene, atât în cadrul UE, cât și în orice alt spațiu. Banca este finanțată prin obligațiuni garantate de statele membre ale UE.
<P>
Raportorul, dl Cutaș, ne-a informat că garanțiile pentru activitățile BEI prevăzute în bugetul UE s-au ridicat la aproape 20 de miliarde de euro până la finalul anului 2009, ceea ce înseamnă mult chiar și pentru UE. Din punctul meu de vedere, Parlamentul are dreptate să solicite o explicație a riscurilor asociate acestei obligații. Totodată, ar fi util să cunoaștem mai multe informații despre utilizarea dobânzii din împrumuturile acordate și despre taxele administrative suportate din bugetul UE.
<P>
BEI răspunde în fața statelor membre ale UE, a Curții de Conturi și a OLAF. Apreciez propunerea de introducere a unei eventuale supravegheri prudențiale, care ar include monitorizarea calității finanțelor, situația financiară, măsurarea exactă a rezultatelor și respectarea practicilor optime prevăzute în raportul Cutaș și, prin urmare, îi recomand Comisiei să se gândească serios la această opțiune, în beneficiul unei transparențe sporite a gestionării resurselor UE.
<SPEAKER ID="034" NAME="Elena Băsescu" AFFILIATION="PPE">
Aș dori să îl felicit și eu pe colegul meu, domnul Cutaș, pentru realizarea unui raport foarte bine structurat.
<P>
Activitatea Băncii Europene de Investiții trebuie să fie mai bine direcționată, selectivă și orientată către rezultate concrete. Banca trebuie să se asocieze cu intermediari financiari responsabili și transparenți. Este nevoie de o majorare semnificativă a investițiilor europene strategice pe termen lung. Trebuie să ne concentrăm pe infrastructură și coeziune la nivel european. Salut faptul că banca se concentrează pe domeniile cele mai afectate de criză, IMM-urile, regiunile de convergență și acțiunile privind clima.
<P>
Referitor la împrumuturile acordate, BEI trebuie să aplice o politică activă de informare prin intermediul site-ului său. Accentul trebuie pus pe sumele plătite, numărul de transferuri efectuate și regiunile care au beneficiat de aceste fonduri.
<SPEAKER ID="035" NAME="Antonio Cancian" AFFILIATION="PPE">
(IT) Dle președinte, doamnelor și domnilor, având în vedere criza economică, criza din regiunea mediteraneană și criza energetică și mai ales situația din Japonia în ceea ce privește energia nucleară, consider că, în calitate de pilon operațional al acestei politici, Banca Europeană de Investiții (BEI) trebuie să joace un rol esențial. Consider că BEI trebuie să acționeze atât în interiorul, cât și în exteriorul Europei. Astăzi, avem la dispoziție zona mediteraneană, într-un plan nou important, care trebuie lansat cât mai curând.
<P>
Cum putem face acest lucru? Prin noi mecanisme financiare precum obligațiunile pentru proiecte, după cum am repetat deseori. Dle comisar, vă rugăm să ne spuneți mai multe despre programul și punerea în practică a acestor obligațiuni pentru proiecte.
<P>
Aș dori să îl întreb pe președintele BEI ce s-a întâmplat cu fondul creat din ceea ce rămăsese din fondurile alocate planului de redresare, lansat în urmă cu câteva luni. Deoarece timpul este extrem de important în aceste momente, vă rog să ne oferiți informații în legătură cu acest principiu, dar și cu fondul Marguerite, fiindcă nu știu ce s-a întâmplat cu acesta. În ceea ce privește aceste fonduri, care ar trebui să stimuleze și să dezvolte economia, în acest moment, factorul esențial este programarea punerii în aplicare.
<SPEAKER ID="036" NAME="Alfreds Rubiks" AFFILIATION="GUE/NGL">
(LV) Dle președinte, din punctul meu de vedere, raportul anual al Băncii pentru anul 2009 ar trebui să fie atât aprobat, cât și adoptat. În ceea ce privește viitorul, sunt de acord cu mulți dintre antevorbitorii mei. Personal, consider că ar trebui efectuate o analiză și o revizuire strategică a finanțării pentru investiții (inclusiv a subvențiilor), a rambursării contribuțiilor de capital de către statele membre către Banca Europeană de Investiții (BEI), a împrumuturilor, a instrumentelor inovatoare, a planificării și gestionării financiare a unor astfel de proiecte pe termen lung care nu oferă rezultate imediat, a îmbunătățirilor în vederea garantării sistemelor, a creării unei rubrici pentru investiții în bugetul Uniunii, a consorțiilor financiare între Europa, instituțiile naționale și cele locale, a parteneriatelor între sectorul public și cel politic și a altor posibilități. Calitatea activităților băncii s-ar îmbunătăți și mai mult astfel. Vă mulțumesc.
<SPEAKER ID="037" NAME="Iosif Matula" AFFILIATION="PPE">
Concentrarea investițiilor BEI în regiunile de convergență, în IMM-uri și în acțiunile ce privesc combaterea schimbărilor climatice răspunde efectelor crizei în domeniile cele mai afectate.
<P>
Regiunile de convergență beneficiază de sprijinul substanțial al BEI. Împrumuturile pentru programele structurale au rolul de a crește absorbția, de a eficientiza și multiplica resursele suportului financiar european, în special în regiunile care se confruntă cu rate scăzute ale accesării fondurilor. Inițiativele comune ale BEI și ale Comisiei în sprijinul convergenței au urmărit promovarea accesului IMM-urilor la finanțare, dezvoltarea microcreditelor în vederea creșterii economice și crearea de locuri de muncă și suportul pentru investiții durabile în zonele urbane. Instrumentele de finanțare JESSICA, JEREMIE și JASPERS au prezentat un real interes. Datorită succesului utilizării lor, susțin extinderea domeniului de aplicare și identificarea unor produse financiare inovative în viitor.
<P>
Îl felicit pe domnul Cutaș pentru excelentul raport prezentat.
<SPEAKER ID="038" NAME="Werner Kuhn" AFFILIATION="PPE">
(DE) Dle președinte, dle Maystadt, această dezbatere este deosebit de importantă pentru economiile statelor membre. Ea ne-a demonstrat că țările care au un echilibru sănătos între marile concernuri și întreprinderile mici și mijlocii au depășit cel mai bine criza. În ceea ce privește economia Germaniei, aceasta este formată din IMM-uri în proporție de 70 % și, prin urmare, poate oferi un număr adecvat de locuri de muncă și de instruire.
<P>
Trebuie să le transmitem diferitelor bănci din statele membre mesajul că o astfel de situație facilitează angajarea de investiții, că întreprinderile mici și mijlocii se pot extinde și că Banca Europeană de Investiții susține astfel de activități. Aceste măsuri sunt extrem de importante dacă dorim ca economiile noastre să își continue creșterea și să fie competitive pe piața internațională, unde concurează cu America și Asia de Sud-Est. Prin urmare, consider că această inițiativă a Băncii Europene de Investiții este deosebit de importantă. Ea trebuie însă să fie și eficientă în stimularea creșterii și în facilitarea depășirii crizei economice și financiare.
<SPEAKER ID="039" NAME="Maroš Šefčovič">
vicepreședinte al Comisiei. - Dle președinte, mai mulți deputați s-au referit la problema unei supravegheri prudențiale adecvate. Aș dori să îi asigur că noi, cei din Comisie, analizăm cu atenție problema supravegherii prudențiale a BEI. Într-adevăr, este nevoie de un cadru adecvat de supraveghere, pentru a asigura menținerea permanentă a ratingului excelent al creditului al BEI. Cu toate acestea, trebuie ținut cont de caracterul supranațional al BEI și de prevederile statutare ale acesteia, care fac parte din Tratat.
<P>
BEI a luat recent măsuri concrete pentru soluționarea acestei situații, mai ales prin consolidarea comisiei sale de audit, care are o experiență semnificativă în supravegherea bancară. Mai mult, deoarece BEI a primit refinanțare de la BCE, ea respectă și cerințele de raportare necesare față de BCE.
<P>
Pe de altă parte, considerăm că Autoritatea Bancară Europeană și BCE nu pot asigura supravegherea prudențială a BEI, însă, desigur, nu excludem posibilitatea ca BEI să finanțeze și alte tipuri de acorduri, pe baza unei abordări voluntare a BEI față de alte organisme.
<P>
În ceea ce privește cooperarea și rolul Comisiei în cooperare cu BEI, aș dori să subliniez faptul că, în legătură cu guvernarea BEI, Comisia a jucat deja un rol important, prin faptul că formulează o opinie cu privire la toate împrumuturile acordate de BEI, la resursele proprii, și are reprezentanți în cadrul comitetul director al BEI. Vă pot asigura că între Comisie și BEI, există o cooperare exemplară și excelentă.
<P>
În ceea ce privește supravegherea programelor externe ale UE și procedurile aferente de descărcare de gestiune, în afara activităților desfășurate de BEI sub egida Fondului European pentru Dezvoltare, adică, în cea mai mare parte, Facilitatea pentru investiții ACP, care sunt efectuate conform reglementărilor financiare specifice ale FED, nu cunoaștem nicio altă activitate bugetară a UE, efectuată împreună cu resurse ale BEI, care să nu fie supusă procedurii uzuale de descărcare de gestiune.
<P>
Răspunzându-i dnei Hübner, desigur că suntem complet de acord cu solicitările de maximizare a potențialului BEI, deschizând noi mecanisme de creștere a potențialului de oferire a creditelor și ajutând IMM-urile, mai ales în această perioadă de criză postfinanciară și presiune asupra creditelor. Prin urmare, căutăm abordări inovatoare cu privire la modul de a atinge aceste obiective. Doresc doar să îi reamintesc Parlamentului că Regulamentul financiar al UE a fost modificat recent, în vederea recunoașterii în mod explicit a acestei solicitări de instrumente inovatoare. Deja îl folosim, mai ales în programele orientate către finanțarea cercetării și inovării. Sunt sigur că, grație experienței obținute cu acest proiect, se vor putea utiliza instrumentele inovatoare de finanțare și în alte domenii.
<SPEAKER ID="040" NAME="Philippe Maystadt" LANGUAGE="FR">
Dle președinte, le sunt recunoscător tuturor vorbitorilor pentru comentariile formulate, deși am avut senzația că în special unul dintre ele a fost incorect. Desigur, în timpul pe care îl am la dispoziție, nu pot răspunde în detaliu tuturor aspectelor extrem de interesante care au fost aduse în discuție. Cred că unele dintre ele ar putea fi examinate în comisie, în amănunțime.
<P>
Deosebit de importantă este problema ridicată de dna Hübner. Dacă doriți ca BEI să poată contribui în mod semnificativ la punerea în aplicare a strategiei Europa 2020, în special prin dezvoltarea unor instrumente comune împreună cu Comisia, atunci, în mod evident, cadrul de reglementare trebuie să permită acest lucru. Știu că dezbateți actualmente noul proiect de regulament financiar, însă cred că trebuie să vă asigurați că Banca Europeană de Investiții va putea avea într-adevăr această contribuție. Propunerea formulată de Comisie ni se pare, din acest punct de vedere, complet adecvată. Totuși, Consiliul și Parlamentul trebuie să o accepte. Veți juca deci un rol în revizuirea regulamentului financiar.
<P>
Cred că este nevoie de un studiu mai detaliat pentru celelalte probleme aduse în discuție: problema paradisurilor fiscale, ridicată de dl Canfin. Îi pot confirma dlui Canfin că Banca Europeană de Investiții are o politică mai strictă decât alte instituții financiare internaționale cu privire la acest aspect. Din acest motiv, a trebuit să refuzăm recent cofinanțarea anumitor proiecte împreună cu Banca Africană pentru Dezvoltare, Banca Mondială și Banca Europeană pentru Reconstrucție și Dezvoltare: aceste bănci nu au respectat criteriile mai stricte valabile la nivelul instituției noastre.
<P>
Cu toate acestea, îi pot spune dlui Canfin că nu se pune problema să finanțăm o societate care se află într-o țară de pe lista neagră a OCDE, însă sunt pregătit să analizez această chestiune în detaliu, împreună cu problemele ridicate de dl Klute, precum împrumuturile acordate întreprinderilor mici și mijlocii și transparența în această privință. Nu cred că există multe instituții financiare dispuse să ofere atât de multe informații cu privire la sumele alocate întreprinderilor mici și mijlocii și doresc să subliniez faptul că numărul întreprinderilor mici și mijlocii care au beneficiat de împrumuturile acordate de Banca Europeană de Investiții băncilor intermediare a crescut semnificativ. În 2010, peste 60 000 de întreprinderi mici au beneficiat de astfel de împrumuturi.
<P>
Aș dori să evidențiez trei aspecte care transformă Banca Europeană de Investiții într-o instituție unică. Primul este acela că, spre deosebire de ceea ce a declarat unul dintre dumneavoastră, nu folosim banii contribuabililor.
<P>
președintele BEI.Ca să fie clar, nu îi cerem contribuabilului britanic nici măcar un cent.
<P>
președintele BEI(FR) Nu folosim banii contribuabililor, ci fondurile pe care le obținem în fiecare zi de pe piețele financiare internaționale. Din acest motiv, pentru noi este esențial să ne menținem ratingul AAA. Ne împrumutăm din Asia și din Statele Unite și, cu resursele astfel obținute, putem finanța proiecte în condiții favorabile. Singurul impact bugetar este garanția oferită cu privire la riscul politic impus de punerea în aplicare a mandatului extern care ne-a fost acordat de către Consiliu și Parlament. Este vorba, de fapt, despre o garanție care implică costuri provizorii pentru bugetul UE, deoarece, la doi ani de la primul virament de fonduri, 9 % din toate împrumuturile acordate pe baza mandatului extern sunt puse deoparte și, desigur, această sumă scade pe măsură ce creditele sunt rambursate. Prin urmare, din moment ce nu trebuie să folosim efectiv garanția respectivă, nu există costuri pentru bugetul european. Niciun fel de cost! Așadar, trebuie să realizați că, în mod clar, nu suntem o instituție care consumă banii contribuabililor.
<P>
Al doilea aspect: suntem singura instituție financiară cu adevărat europeană, acționarii noștri fiind toți numai state membre ale Uniunii Europene. Suntem singura instituție financiară care are obligația juridică, în temeiul Tratatului, de a sprijini financiar obiectivele politice ale Uniunii Europene. De asemenea, suntem singura instituție financiară care nu poate finanța un proiect dacă nu a primit deja avizul favorabil al Comisiei Europene. Comisia Europeană își formulează avizul după ce proiectul a fost evaluat de toate serviciile, de toate direcțiile generale, de la Direcția Generală Concurență la Direcția Generală Mediu. Prin urmare, avem obligația de a aplica cu strictețe normele și politicile europene. Suntem supuși auditurilor efectuate de Curtea de Conturi, în măsura prevăzută în acordul tripartit. Cooperăm în permanență cu Oficiul European de Luptă Antifraudă (OLAF) și urmează să convenim asupra supravegherii de către noua Autoritate Bancară Europeană. În orice caz, în ceea ce privește Banca Europeană de Investiții, ne vom supune bucuroși unei forme oficiale de supraveghere bancară. Suntem supravegheați indirect, de exemplu, de către persoanele cu experiență în supravegherea bancară, pe care le includem în comitetul de audit. Cu toate acestea, doresc să reiterez că salutăm ideea unei supravegheri eficiente, exercitată de această nouă autoritate europeană.
<P>
În încheiere, al treilea aspect pe care aș dori să îl evidențiez este faptul că Banca Europeană de Investiții este unică și datorită tipului de expertiză pe care l-a dezvoltat. Suntem o instituție care angajează permanent peste 100 de ingineri, plus o serie de consultanți specializați, ceea ce este rar pentru o bancă.
<P>
De asemenea, dispunem de experiență și expertiză recunoscute în anumite domenii. Vă voi da un exemplu: ni se solicită consiliere tehnică cu privire la proiectele pe care nu le putem finanța, deoarece se află într-o regiune din afara mandatului nostru. Consider deci că ar fi păcat să nu folosim această expertiză. În anumite domenii, precum transportul urban, eficiența energetică, ciclul de apă și sprijinul acordat IMM-urilor, BEI și-a construit în mod clar o expertiză unică. Voi încheia deci spunând că ar fi păcat să nu exploatăm integral acest potențial, prin cooperarea cu Parlamentul European, care este, poate, mai sistematică și mai bine structurată.
<P>
S-au adresat o serie de întrebări extrem de valide. Finanțăm mai mult în Turcia pur și simplu pentru că acesta este mandatul nostru, decis în comun de către Consiliu și Parlament. Avem obligația de a finanța mai mult țările candidate, ceea ce înseamnă că finanțăm proporțional mai mult Turcia și Croația decât alte țări. Scopul nostru este de a pune în aplicare mandatele care ne sunt acordate de către autoritățile europene, în special de către Consiliu și Parlament. Cred deci că aceste considerente justifică, poate, o cooperare sistematică și mai bine structurată cu Parlamentul European.
<P>
(Aplauze)
<SPEAKER ID="043" NAME="George Sabin Cutaș">
raportor. - Aș vrea în primul rând să mulțumesc tuturor celor care au intervenit în această dezbatere constructivă și trebuie să recunosc că, în ciuda câtorva critici, domnule președinte Maystadt, toți colegii care au luat cuvântul au recunoscut rolul important pe care Banca Europeană de Investiții îl poate avea în contextul actual al crizei economice și financiare.
<P>
E clar că avem nevoie de investiții, avem nevoie de proiecte de dezvoltare durabilă în Uniunea Europeană și, de aceea, cred eu că trebuie să punem în aplicare și să avem în vedere idei ambițioase și nu trebuie să ne fie frică să venim și să propunem astfel de idei.
<P>
Nu în ultimul rând, vreau să subliniez, ca o concluzie: nu uitați de transparență și de o mai bună comunicare cu toate organismele europene.
<P>
În final, domnule președinte Maystadt, cred eu că, în numele colegilor, pot să spun că puteți conta pe viitor pe sprijinul Parlamentului European.
<SPEAKER ID="044" NAME="Președintele">
Dezbaterea a fost închisă.
<P>
Votul va avea loc azi la prânz.
<P>
Declarații scrise (articolul 149 din Regulamentul de procedură)
<SPEAKER ID="045" NAME="Ilda Figueiredo" LANGUAGE="PT">
Suntem conștienți de importanța pe care o pot avea creditele acordate de Banca Europeană de Investiții (BEI) pentru dezvoltare și progresul social, având în vedere rata redusă a dobânzii și termenele lungi de plată.
<P>
Totuși, opțiunile oferite nu sunt nici transparente, nici suficient de clare, iar țările și regiunile care au cea mai mare nevoie de aceste împrumuturi nu se numără printre cele cărora li se acordă fonduri cu prioritate. Acest raport, pe care îl susținem, conține deci o serie de critici, sugestii și propuneri.
<P>
Cu toate acestea, nu suntem de acord cu transformarea BEI într-un simplu instrument de punere în aplicare a politicilor UE, nici cu abordarea problemelor de coeziune socială și economică și dezvoltare socială, care trebuie rezolvate prin bugetul UE și prin fondurile structurale și de coeziune. Desigur, BEI poate monitoriza și îmbunătăți aceste eforturi, însă ea nu poate înlocui politicile bugetare ale UE.
<SPEAKER ID="046" NAME="Edit Herczog" LANGUAGE="HU">
Cele mai importante cerințe sunt acelea ca activitățile Băncii Europene de Investiții să fie și mai transparente pentru Parlamentul European, iar instrumentele financiare furnizate de către aceasta să fie utilizate într-un mod mai bine orientat. Recomandăm să se analizeze propunerea de introducere a supravegherii prudențiale pentru această instituție, inclusiv în scopul unei cuantificări precise a calității situației financiare a BEI și a rezultatelor sale, precum și pentru respectarea unor practici de afaceri eficiente și reușite. Doresc să subliniez faptul că nu facem această propunere fiindcă am avea dubii cu privire la regularitatea activității BEI, ci pentru că, din punctul nostru de vedere, ca regulă generală, după cum se menționa în mod clar în urmă cu doi ani în Declarația G20 de la Londra, "toate instituțiile, piețele și instrumentele financiare cu importanță sistemică trebuie să fie supuse unui nivel adecvat de reglementare și supraveghere”. Sugerăm să i se solicite Comisiei Europene să îi prezinte Parlamentului European analiza juridică a opțiunilor pentru supravegherea prudențială a BEI până la 30 noiembrie 2011, fiindcă, în conformitate cu legislația în vigoare, nicio instituție europeană nu are dreptul de a supraveghea BEI. Totuși, având în vedere rolul din ce în ce mai mare al BEI și extinderea UE garantată, se impun schimbări în această privință. Ar fi justificată dezvoltarea supravegherii profesionale și sociale, în mod similar practicii observate recent la nivelul altor instituții financiare non-bancare. Activitatea de creditare a BEI trebuie să devină mai selectivă, mai eficientă și mai orientată către rezultate pe viitor, mai ales în ceea ce privește finanțarea IMM-urilor. În acest scop, trebuie să se colecteze și să se publice într-un mod mai sistematic informații privind creditele acordate.
