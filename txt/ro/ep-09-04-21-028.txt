<CHAPTER ID="028">
Abordarea integrată a perspectivei de gen în cadrul lucrărilor comisiilor şi ale delegaţiilor (prezentare succintă)
<SPEAKER ID="242" NAME="Preşedintele">
Următorul punct pe ordinea de zi este o prezentare succintă a raportului elaborat de doamna Záborská, în numele Comisiei pentru drepturile femeilor şi egalitatea de gen, privind abordarea integrată a egalităţii de gen în cadrul lucrărilor comisiilor şi ale delegaţiilor.
<P>
Declaraţii scrise (articolul 142 din Regulamentul de procedură)
<SPEAKER ID="243" NAME="Anna Záborská" LANGUAGE="SK">
În ultimii ani, demnitatea şi vocaţia femeilor a dobândit o dimensiune nouă. Acest lucru se observă în special în cadrul politicilor orizontale comunitare definite în strategia de la Lisabona, provocările demografice şi eforturile de a concilia viaţa de familie cu viaţa profesională, precum şi acţiunile de combatere a violenţei împotriva femeilor şi traficului de persoane.
<P>
Raportul privind abordarea integrată a egalităţii de gen în cadrul lucrărilor comisiilor şi delegaţiilor este unul dintre rapoartele obişnuite ale Comisiei pentru drepturile femeilor şi egalitatea de gen, pe care am avut onoarea să-l prezint în Parlament în două ocazii pe parcursul mandatului legislativ. Deşi unii salută prezenţa în număr mai mare a femeilor în Parlamentul European, Comisia pentru drepturile femeilor şi egalitatea de gen regretă faptul că femeile sunt încă reprezentate insuficient în organismele funcţionale de conducere ale Parlamentului. La nivelul Directoratelor Generale, reprezentarea femeilor este în continuare insuficientă. Sprijinim crearea de reţele de oficiali în secretariate, comisii şi delegaţii, special instruiţi în această privinţă, cu scopul de a schimba în mod regulat proceduri încercate şi testate.
<P>
Raportul solicită Secretariatului General să continue punerea în aplicare a unei strategii integrate care vizează concilierea vieţii de familie cu viaţa profesională şi facilitează evoluţia carierei femeilor funcţionar. Raportul subliniază faptul că abordarea integrată a egalităţii constituie o evoluţie pozitivă atât pentru femei, cât şi pentru bărbaţi şi că necesitatea abordării integrate a egalităţii trebuie să se facă simţită printr-o abordare practică care nu pune în opoziţie femeile şi bărbaţii.
<P>
Comisia pentru drepturile femeilor şi egalitate de gen subliniază necesitatea de a dispune, în cadrul comisiilor şi al delegaţiilor parlamentare, de instrumente adecvate pentru a face bine cunoscută abordarea integrată a egalităţii. Avem nevoie de indicatori, date şi statistici clasificate în funcţie de gen, precum şi repartiţia resurselor bugetare din punctul de vedere al egalităţii între femei şi bărbaţi.
<P>
Invităm grupurile politice să ţină seama de obiectivul participării echilibrate a bărbaţilor şi a femeilor, în cadrul numirii în funcţii de conducere. Raportul referitor la abordarea integrată a egalităţii este rezultatul cooperării între comisiile parlamentare şi Comisia pentru drepturile femeilor şi egalitate de gen.
<P>
În calitate de preşedinte al Comisiei pentru drepturile femeilor şi egalitate de gen şi raportoare, aş dori să vă mulţumesc sincer pentru această activitate. Aş dori să mulţumesc în special colegilor deputaţi din diferitele comisii care au fost responsabili pentru această activitate. Raportul a fost adoptat în unanimitate în comisie şi apreciez foarte mult acest lucru. Comisia a creat un model metodologic nou care face posibilă evaluarea activităţii fiecărei comisii parlamentare. Modelul este descris detaliat în expunerea de motive. Evaluarea ar avea, cu siguranţă o valoare probatorie mai mare dacă ar fi răspuns toate comisiile şi delegaţiile Parlamentului European.
<P>
În cadrul discuţiilor au fost adoptate un număr de propuneri de amendament, crescând importanţa raportului. Apreciez faptul că raportul a fost creat prin discuţii parlamentare pluraliste şi a evidenţiat importanţa acestui subiect. În contextul alegerilor europene, aş dori să subliniez importanţa efortului depus de alegătorii de ambele genuri pentru a se asigura că femeile sunt reprezentate în Parlamentul European în cel mai mare număr posibil.
<SPEAKER ID="244" NAME="Preşedintele">
În această seară, în Parlament, femeile sunt majoritare. Aş dori doar să atrag atenţia asupra acestui lucru.
<P>
Declar încheiat acest punct de pe ordinea de zi.
<P>
Votarea va avea loc miercuri, 22 aprilie 2009.
<P>
Declaraţii scrise (articolul 142 din Regulamentul de procedură)
<SPEAKER ID="245" NAME="Gabriela Creţu  " AFFILIATION="PSE">
în scris - Apreciem faptul că au fost făcute unele progrese în ceea ce priveşte reprezentarea echilibrată în cadrul poziţiilor de administrator si asistent la nivelul secretariatelor comisiilor. Sperăm ca măsuri similare să fie adoptate şi cu referire la posturile de conducere din cadrul grupurilor politice, cât şi, mai ales, la nivelul funcţiilor politice din Parlament. Nu ne putem abţine a remarca însă că aceste schimbări sunt doar un aspect minor a ceea ce presupune integrarea dimensiunii de gen.
<P>
Aplicarea principiului de "gender mainstreaming” ar însemna ca fiecare act legislativ să fie însoţit de un studiu premergător referitor la impactul de gen; în egală măsură, sensibilitatea la problemele de gen şi o minimă expertiză ar fi necesare în fiecare comisie. Realitatea ne arată că în legislatura 2004-2009, niciun act legislativ propus de Comisie nu a fost respins din cauza lipsei acestui studiu de impact, în ciuda faptului că prezenţa sa ar fi obligatorie după Tratatul de la Amsterdam. Din păcate, trebuie să recunoaştem că rezultatele pozitive sunt minore, iar obiectivul egalităţii de gen încă îndepărtat.
<SPEAKER ID="991" NAME="Lívia Járóka  " LANGUAGE="HU">
Aş dori să o felicit pe doamna Záborská pentru raportul domniei sale, care evidenţiază faptul că, deşi unele dintre comisiile Parlamentului European au adoptat o strategie pentru promovarea egalităţii de gen, există încă deficienţe evidente în ce priveşte aplicarea consistentă a acestui principiu. Acest raport face, de asemenea, un număr de recomandări inovatoare. O astfel de propunere, de exemplu, este iniţiativa ca funcţionarii care lucrează în Parlamentul European să participe la cursuri privind egalitatea de şanse, deoarece cunoştinţele adecvate sunt indispensabile pentru punerea în practică a acestui principiu.
<P>
Egalitatea de gen este unul dintre principiile de bază ale legii comunitare. Totuşi, Parlamentul European nu poate decât să-şi păstreze credibilitatea în faţa publicului dacă insistă pentru introducerea şi punerea în aplicare totală a măsurilor care promovează egalitatea de gen în cadrul acestei instituţii, în special cu privire la comisiile şi delegaţiile acesteia.
<P>
Cu acest scop în minte, trebuie să concepem o strategie care stabileşte obiective concrete pentru promovarea activă a egalităţii de şanse şi în relaţie cu abordarea integrală a egalităţii de gen. Este regretabil faptul că nu a fost înregistrat practic niciun progres de la raportul elaborat de doamna Záborská asupra aceluiaşi subiect, în 2007. Sperăm că această ultimă declaraţie de poziţie va obţine mai multe rezultate.
<SPEAKER ID="990" NAME="Zita Pleštinská  " LANGUAGE="SK">
Femeile reprezintă 52% din populaţia Europei. Sarcina femeilor care activează în politică este de a convinge alegătorii de gen feminin, în special, că participarea femeilor în politica europeană este importantă pentru generaţiile viitoare şi pentru funcţionarea adecvată a sistemelor democratice.
<P>
Cred cu fermitate că reprezentarea femeilor în politică nu trebuie să se bazeze pe introducerea cotelor obligatorii, care ar stabili numărul minim de candidaţi de gen feminin, ci de capacitatea femeilor din politică să caute, să adopte şi să promoveze tipul de chestiuni care vor ajuta femeile să-şi rezolve problemele reale.
<P>
În calitate de membru al Comisiei pentru drepturile femeilor şi egalitate de gen, am vorbit de multe ori în Parlamentul European despre sugestiile pe care le primesc în timpul întâlnirilor cu femeile. În special cred că includerea educaţiei familiale în calculul pensiilor şi asigurarea mai multor creşe şi grădiniţe sunt esenţiale pentru concilierea dintre viaţa de familie şi viaţa profesională. Cred cu fermitate că o femeie politician care acţionează în baza experienţei personale în materie de maternitate şi viaţă de familie va înţelege cel mai bine problemele femeilor.
<P>
Raportul doamnei Záborská privind abordarea integrală a egalităţii de gen în cadrul lucrărilor comisiilor şi ale delegaţiilor demonstrează că Comisia pentru drepturile femeilor şi egalitate de gen desfăşoară o activitate excepţională în Parlamentul European. Aceasta a adoptat multe rapoarte şi opinii care necesită mai multă atenţie din partea celorlalte comisii din Parlament. Tot din acest motiv, numărul femeilor deputat ar trebui să crească cu o treime până la jumătate.
<SPEAKER ID="989" NAME="Rovana Plumb  " AFFILIATION="PSE">
în scris - În zilele noastre din ce în ce mai multe femei participă la politică şi la luarea de decizii în companii. În 2006, 32,6% din managerii din UE erau femei. Numărul femeilor în Parlamentul European a crescut de la 16,3% în 1979, când au avut loc primele alegeri europene. la 31% în 2009.
<P>
Apare însă necesitatea de a adopta și de a aplica o strategie care să aibă obiective concrete în ceea ce privește o abordare integrată a egalității de gen în cadrul politicilor comunitare care țin de competența comisiilor și a delegațiilor parlamentare.
<P>
Susţin necesitatea de a dispune, în cadrul comisiilor și al delegațiilor parlamentare, de instrumente adecvate pentru a face bine cunoscută abordarea integrată a egalității: indicatori, date și statistici clasificate în funcție de sex, precum și repartiția resurselor bugetare din punctul de vedere al egalității între femei și bărbați;
<P>
Toate aceste instrumente trebuie să încurajeze schimbul constant de bune practici in vederea aplicării strategiei integrate care vizează concilierea vieții de familie cu viața profesională și facilitarea evoluției carierei femeilor funcționar.
<P>
Ca social-democrata consider foarte buna iniţiativa de a se transmite parlamentelor naţionale modelul pozitiv oferit de PE în ceea ce privește egalitatea de gen (in Parlamentul României 11% sunt femei).
