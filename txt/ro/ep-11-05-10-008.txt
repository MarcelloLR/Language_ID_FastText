<CHAPTER ID="008">
Descărcarea de gestiune 2009 (continuarea dezbaterii) 
<SPEAKER ID="071" NAME="Președinte">
Vom continua acum dezbaterea privind descărcarea de gestiune pentru anul 2009 (39 de rapoarte).
<SPEAKER ID="072" NAME="Ville Itälä">
raportor. - (FI) Dle președinte, atunci când în discursul meu inițial am vorbit despre securitatea Parlamentului, dl Președinte Buzek a spus imediat că această chestiune a fost discutată de către Birou. Acesta este un lucru excelent și important, deci îi adresez mulțumirile mele dlui secretar general, care a acționat rapid. Aș dori să îi mulțumesc pentru multe alte măsuri pe care le-a luat și care au condus la îmbunătățiri în această Cameră. Anul 2009 a fost un an electoral, în urma căruia am avut noi statute pentru asistenți și pentru deputați. Au existat numeroase probleme legate de acestea, iar secretarul general și grupul de lucru Roth-Behrendt au introdus schimbări, ceea ce este excelent.
<P>
Mulți au întrebat de ce am ridicat problema călătoriei între Strasbourg și Bruxelles. Motivul este acela că la nivelul contribuabililor nu se înțelege de ce risipim banii pe care ei îi plătesc prin taxe. Ce se întâmplă atunci când oamenii nu înțeleg? În Finlanda am avut recent alegeri. Singurul partid care a ieșit învingător a fost partidul euroscepticilor, și au câștigat cu ușurință. Dacă această tendință se răspândește în Europa, vom avea probleme majore în domenii importante. Acum, Finlanda nu intenționează să aprobe pachetul portughez. Aceste aspecte au un impact unul asupra altuia și de aceea încerc să vă explic aici că, dacă nu suntem pregătiți să facem schimbări acum, oamenii nu ne vor susține și vom pierde în probleme semnificative, majore. Acesta este motivul pentru care trebuie să le îndepărtăm pe cele minore.
<SPEAKER ID="073" NAME="Tamás Deutsch">
raportor. - (HU) Dle președinte, doamnelor și domnilor, permiteți-mi să le mulțumesc tuturor celor care au îmbogățit dezbaterea de astăzi prin comentariile lor valoroase. Așa cum am precizat acest lucru în calitatea mea de raportor sau, ca să fiu mai exact, ca înlocuitor al dlui Rivellini, șapte propuneri de descărcare de gestiune sunt depuse la Parlamentul European. Cele șapte propuneri de descărcare de gestiune se referă la șapte instituții europene foarte importante.
<P>
În raportul său de descărcare de gestiune, dl Rivellini propune ca Parlamentul European să acorde descărcarea de gestiune Comitetului Economic și Social European, Comitetului Regiunilor, Curții Europene de Justiție, Curții de Conturi Europene, Ombudsmanului European și Autorității Europene pentru Protecția Datelor și, respectiv, birourilor acestora. Dezbaterea de astăzi ne-a confirmat că există un acord în Parlamentul European privind această chestiune.
<P>
Una dintre propunerile dlui Rivellini vizează descărcarea de gestiune a Consiliului European. Din nou, aici, există un acord între deputați și grupurile Parlamentului European privind amânarea descărcării de gestiune.
<P>
Aș dori să salut observația dlui ministru de stat Becsey, formulată în dezbaterea de astăzi. Consider că măsurile privind activitatea Președinției maghiare sunt importante. Dacă aceste măsuri sunt continuate, atunci când Parlamentul va pune din nou pe ordinea de zi în această toamnă problema privind descărcarea de gestiune a Consiliului, este posibil ca, în cele din urmă, Parlamentul European să acorde descărcarea de gestiune Consiliului European pe baza unui acord pe termen lung între Consiliul European și Parlamentul European privind procedura de descărcare de gestiune a Consiliului.
<P>
Având în vedere aceste gânduri, aș dori să le mulțumesc încă o dată tuturor celor care au contribuit prin activitatea lor la luarea unei decizii astăzi de către Parlament cu privire la aceste șapte propuneri.
<SPEAKER ID="074" NAME="Bart Staes">
raportor. - (NL) Dle președinte, dle comisar, dle ministru Deutsch, doamnelor și domnilor, la sfârșitul acestei dezbateri, aș dori să îi mulțumesc Curții de Conturi Europene în mod explicit. Îl avem alături de noi pe dl Caldeira. Acesta nu a avut astăzi ocazia de a lua cuvântul, dar a avut șansa să vorbească în noiembrie, acum câteva luni, la începutul întregului exercițiu privind descărcarea de gestiune. Aș dori să îi mulțumesc special dânsului și întregii echipe, colegilor acestuia, deoarece fără activitatea Curții de Conturi, nu am fi putut monitoriza atât de bine bugetul european și bugetele tuturor instituțiilor subordonate. În opinia mea, a făcut o treabă incredibil de importantă, nu doar în ceea ce privește raportul anual, ci și în numeroasele rapoarte intermediare, rapoartele speciale, pe care le-am primit de la aceștia.
<P>
În acest sens, mai avem încă o lecție de învățat. Cred că acest Parlament le acordă prea puțină atenție acestor rapoarte speciale. Cred că ar trebui să utilizăm mai bine aceste rapoarte speciale, nu ar trebui să le dezbatem doar în cadrul Comisiei pentru control bugetar, ci și în cadrul numeroaselor comisii cu atribuții specifice, de exemplu în Comisia de cooperare pentru dezvoltare, dacă raportul se referă la cooperare pentru dezvoltare, sau în cadrul Comisiei pentru mediu, dacă raportul se referă la mediu, astfel încât activitatea dvs., a colegilor dvs. și a tuturor colegilor din echipă să poată fi apreciată cum se cuvine și, de asemenea, cetățenii europeni să poată vedea că avem controale adecvate privind cheltuirea banilor contribuabililor europeni.
<P>
Vă mulțumesc pentru întreaga dvs. activitate.
<SPEAKER ID="075" NAME="Președinte">
Dezbaterea a fost închisă.
<P>
Votul va avea loc astăzi, la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="077" NAME="Lidia Joanna Geringer de Oedenberg" AFFILIATION="S&amp;D">
, în scris. - (PL) Unanimitatea este rară în rândul deputaților din Parlamentul European, care sunt de obicei împărțiți în opt grupuri. La votul de astăzi privind cele 39 de descărcări de gestiune pentru execuția bugetelor instituțiilor individuale aferente anului 2009, am amânat decizia de acordare a descărcării de gestiune Consiliului Uniunii Europene cu 637 de voturi pentru, 4 împotrivă și 13 abțineri.
<P>
Decizia adoptată astăzi de deputați reprezintă consecința firească a evenimentelor din ultimele luni. Reprezentanții Consiliului, inclusiv dl secretar general, nu au acceptat nicio invitație din partea membrilor Comisiei pentru control bugetar pentru a discuta cheltuielile Consiliului în anul 2009. Mai mult decât atât, nu ni s-a răspuns la nicio întrebare specifică din cele câteva zeci, care conțin întrebări privind modalitățile de finanțare ale Serviciului european de acțiune externă, care a fost înființat la sfârșitul anului 2009 (raportul dlui Rivellini conține lista completă a întrebărilor). Dacă ne amintim dificultățile care au însoțit dezbaterile privind cheltuielile Consiliului în anii 2007 și 2008 și concesiile de anvergură acordate de Parlament pe această temă, poziția sa din acest an este de înțeles. În urma intrării în vigoare a Tratatului de la Lisabona, ambele instituții necesită un acord formal privind revizuirea cheltuielilor pentru a înlocui "acordul tacit” vechi de 30 de ani. Cetățenii au dreptul să solicite transparență în ceea ce privește finanțele Consiliului și ale Parlamentului. Deocamdată, trebuie să așteptăm până la 15 iunie 2011, când Consiliul va oferi răspunsuri la întrebările deputaților din Parlamentul European.
<SPEAKER ID="078" NAME="Iliana Ivanova" AFFILIATION="PPE">
în scris. - (BG) Procesul de perfecționare a calității cheltuielilor și controlului asupra cheltuielilor legale și de respectare a normelor nu este o activitate unică, ci un proces continuu, care reprezintă responsabilitatea noastră principală față de cetățenii europeni. Oamenii nu înțeleg de ce ne ocupăm încă de bugetul anului 2009 la mijlocul anului 2011. De aceea, pe baza discuțiilor preliminare, prin organizarea unei discuții interinstituționale, putem reduce procedura, dar fără ca aceasta să fie în detrimentul calității. Controlul asupra cheltuirii fondurilor europene ar putea evolua considerabil dacă ar exista date specifice și metode disponibile pentru evaluarea sistemelor de gestionare și de control aplicate în statele membre, deoarece o rată de eroare de 0 % este îndoielnică. Cel puțin 30 % din erori ar fi putut fi depistate și remediate de către agențiile naționale înainte ca acestea să fie confirmate de Comisia Europeană. Statele membre și Comisia trebuie să ia măsurile necesare pentru a se conforma normelor și să adopte măsuri adecvate pentru a înlătura prompt orice deficiență detectată.
<SPEAKER ID="078" NAME="Vladimír Maňka" LANGUAGE="SK">
Raportul referitor la descărcarea de gestiune pentru execuția bugetului general al UE aferent anului 2009, secțiunea I - Parlamentul European.
<P>
Ne confruntăm constant cu numeroase deficiențe care ne împiedică să ne folosim resursele într-un mod total eficient. În activitatea mea în calitate de raportor-șef pentru bugetul UE pentru anul 2010 în domeniul celorlalte divizii, am întâlnit exemple concrete de gestionare inadecvată. Acest lucru se aplică în domeniul serviciilor de securitate, unde costurile pentru securitate sunt într-o continuă creștere, în domeniul traducerilor și utilizării eficiente a resurselor de traducere, precum și în alte domenii. Birocrația înregistrează creșteri substanțiale ale volumului de muncă. Acest lucru conduce la presiuni asupra resurselor suplimentare. Prin urmare, avem nevoie de o evaluare completă a structurilor de personal și a necesarului de resurse. În domeniul politicii de securitate, dar, de asemenea, în domeniul TI și al construcțiilor, trebuie să găsim un echilibru între angajații interni și furnizorii externi. Problemele interne ale fiecărei instituții determină populația să uite de îmbunătățirea cooperării interinstituționale.
<P>
Multe dintre problemele majore au un numitor comun: folosim prea puțin studiile independente pentru utilizarea resurselor și organizarea activității. Prin urmare, anul acesta trebuie să ne abonăm la astfel de studii în domeniile selectate.
<SPEAKER ID="076" NAME="Marc Tarabella" LANGUAGE="FR">
Susțin în totalitate decizia Comisiei pentru control bugetar de a amâna acordarea descărcării de gestiune Agenției Europene pentru Medicamente, deoarece consider că există câteva chestiuni foarte importante. Aș dori să subliniez, în special, lipsa unor garanții privind independența experților și managerilor și, prin urmare, eventualitatea apariției unor conflicte de interese. Acest aspect este cu atât mai relevant cu cât s-a constatat existența anumitor medicamente periculoase care au cauzat decesul multor persoane în Europa și care au fost retrase de pe piață cu întârziere.
<P>
(Ședința a fost suspendată la ora 11.30 și reluată la ora 12.00)
