<CHAPTER ID="010-02">
2. Yemen: pedeapsa cu moartea în cazul delincvenților juvenili, în special în cazul lui Muhammed Taher Thabet Samoum
<SPEAKER ID="421" NAME="Președinte">
Următorul punct pe ordinea de zi este dezbaterea referitoare la cele șase propuneri de rezoluție referitoare la Yemen - pedeapsa cu moartea pentru delincvenții minori, în special cazul lui Muhammed Taher Thabet Samoum.
<SPEAKER ID="422" NAME="Marietje Schaake">
autoare. - Dle președinte, privesc cu mare admirație curajul cetățenilor care sfidează represiunea și violența guvernelor lor. Am văzut acest lucru întâmplându-se în revoltele populare din Tunisia, Egipt, Iran, Algeria, Bahrain și, de asemenea, din Yemen. Generația tânără dorește ca speranța să înlocuiască cinismul, oportunitățile să înlocuiască sărăcia, dreptatea să înlocuiască impunitatea, iar libertatea pe internet să înlocuiască represiunea și cenzura.
<P>
Avem o listă lungă de îngrijorări serioase cu privire la evoluția situației din Yemen în ceea ce privește democrația, drepturile omului și independența sistemului judiciar, precum și persecuția jurnaliștilor, a bloggerilor și a apărătorilor drepturilor omului. În special, suntem preocupați de atmosfera de frică creată de execuțiile minorilor, în pofida angajamentului asumat de Yemen față de comunitatea internațională de a nu executa delicvenți minori, acest angajament fiind inclus în propriul său cod penal.
<P>
Lipsesc mijloacele adecvate pentru a stabili vârsta acuzaților, prin urmare oamenii nu se pot apăra cu ușurință. Solicităm președintelui și autorităților din Yemen să respecte, cel puțin, propriile legi și angajamentele asumate față de comunitatea internațională și să oprească execuțiile minorilor. De asemenea, subliniem nevoia de reformă în Yemen, după cum mulți demonstranți au cerut-o ieșind pe străzi, și dorim ca drepturile și condițiile de trai ale acestora să fie îmbunătățite.
<SPEAKER ID="423" NAME="Marie-Christine Vergiat" LANGUAGE="FR">
Dle președinte, țările arabe sunt zguduite de un val de revolte populare care se întind de la o țară la alta, la toate, și sper că această situație va continua.
<P>
Un val fără precedent de proteste împotriva dictatorilor aflați la putere din acele țări începe să câștige teren. Aceste dictaturi există cel mai adesea cu susținerea și, în cel mai bun caz, prin tăcerea tuturor regimurilor occidentale. Nicio țară nu pare imună la revoltele populare și acest fapt este spre bine. Ne-a luat - v-a luat - prea mult timp să realizați ce se întâmplă în acele țări și, nici măcar acum, nu vă grăbiți. Parlamentul European a adoptat abia la 2 februarie o rezoluție referitoare la Tunisia și abia acum, în cadrul acestei perioade de sesiune, am adoptat una referitoare la Egipt.
<P>
Am solicitat, în legătură cu aceste situații de urgență, o rezoluție referitoare la Algeria. Cererea noastră a fost încă o dată refuzată la fel cum, de luni de zile, dvs. - sau cel puțin marea dvs. majoritate - ați refuzat să vedeți ceea ce se întâmpla în Tunisia.
<P>
Astăzi se organizează mișcări de protest, chiar acum când vorbim, în Iran, în Libia, în privința cărora tocmai v-ați exprimat sprijinul - sprijinul dvs. condiționat, dar totuși un sprijin - pentru un acord de parteneriat, și, de asemenea, în Bahrain și în Yemen, pentru a nu menționa decât țările despre care avem cele mai multe informații. Da, este corect, în Yemen, unde președintele Ali Abdullah Saleh a fost la putere nu mai puțin de 33 de ani. Să mai vorbim despre o democrație gestionată! Desigur, este mult mai bine decât în Libia, unde dl Gaddafi a fost la putere timp de 42 de ani!
<P>
Am fost printre puținii care au spus că nu putem vota astăzi cu privire la rezoluția referitoare la Yemen fără a lua în considerare evenimentele din această țară. Bărbații și femeile din această țară luptă pentru libertatea lor. Violența a erupt între susținătorii și opozanții regimului.
<P>
De când au început revoltele la sfârșitul lunii ianuarie, sute de persoane au fost rănite. Ieri, la Aden, un tânăr demonstrant a fost împușcat și ucis în timpul confruntărilor cu poliția care a deschis focul pentru a împrăștia persoanele adunate. Chiar acum, studenții din Saada s-au baricadat în campus, unde sunt încă înconjurați de poliție, și păstrează tăcerea.
<P>
Când ne gândim la Yemen, ne gândim numai la problema pedepsei capitale pentru minori. Nu sugerez în niciun fel să renunțăm la abolirea pedepsei de moartea - am fost întotdeauna o susținătoare ferventă a acestei aboliri - și cred că orice țară, presupusă a fi democratică, care nu poate aboli o astfel de pedeapsă săvârșește o crimă și nu ar trebui să îi învețe pe alții ce înseamnă democrația și drepturile omului, chiar dacă reprezintă cea mai mare putere din lume.
<P>
Da, această pedeapsă capitală este și mai inacceptabilă atunci când este aplicată minorilor, în special într-o țară în care este imposibil de aflat cu siguranță când s-a născut o persoană și în care această imposibilitate este folosită pentru a condamna oamenii la moarte, grație îndoielii, dacă pot să spun așa, adică din cauza neputinței de a stabili data nașterii și de a dovedi astfel că erau minori la momentul condamnării.
<P>
Și dvs. ați dori să adoptăm o rezoluție care se axează numai pe o chestiune, o rezoluție care abia subliniază, la punctul șapte, nevoia de reformă, cerută, și citez, "de atâția demonstranți”? Este cam puțin.
<P>
Prin urmare, eu și colegii mei, membri ai Grupului Verts/ALE am depus trei amendamente pentru a actualiza această rezoluție și sper ca, împreună, să putem adopta o rezoluție demnă de acest nume.
<SPEAKER ID="424" NAME="Cristian Dan Preda">
Autor. - Vreau să o asigur pe doamna Vergiat că, așa cum oricine poate constata, discutăm nu doar despre pedeapsa cu moartea, ci și despre ceea ce se întâmplă pe străzile din Yemen în ultimele zile și cred că în momentul votului va putea vedea și care este atitudinea grupului nostru față de aceste chestiuni.
<P>
Nu trebuie, însă, să uităm că obiectul rezoluției de urgență care a fost adoptată pentru a fi discutată astăzi privește, totuși, persecuția infractorilor minori și pedeapsa cu moartea aplicată în acest caz și, așa cum se știe, dacă pentru noi europenii pedeapsa cu moartea este inacceptabilă și barbară, ea este cu atât mai grozavă, cu atât mai catastrofală atunci când e vorba despre minori. Culmea este că pedeapsa cu moartea pentru faptele săvârșite sub 18 ani contravine și legislației yemenite și, cu toate acestea, autoritățile din această țară continuă să practice asemenea execuții.
<SPEAKER ID="425" NAME="Raül Romeva i Rueda">
autor. - Dle președinte, subiectul rezoluției de urgență este important în sine. Și eu doresc să solicit președintelui Yemenului să oprească execuția lui Thabet Samoum, precum și să îi cer acestuia și autorităților din respectiva țară să comute pedeapsa cu moartea pronunțată în cazul lui Thabet Samoum și al altor minori, cum ar fi Ali Abdulla.
<P>
Cu toate acestea, după cum s-a spus, ar fi păcat să se piardă această ocazie fără a aduce în discuție unele dintre cele mai importante și de bază chestiuni care apar în țară acum.
<P>
De aceea, aș dori să văd că Parlamentul adaugă, la sfârșitul rezoluției în privința căreia vom vota, faptul că în Yemen, precum și în alte țări arabe, în special în Tunisia și Egipt, demonstranții au ieșit pe străzi în ultimele săptămâni pentru a cere mai multă democrație și reforma statului.
<P>
"Întrucât mulți protestatari au fost atacați sau luați în custodie de către forțele de securitate”: acesta este primul nostru amendament. În al doilea rând: "își exprimă profunda îngrijorare cu privire la problemele politice și socioeconomice de lungă durată din Yemen și solicită comunității internaționale să depună eforturi considerabile pentru a preveni amplificarea crizei actuale”. În cele din urmă, cel de-al treilea amendament al nostru: "își exprimă solidaritatea cu demonstranții care cer reforme democratice și îmbunătățirea condițiilor de trai; salută, în acest context, anunțul președintelui Saleh privind renunțarea la putere în 2013 și solicită autorităților să înceteze violențele împotriva protestatarilor pașnici și să îi elibereze pe toți demonstranții care își exprimă nemulțumirea fără violență”.
<P>
Dacă toate aceste trei amendamente sunt incluse, rezoluția va fi, într-adevăr, foarte bună.
<SPEAKER ID="426" NAME="Corina Crețu">
Autor. - Într-adevăr, pedeapsa cu moartea este cea mai inumană sancțiune posibilă și am pledat de nenumărate ori împotriva ei, iar Parlamentul European a lansat apeluri pentru abolirea acesteia în țările care încă mențin această practică barbară.
<P>
Execuțiile din Yemen, la care se referă rezoluția noastră, sunt însă cu atât mai revoltătoare cu cât este vorba despre minori. Înainte de a fi săvârșit o infracțiune victimele sunt copii. Se încalcă astfel dreptul fundamental la viață, precum și convențiile internaționale la care Yemen este parte și, nu în ultimul rând, chiar codul penal din această țară, care interzice în mod expres aplicarea pedepsei capitale delincvenților minori. Dificultatea de a determina precis vârsta condamnaților în lipsa certificatelor de naștere este o circumstanță ce sporește caracterul discreționar al acestui tip de sancțiune.
<P>
Nu putem discuta această problemă specifică fără a avea în vedere starea de fapt din Yemen. Autoritățile yemenite încalcă drepturile omului. Jurnaliști și militanți sunt închiși abuziv. Femeile sunt discriminate în privința participării la viața publică și a accesului la educație, iar sistemul judiciar nu este deloc independent. Revoltele din ultima perioadă nu au doar o motivație economico-socială, ci exprimă dorința puternică de democratizare a societății yemenite.
<SPEAKER ID="427" NAME="Charles Tannock">
autor. - Dle președinte, Yemen este un stat parte la Convenția cu privire la drepturile copilului și la Pactul internațional cu privire la drepturile civile și politice, aceste acte interzicând, în mod expres, executarea delincvenților minori - cei condamnați pentru infracțiuni comise atunci când aveau o vârstă mai mică de 18 ani.
<P>
Execuția iminentă a lui Muhammed Samoum și, într-adevăr, detenția mai multor delincvenți minori condamnați la moarte reprezintă un afront la adresa dreptului internațional. Urmând astfel de politici, bazându-se pe scuze ciudate potrivit cărora acuzații nu aveau certificate de naștere adecvate sau legate de vârsta nesigură a acestora, Yemen se alătură teocrației brutale din Iran. Cu toate acestea, diferența dintre cele două țări este că Yemen primește ajutor masiv din partea țărilor occidentale, inclusiv din partea UE, pentru a scăpa de teroriștii al-Queda, în timp de Iranul este un paria internațional.
<P>
Așadar, avem o influență puternică aici în UE asupra președintelui Ali Abdullah Saleh. Îndemn Înaltul Reprezentant să adopte toate măsurile posibile pentru a-l convinge pe acesta să acorde clemență în acest caz. După ce a anunțat că va renunța la funcție, președintele Saleh are o adevărată șansă acum să lase în urmă o moștenire pozitivă și educativă pentru țara care a fost brutalizată de conflict și terorism o perioadă atât de îndelungată și care visează acum la un viitor democratic.
<SPEAKER ID="428" NAME="Filip Kaczmarek" LANGUAGE="PL">
Dle președinte, folosirea pedepsei cu moartea în cazul minorilor sub 15 ani a fost interzisă în Yemen în anul 1991. Din 1994, această interdicție a fost aplicată persoanelor cu vârste de până la 18 ani. Din nefericire, interdicția nu este întotdeauna respectată în practică, de exemplu în cazul persoanelor care nu au acte de identitate care să le confirme vârsta, astfel cum s-a menționat deja în această Cameră. În Yemen se întâmplă și alte lucruri periculoase. Este o țară în care numărul armelor a depășit de mult timp numărul populației, în care luptele tribale brutale sunt la ordinea zilei și în care tinerii cu arme nu surprind pe nimeni. Există chiar și o zicală în Yemen potrivit căreia "dacă ești destul de mare ca să folosești un cuțit, ești destul de mare ca să lupți pentru tribul tău”. În plus, toți cei care au fost în Yemen știu că aproape toată lumea are un cuțit, iar un tânăr cu un Kalașnikov nu reprezintă nimic anormal. Societatea din Yemen este, de asemenea, o societate foarte tânără - aproape jumătate din populație are mai puțin de 14 ani. Diferitele miliții recrutează tineri soldați și ar trebui să luptăm și împotriva acestei situații.
<SPEAKER ID="429" NAME="Anneli Jäätteenmäki">
în numele Grupului ALDE. - Dle președinte, pedeapsa cu moartea se folosește încă în 58 de țări și una dintre acestea este Yemen. Grupul meu condamnă pedeapsa cu moartea, în general, și execuția planificată a lui Muhammed Taher Thabet Samoum, în special.
<P>
Dorim să reamintim guvernului din Yemen de angajamentele sale internaționale asumate în temeiul Convenției cu privire la drepturile copilului și al Pactului internațional cu privire la drepturile civile și politice. Ambele convenții interzic execuția persoanelor cu vârsta sub 18 ani.
<P>
Luni, Amnesty International a raportat cu privire la acțiunile forțelor de securitate din Yemen. Potrivit Amnesty, forțele de securitate i-au bătut pe protestatari cu bâte și i-au electrocutat cu bastoane electrice în timpul protestelor pașnice din Sana'a. Grupul meu condamnă aceste acțiuni violente și îndeamnă guvernul din Yemen să înceteze toate violențele împotriva propriului popor.
<SPEAKER ID="430" NAME="Ryszard Czarnecki" LANGUAGE="PL">
Dle președinte, promit că nu voi citi rapid, de fapt voi vorbi încet. Este o onoare pentru mine să vorbesc imediat după fostul prim-ministru al Finlandei. Aș dori să spun că solicitarea adresată Yemenului de a nu pune în aplicare pedeapsa cu moartea în cazul minorilor este un exemplu de abordare minimalistă caracteristică Uniunii Europene. Mă opun pedepsei capitale, deși știu că în această Cameră există persoane care o susțin, chiar dacă nu declară public acest lucru. Mă opun pedepsei capitale, indiferent dacă vizează un minor sau un adult. Cu toate acestea, în ceea ce privește această chestiune specială, sper că vom depăși diferențele noastre de opinii la nivel politic și național, pentru a solicita neechivoc autorităților din Yemen ca, în această situație, președintele Yemenului să facă totuși uz de dreptul său de a grația. Aceasta este, într-adevăr, o chestiune de luptă cu adevărat unită.
<SPEAKER ID="431" NAME="Jaroslav Paška" LANGUAGE="SK">
Dle președinte, administrația din Yemen și-a asumat angajamentul de a accepta aplicarea atât a Convenției ONU cu privire la drepturile copilului, cât și a Pactului internațional cu privire la drepturile civile și politice. Ambele cazuri de delincvenți minori condamnați intră sub incidența regimului acestor acte și, prin urmare, nu ar trebui să fie posibil ca un organism judiciar din Yemen să pronunțe o hotărâre legală care neagă drepturile și protecția care derivă din actele respective.
<P>
Pedepsele impuse care încălcă angajamentele valabile ale unei țări și, prin urmare, legea aplicabilă, nu pot fi acceptate. Dacă guvernul din Yemen susține că puterea sa se bazează pe principii democratice civilizate, atunci nu poate recurge la forme barbare de guvernare, fondată pe arbitrarietate și nedreptate. Consider că ar trebui să clarificăm acest lucru astăzi cu guvernul din Yemen.
<SPEAKER ID="432" NAME="Csanád Szegedi" AFFILIATION="NI">
(HU) Dle președinte, doamnelor și domnilor, desigur cred că este important ca, aici, în Parlamentul European, să condamnăm mijloacele dictatoriale, dictatorii și dictaturile, dar cred, de asemenea, că este important să stimulăm Yemenul în general către structuri democratice. Cu toate acestea, cred că, deși această problemă a Yemenului a fost ridicată în Parlamentul European, nu este treaba Uniunii Europene să adopte o poziție în această privință. Această chestiune este cu totul confuză. Există circumstanțe cu totul neclare. Nici măcar informațiile referitoare la activitățile criminale nu pot fi identificate în mod satisfăcător. Pe de o parte, nu știm nici măcar câți ani avea tânărul acuzat și condamnat de crimă la momentul comiterii acesteia. Este posibil ca acesta să nu fi fost minor. Lucrurile nu sunt clare în acest caz. Nimic nu arată mai bine înapoierea uimitoare din Yemen decât faptul că nici măcar certificatul de naștere al lui Mohammed Taher Thabet nu a fost găsit. Nici până astăzi nu s-a dovedit dacă documentele școlare prezentate de avocatul acestuia sunt adevărate sau false. În plus, aș dori să atrag atenția asupra faptului că nu este vorba despre furtul unei găini, ci despre un caz de crimă, și prefer, în acest caz, să fiu ușor reținut și să vorbesc cu mai multă măsură decât antevorbitorii mei.
<P>
Uniunea Europeană trebuie să ia în considerare, la fel ca alte țări democratice din lume, cum ar fi Statele Unite ale Americii, opțiunea pedepsei cu moartea pentru unele crime excepțional de grave, dovedite dincolo de orice îndoieli.
<SPEAKER ID="433" NAME="Sari Essayah" AFFILIATION="PPE">
(FI) Dle președinte, cazul Samoum nu este un eveniment unicat în Yemen: cel puțin opt alți delincvenți minori se află în închisoare și așteaptă condamnarea la moarte. Această situație este deosebit de problematică într-o țară în care nu există înregistrări ale nașterilor, prin urmare este imposibil să spui cu o oarecare siguranță dacă cineva a fost minor în momentul comiterii unei crime.
<P>
Este totuși important să ne amintim că statul Yemen este parte la Convenția cu privire la drepturile copilului și la Pactul internațional cu privire la drepturile civile și politice, acte care interzic în mod expres condamnarea la moarte a delincvenților minori și sentințele dure, în general, pentru astfel de persoane. Executarea delincvenților minori este, în plus, interzisă în propriul cod penal al Yemenului.
<P>
Spre deosebire de antevorbitorul meu, aș dori să spun să pedeapsa cu moartea este întotdeauna crudă, inumană și anulează demnitatea umană a unei persoane. De aceea UE va lupta împotriva pedepsei cu moartea în toate situațiile și noi, în această Cameră, vom susține această luptă.
<SPEAKER ID="434" NAME="Elena Băsescu" AFFILIATION="PPE">
Condamnarea la moarte a unui copil este de neacceptat în lumea în care trăim. Transformarea acestei practici într-o obișnuință este o crimă în sine. Din acest motiv doresc să-mi exprim dezacordul cu decizia autorităților din Yemen de a continua astfel de demersuri. Guvernul încalcă atât tratele internaționale în materie, cât și codul penal care interzice pedeapsa cu moartea pentru minori. Mai mult, modul în care justiția caută să afle vârsta acelor aduși în fața sa este încă neclar. Acest caz este un trist exemplu a ceea ce se petrece în Yemen.
<P>
Ca membră a Parlamentului European și ca cetățean al UE cred în importanța fundamentală a dreptului la viață al oamenilor, iar copiii sunt primii care trebuie apărați. Fac apel la Înaltul Reprezentant al UE pentru a opri șirul acestor execuții sângeroase.
<SPEAKER ID="435" NAME="Monica Luisa Macovei" AFFILIATION="PPE">
Probabil că Thabet Samoun și Fouad Ahmed Ali Abdulla erau minori, așa cum susțin, când au comis faptele pentru care au fost condamnați la moarte. Au primit sentința cu ani în urmă și aceasta poate fi executată oricând. Presiunea psihică la care sunt supuși este enormă și constituie în sine un tratament inuman și degradant. Cerem autorităților să renunțe la executarea acestor pedepse.
<P>
În plus, cei doi nu pot dovedi că aveau mai puțin de 18 ani pentru că nu dețin certificate de naștere. Obținerea certificatelor este o problemă serioasă în Yemen, unde doar 22% din nașteri sunt înregistrate oficial conform Unicef. Poate că o parte din fondurile cu care ajutăm această țară vor rezolva această problemă. Discuția publică în jurul acestor cazuri trebuie să ducă la abrogarea pedepsei capitale în Yemen și la comutarea sentinței pentru sutele de persoane condamnate la moarte. Solicit Comisiei Europene și Consiliului să insiste asupra acestui obiectiv în dialogul cu guvernul.
<SPEAKER ID="436" NAME="Róża, Gräfin von Thun und Hohenstein" AFFILIATION="PPE">
(PL) Dle președinte, adult sau minor - pedeapsa capitală este un subiect căruia ar trebui să îi acordăm mult timp. După ce am reușit să ne elaborăm propriul cod etic în urma coșmarurilor care au afectat Europa, ar trebui să îl promovăm în alte țări - în țări cu care avem orice fel de relație economică, dar mă gândesc aici și la țările din Europa. În Belarus, se pronunță și se aplică în continuare sentințe de condamnare la moarte.
<P>
Ceea ce se întâmplă în Yemen trebuie să ne atragă atenția, iar noi trebuie să adresăm cele mai puternice apeluri către guvernul yemenit pentru a stopa imediat aceste practici groaznice; de asemenea, trebuie să analizăm faptul că - după cum tocmai a spus colegul meu - în închisori încă există minori care își așteaptă execuția. Și eu fac apel la noi toți: ar trebui să cooperăm mai îndeaproape cu organizații precum Amnesty International și Helsinki Foundation for Human Rights, astfel încât vocea noastră să fie auzită mai bine și să avem o mai mare forță în întreaga lume.
<SPEAKER ID="437" NAME="Franz Obermayr" AFFILIATION="NI">
(DE) Dle președinte, decizia Yemenului de a aplica pedeapsa cu moartea în cazul unei persoane care era minoră la momentul comiterii infracțiunii este șocantă. În mod clar, Yemenul a acționat ilegal în această situație, dat fiind că, la fel ca aproape toate țările din lume, Yemen este semnatară a Convenției ONU cu privire la drepturile copilului. În conformitate cu articolul 37 din convenție, pedeapsa capitală sau închisoarea pe viață nu va fi pronunțată pentru infracțiunile comise de persoane sub vârsta de 18 ani. Această decizie a fost justificată prin faptul că vârsta acuzatului nu era sigură.
<P>
Cu toate acestea, condamnarea la moarte se pronunță împotriva minorilor și în alte părți ale lumii islamice. Tribunalele sharia aplică pedeapsa capitală tinerilor din Somalia, de exemplu. Alături de ONU, UE trebuie să acționeze cu mai multă hotărâre și rapiditate pentru a preveni încălcarea dreptului internațional care are astfel de urmări grave. Dialogul este util, dar Realpolitik și presiunea economică sunt modalități mai bune de impunere a raționamentului nostru. În orice caz, tind să facă lucrurile să se miște mult mai rapid.
<SPEAKER ID="438" NAME="Sergio Paolo Francesco Silvestris" AFFILIATION="PPE">
(IT) Dle președinte, doamnelor și domnilor, în timp ce noi vorbim, sute de prizonieri închiși în pușcăriile yemenite își așteaptă execuția. Cred că această dezbatere ar trebui să atragă mai multă atenție și un angajament mai prompt din partea instituțiilor europene.
<P>
Încălcarea continuă a Pactului internațional cu privire la drepturile civile și politice este un subiect în privința căruia Europa nu trebuie să rămână tăcută și nici să fie absentă, cu atât mai puțin în cazul unei țări precum Yemen, cu care întreținem relații economice. Prin urmare, în mod inevitabil, trebuie să acordăm o mai mare atenție chestiunilor de acest gen.
<P>
În Europa și în lumea occidentală, reabilitarea este clar un aspect important, de bază, al unei sentințe. O sentință la moarte nu are niciun scop de reabilitare și de aceea trebuie să intervenim cu fermitate și determinare și să ne facem auziți în această privință.
<SPEAKER ID="439" NAME="Siim Kallas">
vicepreședinte al Comisiei. - Dle președinte, în punerea în aplicare a orientărilor sale bine stabilite privind pedeapsa cu moartea, Uniunea Europeană participă activ, de multă vreme, la combaterea pedepsei cu moartea în Yemen, atât la nivel general, cât și în cazuri individuale.
<P>
Aplicarea pedepsei capitale în cazul delincvenților minori s-a practicat dintotdeauna în Yemen. Cu toate acestea, înainte, cazurile erau în mare parte necunoscute, iar societatea civilă nu era la fel de activă. Programul privind justiția pentru minori, finanțat de UE și pus în aplicare de UNICEF, a contribuit semnificativ la sensibilizarea publicului, atât în Yemen, cât și în cadrul comunității internaționale. Acest program a fost derulat împreună cu o coaliție de organizații ale societății civile și cu Înaltul Consiliu pentru drepturile mamei și ale copilului.
<P>
Cu toate acestea, sensibilizarea publicului nu este suficientă. Trebuie să continuăm cu acțiuni. În ultimă instanță, delegația UE trebuie să deruleze în mod activ demersurile noastre de stopare a execuțiilor. Ultimele două cazuri au avut loc în luna decembrie 2010, cu Fuad Ahmed Ali Abdulla, și în ianuarie 2011, cu Muhammed Taher Thabet Samoum. În ambele cazuri, execuția a fost oprită - după intervenția UE - pentru a permite prezentarea dovezilor privind vârsta. Situația lui Muhammed Taher Thabet Samoum a revenit în discuție săptămâna trecută. Acum se pare că grațierea de către președinte este singura speranță pentru anularea oficială a sentinței. UE și UNICEF l-au contactat din nou pe președintele Saleh și acum, potrivit informațiilor primite de la Sana'a, execuția este, din nou, suspendată.
<P>
Yemen este obligat de dreptul internațional, de propria legislație privind justiția pentru minori și de propriul cod penal să nu execute minori. Motivele pentru care minorii sunt condamnați la moarte sunt atribuite, în principal, lipsei unei capacități care să stabilească vârsta acestora. Prin urmare, alături de UNICEF, analizăm modalități de a susține Yemenul în a-și consolida o astfel de capacitate, pentru ca respectiva chestiune să fie stopată înainte de a se amplifica. În viitorul imediat, UE va încuraja înființarea unui organism independent care să reexamineze vârsta tinerilor delincvenți. De asemenea, vizăm susținerea capacităților avocaților de a asigura asistență juridică pentru minori. Pe termen mediu, intenționăm să extindem sprijinul UE în favoarea unei autorități eficiente de registru civil.
<P>
Astfel ne ocupăm foarte serios de această chestiune extrem de gravă și folosim toate mijloacele de care dispunem. Guvernul din Yemen a fost receptiv la demersurile noastre. UE rămâne pregătită să îi susțină, acum și în viitor, în vederea atingerii obiectivului nostru de eradicare integrală a pedepsei cu moartea.
<SPEAKER ID="440" NAME="Președinte">
Dezbaterea a fost închisă.
<P>
Votarea va avea loc la sfârșitul dezbaterii finale.
<P>
Declarații scrise (articolul 149 din Regulamentul de procedură)
<SPEAKER ID="441" NAME="Eija-Riitta Korhola" AFFILIATION="PPE">
în scris. - (FI) Am abordat adesea subiectul pedepsei cu moartea în rezoluțiile noastre. Condamnarea minorilor la moarte este un fenomen rar, dar Yemen este una dintre acele țări în care acesta se întâmplă. Deși Yemen a progresat în eforturile sale de a interzice aplicarea pedepsei în cazul minorilor, tribunalele au continuat să pronunțe astfel de sentințe. Cazul lui Muhammed Taher Thabet Samoum nu este unic.
<P>
În general și în contextul dialogului intercultural, trebuie să se acorde o atenție sporită motivului care determină radicalismul în rândul tinerilor, îndemnându-i să comită infracțiuni, chiar și crime, precum și identificării celei mai bune modalități de a-i împiedica pe aceștia să continue pe drumul delincvenței. După cum se știe, pedeapsa cu moartea nu reduce ocurența infracțiunilor.
<P>
Demonstrațiile pro-democrație, care au început în Tunisia și Egipt, au primit o mare susținere din partea tineretului local. Lipsa de perspective și de oportunități, alături de dorința de democrație, a provocat mișcări de rezistență. Acest val de rezistență s-a extins spre Yemen săptămâna trecută.
<P>
Împărtășesc îngrijorările și solicitările colegilor mei în ceea ce îi privește și Samoum și pe alții care au primit aceeași sentință la moarte. Deși acum așteptăm cu interes și speranță să vedem schimbările politice generate de demonstrațiile din țările arabe, nu putem închide ochii în niciun fel cu privire la maltratările care contravin acordurilor internaționale privind drepturile omului, cum ar fi sentințele la moarte pentru minori.
