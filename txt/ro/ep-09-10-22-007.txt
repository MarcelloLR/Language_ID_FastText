<CHAPTER ID="007">
Premiul Saharov 2009 (anunţarea laureatului)
<SPEAKER ID="072" NAME="Preşedintele">
Aş dori să încep cu câteva informaţii importante legate de Premiul Saharov 2009. În cadrul reuniunii sale de azi dimineaţă, Conferinţa preşedinţilor a acordat Premiul Saharov 2009 organizaţiei "Memorial” a lui Oleg Orlov, Serghei Kovalev şi a Ludmilei Alexeieva, şi tuturor celorlalţi susţinători din Rusia ai drepturilor omului pe care aceasta îi reprezintă. Am acordat premiul de anul acesta organizaţiei "Memorial”. Sperăm, în mod sincer, că, acţionând astfel, vom contribui la ruperea cercului de teamă, incertitudine şi violenţă care îi înconjoară pe susţinătorii drepturilor omului din Federaţia Rusă.
<P>
Sperăm, de asemenea, să transmitem mesajul că activiştii societăţii civile din întreaga lume trebuie să fie liberi să îşi exercite drepturile fundamentale la libertatea de gândire, la libertatea de exprimare şi la libertatea cuvântului scris. Trebuie să fim liberi să ne urmăm gândurile, deoarece acest lucru este esenţial în aflarea adevărului.
<P>
Permiteţi-mi să vă împărtăşesc marea satisfacţie pe care o am de a putea să anunţ acest premiu în calitate de Preşedinte al Parlamentului European şi, în special, în calitate de persoană care provine din Solidaritatea. Într-o anumită perioadă, ne confruntam cu probleme grave foarte similare cu cele cu care se confruntă în prezent colegii şi partenerii noştri din Federaţia Rusă. Sunt foarte încântat că adevărul şi libertatea vor învinge mereu în final. Aşa s-a întâmplat în numeroase state din Europa Centrală şi de Sud-Est. Faptul că ruşii care caută, în prezent, să descopere adevărul nu îşi pot desfăşura activitatea în mod liber reprezintă o problemă majoră pentru întreaga Europă, precum şi o tragedie personală pentru ei înşişi. Scopul acestui premiu este ca noi, deputaţii în Parlamentul European, să ne exprimăm sprijinul susţinut faţă de activităţile lor.
<P>
(Aplauze)
<P>
Aş dori să fac câteva observaţii generale: în 1998, adică cu peste 20 de ani în urmă, Parlamentul European a inaugurat Premiul Saharov, decernat anual, pentru libertatea de gândire, pentru a onora persoane sau organizaţii pentru contribuţia adusă la dezvoltarea drepturilor omului şi a valorilor fundamentale.
<P>
De asemenea, trebuie să ne amintim astăzi de toţi acei oameni extraordinari care, prin propriile eforturile şi implicare, s-au opus realităţilor dure ale opresiunii, persecuţiei şi exilului. Ei sunt, adesea, oameni "obişnuiţi”, care fac dovadă de curaj şi implicare excepţionale. Deseori, riscă foarte mult, chiar propriile vieţi. Am acordat acest premiu unor scriitori, jurnalişti, politicieni, profesori, avocaţi şi organizaţii care luptă pentru libertatea muncii, şi chiar unor asociaţii de femei care luptă împotriva dispariţiei forţate. Libertatea de gândire este o valoare universală.
<P>
Aş dori să folosesc această ocazie ca să spun că cele două nominalizări care nu au primit Premiul Saharov anul acesta beneficiază de sprijin susţinut din partea noastră şi că trebuie să menţionăm şi numele acestora, în calitate de persoane care ne-au produs o impresie extrem de puternică. Faptul că le-am menţionat numele, faptul că s-au aflat alături de noi în numeroase dezbateri, spune foarte mult despre sprijinul nostru susţinut pentru ce au făcut. Nu numai laureatul premiului, dar şi nominalizaţii merită respectul nostru adânc şi aprecierea noastră profundă.
<P>
(Aplauze)
<P>
Ceremonia de decernare a premiului va avea loc miercuri, 16 decembrie 2009, la Strasbourg.
