<CHAPTER ID="021">
Comerțul cu produse derivate din focă (dezbatere)
<SPEAKER ID="162" NAME="Preşedinta">
Următorul punct pe ordinea de zi este raportul elaborat de către doamna Wallis, în numele Comisiei pentru piaţa internă şi protecţia consumatorilor, referitor la propunerea de regulament a Parlamentului European şi a Consiliului privind comerţul cu produse derivate din foci - C6-0295/2008 -.
<SPEAKER ID="163" NAME="Diana Wallis">
raportoare. - Doamnă preşedintă, am reuşit să ajungem la un compromis; este posibil ca mâine să avem un acord în prima lectură. În ceea ce mă priveşte, ca raportor în Parlament, aş spune că acesta a fost un dosar foarte dificil, o călătorie foarte anevoioasă.
<P>
Cu toate acestea, am ajuns la o poziţie care, sper, va respecta dorinţele acelor deputaţi europeni care au semnat declaraţia scrisă cu privire la această problemă şi va respecta dorinţele multor cetăţeni din multe ţări ale UE care ne spun că nu le place ce văd în legătură cu vânătoarea de foci pentru scopuri comerciale şi că nu doresc să aibă nimic de-a face cu comerţul care rezultă din această vânătoare. Am respectat această dorinţă; ne-am ocupat numai de problemele care sunt de competenţa noastră în limitele pieţei interne europene: circulaţia pe piaţă a produselor rezultate din vânătoarea în scopuri comerciale. În urma acestei legislaţii - dacă ea este aprobată mâine - consumatorii ar trebui să fie siguri că niciun produs rezultat din vânătoarea în scopuri comerciale nu va fi vândut pe piaţa europeană.
<P>
Dar, bineînţeles, există şi excepţii. Focile sunt animale marine foarte frumoase - am descoperit pe parcursul acestui proces că este foarte uşor să le îndrăgeşti - dar pentru unii sunt şobolanii mării. Aşa sunt percepute de către mulţi pescari: o focă adultă consumă o cantitate enormă de peşte în fiecare zi. Aşadar, focile vor trebui în continuare vânate pentru a asigura pescuitul durabil în unele zone.
<P>
Dar în prezenta legislaţie nu am reglementat vânătoarea. Dacă oamenii din oricare stat membru doresc să vâneze, ei pot continua să vâneze. Nu pot însă să obţină un câştig comercial din respectiva vânătoare. Dar rezultatele vânătorii ar trebui să poată fi utilizate, şi sper în special să poată fi utilizate acele organe ale focilor care pot fi de folos comunităţii medicale.
<P>
Aspectul cel mai dificil al acestei dezbateri a fost locul ocupat de către comunităţile arctice tradiţionale - populaţiile indigene din regiunea arctică. Spunem că facem o excepţie pentru ei, dar cum le va afecta asocierea cu un produs interzis stilul de viaţă şi economia? Regiunea arctică nu este un parc tematic sau un muzeu: este o comunitate în carne şi oase, cu o economie modernă proprie la baza căreia stau produsele marine. Sper ca aceste comunităţi să poată continua să trăiască aşa cum au făcut dintotdeauna. Dar mă îndoiesc, şi ştiu că aceste îndoieli au fost cele care au determinat decizia Consiliului Arctic de săptămâna trecută de a refuza să acorde Uniunii Europene statutul de observator permanent.
<P>
Acest dosar a fost, pentru mine, o şaradă. M-am luptat cu conflictul de libertăţi, am respectat votul în comisie şi am încercat să respect părerile celor pe care îi reprezint. Dar aş vrea să vă împărtăşesc un singur lucru astăzi: am avut o întrevedere cu o delegaţie a comunităţii din Nunavut. După schimbul de opinii, aveam cu toţii lacrimi în ochi. Sper ca derogarea să dea rezultate. Voi sprijini acest pachet legislativ mâine, dar sper că se va dovedi a fi soluţia potrivită.
<SPEAKER ID="164" NAME="Stavros Dimas" LANGUAGE="EL">
Doamnă preşedintă, în primul rând aş dori să le mulţumesc doamnei raportoare Walis şi raportorilor pentru aviz, domnul Martin, domnul Brepoels şi doamna Mathieu, pentru munca excepţională pe care au realizat-o. Aş dori să-i mulţumesc preşedintei Comisiei pentru piaţa internă şi protecţia consumatorilor, doamna McCarthy, pentru contribuţia pozitivă pe care a adus-o cu privire la această propunere.
<P>
Faptul că s-a ajuns la un acord în prima lectură demonstrează voinţa politică a instituţiilor comunitare de a rezolva prompt cele două probleme majore legate de comerţul cu produse derivate din foci, şi anume fragmentarea pieţei interne şi necesitatea de a proteja bunăstarea animalelor. Acest acord conţine trei elemente decisive: primul se referă la armonizarea pieţei interne şi este interdicţia comerţului cu produse derivate din foci pe piaţa Uniunii Europene. Aceasta se va aplica atât produselor fabricate aici cât şi produselor importate. După cum ştiţi fără îndoială, focile sunt vânate atât în interiorul cât şi în afara Comunităţii. Acestea sunt utilizate pentru a fabrica produse precum carne, ulei, grăsime şi produse din organele, blana şi pielea focilor. Aceste produse sunt comercializate pe diverse pieţe, inclusiv piaţa comunitară. În cazul unora dintre acestea, cum ar fi pastilele Omega 3, pielea tăbăcită sau blănurile de focă, este dificil, dacă nu chiar imposibil, pentru consumatori să facă diferenţa dintre produsele derivate din foci şi alte produse similare. Vânătoarea de foci şi modul în care este practicată aceasta a suscitat reacţii aprinse din partea publicului şi a numeroase guverne care ţin mult la bunăstarea animalelor. Aceste îngrijorări sunt cauzate de modul în care sunt vânate focile, de metodele folosite pentru a le omorî şi de durerea pe care acestea le provoacă. Indignarea publicului este clară din participarea masivă la dezbaterile publice relevante, şi este totodată exprimată elocvent în numărul foarte mare de scrisori şi petiţii pe care le-am primit pe parcursul ultimilor doi ani. Cetăţenii pot fi siguri acum că produse derivate din foci nu vor mai fi disponibile pe piaţă.
<P>
Un al doilea element important al propunerii este derogarea logică a comunităţii inuite şi a altor comunităţi indigene. Scopul este de a nu aduce atingere acquis-ului economic şi social al acestor comunităţi, care depind în mod tradiţional de vânătoarea de foci. Ar trebui să ţinem cont de faptul că această vânătoare este un element istoric al culturii şi identităţii lor culturale şi o sursă de venit care contribuie la supravieţuirea lor.
<P>
Al treilea element este derogarea pentru vânătoarea la scară redusă. Astfel vânzarea ocazională a focilor de către pescari va fi acceptată, dar numai pentru scopul gestionării durabile a resurselor marine, pentru plasarea pe piaţă a produselor derivate din foci în scopuri non-profit, pentru acoperirea cheltuielilor. Conform principiilor fundamentale ale acestui regulament, nu trebuie să existe niciun aspect comercial legat de această activitate. Comisia va aproba măsuri de aplicare detaliate care să clarifice aplicarea celor două derogări menţionate mai sus prin procedura de comitologie şi sub controlul Parlamentului.
<P>
Sper că Parlamentul, precum Consiliul şi Comisia, va sprijini în general acest pachet legislativ de compromis. Textul în cauză prevede armonizarea pieţei interne şi, în acelaşi timp, reflectă îngrijorările cetăţenilor europeni referitoare la bunăstarea animalelor cu privire la vânătoarea de foci. Comisia Europeană se află într-o poziţie de a accepta în totalitate pachetul legislativ de compromis, pentru a ajunge la un acord privind acest regulament în prima lectură.
<SPEAKER ID="165" NAME="Frieda Brepoels">
raportoare pentru aviz a Comisiei pentru mediu, sănătate publică şi siguranţă alimentară. - (NL) Doamnă preşedintă, domnule comisar, sunt extrem de încântată că putem să votăm acest dosar în ultimul moment, deoarece mulţi cetăţeni, precum şi Parlamentul, solicită de mulţi ani măsuri de combatere a practicilor crude utilizate la vânătoarea de foci în scopuri comerciale.
<P>
Nu a fost uşor să găsim abordarea potrivită, deoarece nu este de competenţa Europei de a interzice această vânătoare. Aşadar, sunt recunoscătoare Comisiei pentru propunerea prezentată Parlamentului, cu toate că Parlamentul a considerat că această propunere trebuie să fie mai strictă.
<P>
În calitatea mea de raportoare pentru aviz a Comisiei pentru mediu, sănătate publică şi siguranţă alimentară, le sunt aşadar extrem de recunoscătoare colegilor mei din diferitele grupuri politice pentru sprijinul prompt acordat propunerii mele de a opta pentru o interdicţie totală a comerţului cu produse derivate din foci cu o singură excepţie: vânătoarea tradiţională practicată de comunităţile inuite. Făcând acest lucru, comisia a respins propunerea iniţială a Comisiei Europene, care prevedea mai multe excepţii, şi a respins totodată un plan de etichetare, pe care îl considerăm imposibil de monitorizat.
<P>
Aş dori totodată să mulţumesc Preşedinţiei cehe pentru că a continuat lucrările până a ajuns la acest acord. Îmi imaginez că negocierile cu statele membre nu au fost întotdeauna uşoare. Aş dori să le mulţumesc colegilor mei deputaţi, precum şi diferitelor organizaţii nonguvernamentale (ONG-uri) care au jucat un rol util ca grupuri de presiune pe tot parcursul acestui proces şi care acum sprijină în mod explicit compromisul. Compromisurile înseamnă întotdeauna favoruri reciproce, bineînţeles, dar cred că acest text îndeplineşte cerinţele tuturor părţilor implicate.
<P>
În final, aş dori să subliniez, de dragul cetăţenilor europeni, că acest compromis va avea într-adevăr un impact asupra vânătorii în scopuri comerciale în ţări precum Canada. În aşteptarea unei posibile interdicţii a comerţului, cererea de blănuri de focă a scăzut deja în acest an şi preţurile au scăzut la jumătate în comparaţie cu anul trecut. Aşadar, odată ce interdicţia va fi introdusă, aceasta va reprezenta o lovitură importantă pentru vânătoarea de foci şi pentru comerţul internaţional cu produse derivate din foci.
<P>
Sunt aşadar încântată de rezultat, şi sper în sprijinul colegilor mei deputaţi pentru votul de mâine.
<SPEAKER ID="166" NAME="Véronique Mathieu" LANGUAGE="FR">
Doamnă preşedintă, nu împărtăşesc opinia colegilor mei deputaţi, nici opinia domnului Dǐmas, deoarece îmi amintesc avizul consilierului juridic către Consiliu. Îmi amintesc totodată şi avizul consilierului juridic către Parlament. Amândoi consilierii ne-au informat că baza juridică folosită este greşită. Iată ce îmi amintesc.
<P>
Nu uitaţi, domnule Dǐmas, că interziceţi produsele rezultate din vânătoarea de foci fără să le înlocuiţi cu alte produse, ceea ce nu este legal. Ar trebui să realizaţi că şi canadienii sunt la curent cu acest lucru şi că intenţionează să îşi exercite dreptul de apel la Organizaţia Mondială a Comerţului. Aceştia nu vor accepta să fie privaţi de aceste produse, şi nu îi puteţi opri. Personal consider că au dreptate în această privinţă. Slabul compromis - după părerea mea acest compromis este foarte slab - pentru care vor vota unii dintre colegii mei deputaţi mâine - fără mine, căci eu voi vota împotrivă - este supus la vot în ajunul reuniunii la nivel înalt UE - Canada. Uniunea Europeană declară practic război prietenilor noştri canadieni. Sper că deputaţii europeni sunt conştienţi de ceea ce fac.
<P>
Trebuie, de asemenea, să le spun colegilor mei deputaţi şi domnului Dǐmas că vor avea o campanie electorală grozavă pe spinarea focilor şi pe spinarea canadienilor, deoarece nu rezolvăm nimic în ceea ce priveşte vânătoarea de foci. Nu facem decât să delocalizăm problema. Aţi spus chiar dumneavoastră, domnule Dǐmas, că nu interziceţi vânătoarea de foci. Nu faceţi decât să delocalizaţi poate această problemă în China sau în alte ţări, care vor putea accepta aceste produse. Nu aţi rezolvat nimic.
<P>
Consider aşadar că acesta este un compromis slab. Consider că problema a fost muşamalizată, că nu s-a rezolvat nimic şi că nu avem de ce să fim mândri. Nu avem de ce să fim mândri nici când vedem preţurile blănurilor vândute de inuiţi, care scad. Nu am votat încă textul, nu am adoptat compromisul, şi totuşi aceşti oameni suferă din cauza noastră. Nu găsesc nicio satisfacţie în acest lucru.
<SPEAKER ID="167" NAME="Malcolm Harbour">
în numele Grupului PPE-DE. - Doamnă preşedintă, în calitate de coordonator al Grupului PPE-DE în Comisia pentru piaţa internă şi protecţia consumatorilor, am semnat textul de compromis şi cred că a fost decizia potrivită dar, aşa cum a spus doamna Diana Wallis, acesta a fost un dosar extrem de dificil din cauza dificultăţilor de a găsi un echilibru între diferitele opinii.
<P>
Aţi auzit deja intervenţiile a doi membri ai grupului pe care îl reprezint care au păreri diferite şi cred că veţi vedea mâine că poziţia grupului nostru va fi împotriva propunerii - dacă unele dintre amendamentele propuse de colegii mei nu vor fi votate. Cu toate acestea, vor fi mulţi - printre care şi eu - care vor vota pentru, deoarece, odată ce am adoptat această poziţie, simt că am obligaţia morală de a face acest lucru.
<P>
Aş dori doar să reiau unele dintre problemele principale. În primul rând, acesta este un apel la acţiune. Ceea ce au spus colegii mei până acum este că acesta este începutul, şi nu sfârşitul unui proces. Problema este modul inuman în care sunt omorâte focile şi incapacitatea vânătorilor profesionişti de a rezolva acest lucru. Guvernul canadian s-a gândit, de asemenea, la acest aspect. Au fost introduse multe clauze privind examinarea pentru a asigura funcţionalitatea textului, dar sunt pe deplin de acord cu ceea ce a spus doamna Diana Wallis, şi anume că derogările au fost cruciale pentru realizarea compromisului.
<P>
Derogările sunt echilibrate deoarece reflectă, în primul rând, importanţa sprijinirii vânătorii tradiţionale în comunităţi. Doamna Diana Wallis are dreptate când spune că acest compromis trebuie să funcţioneze, şi acest lucru înseamnă că produsele fabricate de aceste comunităţi trebuie să fie în vânzare şi trebuie prezentate într-un mod adecvat. În al doilea rând, datorită importanţei resurselor marine durabile şi a modului în care această problemă va fi rezolvată.
<P>
Avem în faţă un compromis. Cred că cetăţenii europeni îşi doresc ca noi să sprijinim acest compromis, dar şi Parlamentul va trebui să aibă în vedere această problemă de acum încolo.
<SPEAKER ID="168" NAME="Arlene McCarthy">
în numele Grupului PSE. - Doamnă preşedintă, cred că uităm că acest Parlament a fost primul care a preluat campania pentru o interdicţie la nivelul UE al comerţului crud cu produse derivate din foci. În 2006 o declaraţie scrisă care solicita această interdicţie a fost sprijinită covârşitor de către deputaţi - primind 425 de semnături - însoţită de studii ale experţilor veterinari demonstrând clar că focile sunt omorâte cu suferinţe groaznice, fiind adesea jupuite de vii. Publicul nu mai tolerează acest comerţ, iar noi ca reprezentanţi ai lor avem puterea de a-i pune capăt. Mai mult decât atât, votul nostru de mâine va fi un pas decisiv în campania mondială pentru interzicerea acestui comerţ.
<P>
SUA a introdus o astfel de interdicţie cu mulţi ani în urmă. Mexicul a interzis comerţul. În Europa avem deja interdicţii naţionale în Belgia, Ţările de Jos, Luxemburg şi Italia; Germania şi Marea Britanie caută moduri de a interzice comerţul. În Rusia au fost deja introduse interdicţii. Hong Kong-ul intenţionează să introducă o interdicţie. Aceasta este o problemă politică, care acum a ajuns la termen. După o campanie de 40 de ani împotriva acestui comerţ, Europa are acum şansa de a introduce o interdicţie în toate cele 27 de state.
<P>
Nu este prima dată când am analizat în Comisia pentru piaţa internă şi protecţia consumatorilor preocupările cetăţenilor pentru stoparea acestui comerţ crud. Parlamentul are puterea de a satisface cerinţele cetăţenilor, iar Comisia pentru piaţa internă s-a hotărât în favoarea unei interdicţii stricte, făcând în acelaşi timp o excepţie pentru vânătoarea tradiţională în comunităţile inuite. Am respins propunerea mixtă a Comisiei pentru o interdicţie parţială şi un plan de etichetare; am respins propunerea doamnei Wallis care prevedea numai un plan de etichetare. De ce ? Deoarece cetăţenii ar fi condamnat acest gest şovăielnic care ar fi permis crudului masacru să continue. Publicul a demonstrat în numeroase sondaje realizate în statele europene că doreşte să se pună capăt acestui comerţ: 75% dintre cei intervievaţi în Marea Britanie doresc ca acest masacru să înceteze; 80% în Austria, peste 90% în Franţa şi Ţările de Jos. Chiar şi în acele ţări europene unde nu are loc decât o vânătoare de foci tradiţională sporadică, comerţul nu este sprijinit de public, cu 70% împotrivă în Suedia. O majoritate clară de canadieni nu sprijină vânătoarea practicată în ţara lor.
<P>
Mai mult decât atât, 86% din canadienii intervievaţi consideră că Uniunea Europeană ar trebui să fie liberă să interzică aceste produse. Am aici o scrisoare de la un senator canadian adresată domnului Preşedinte Pöttering în care acesta spune: "Votul dumneavoastră pentru interzicerea comerţului cu produse derivate din foci va ajuta marea majoritate a canadienilor, care au privit cu admiraţie gestul Federaţiei Ruse de a pune capăt masacrului sângeros al focilor luna trecută, să-şi determine politicienii să privească mai departe de oportunitatea politică, să vadă ce este bine şi să pună capăt odată pentru totdeauna acestei vânători inumane. În numele majorităţii canadienilor care se opun acestei vânători, vă mulţumesc pentru iniţiativa luată în acest domeniu. Aceasta este pe deplin apreciată.”
<P>
Anul acesta 50 000 de foci au fost masacrate în Canada, faţă de 220 000 anul trecut. Acest lucru înseamnă că noi, în calitatea noastră de cetăţeni, avem acum posibilitatea să interzicem acest comerţ crud. Ştiu că acest lucru va fi susţinut de cetăţenii europeni. Sper că mâine Parlamentul va vota în sprijinul propunerii Comisiei pentru piaţa internă de a interzice comerţul cu produse derivate din foci.
<SPEAKER ID="169" NAME="Toine Manders">
în numele Grupului ALDE. - (NL) Doamnă preşedintă, în calitatea mea de coordonator al Grupului Alianţei Liberalilor şi Democraţilor pentru Europa în Comisia pentru piaţa internă şi protecţia consumatorilor, am semnat acest compromis. Şi în grupul nostru există diferenţe de opinie, aşa cum a spus domnul Harbour despre Grupul PPE-DE, dar acest lucru nu face decât să demonstreze că acesta este un subiect sensibil.
<P>
Într-o democraţie, reprezentanţii aleşi trebuie să asculte opinia publică, şi au trecut vremurile în care animalele trebuiau masacrate cu cruzime pentru a obţine produse comerciale. Nu este intenţia noastră de a stipula cum ar trebui să se desfăşoare vânătoarea; nu dorim să intervenim în gestiunea vânatului. Ceea ce ne dorim este să punem capăt comerţului de animale care au fost sacrificate inuman.
<P>
Într-adevăr, cred că acesta este mesajul transmis de prezentul compromis. Cred că este bine că şi comunităţile tradiţionale au fost luate în considerare printr-o derogare, şi totodată că turiştii sau consumatorii care importă produse pe care le-au cumpărat ca suveniruri nu vor face obiectul unei vânători de vrăjitoare. Aceasta nu ar fi o acţiune potrivită, şi nici nu ar demnă de Uniunea Europeană de astăzi, care este una a libertăţii.
<P>
Din moment ce vrem ca informaţiile necesare să fie înscrise pe toate produsele, ar putea fi un lucru bun să etichetăm pur şi simplu produsele care conţin organe de focă astfel încât consumatorii să poată să aleagă, deoarece aşa cum stau lucrurile acum, aceştia nu sunt adesea la curent cu această situaţie. Avem nevoie de o mai bună informare, deoarece consumatorii trebuie să poată alege în cunoştinţă de cauză.
<P>
Ar putea fi o idee bună să sprijinim comunităţile indigene tradiţionale luând măsuri care să le permită să dezvolte economii alternative. Vă mulţumesc, doamnă preşedintă, şi sper să adoptăm acest compromis mâine cu o majoritate importantă.
<SPEAKER ID="170" NAME="Leopold Józef Rutowicz" LANGUAGE="PL">
Doamnă preşedintă, cazurile de masacrare crudă a focilor fac parte din fenomenul braconajului, care, din păcate, este destul de frecvent. Braconierii omoară animale marine şi de pădure şi numeroase specii de peşte, şi nu respectă niciun principiu, distrugând populaţii întregi şi provocându-le suferinţe. În ţările Uniunii Europene şi în Canada există legislaţia corespunzătoare, şi există şi servicii al căror rol este de a asigura respectarea legislaţiei.
<P>
O modalitate prin care aceste servicii pot fi sprijinite eficient ar fi ca oamenii obişnuiţi să ajute la descoperirea şi identificarea braconierilor. Rolul statului ar trebui să fie acela de a se asigura că animalele pot trăi în condiţii fizice şi emoţionale bune şi în armonie cu mediul înconjurător, şi totodată că pieile şi carnea animalelor sălbatice obţinute ilegal, inclusiv ale focilor, nu ajung pe piaţă, şi că acest comerţ este pedepsit sever. Proiectul de regulament al Parlamentului European şi al Consiliului este un document care reconciliază interesele tuturor părţilor implicate în domeniul comerţului cu piei de focă.
<SPEAKER ID="171" NAME="Heide Rühle" LANGUAGE="DE">
Doamnă preşedintă, în numele grupului pe care îl reprezint, aş dori să spun că acest acord este binevenit şi că vom vota în favoarea lui mâine. Îndeplinim dorinţele multor cetăţeni care în nenumărate scrisori şi e-mailuri ne-au cerut să luăm atitudine în acest domeniu. Bineînţeles, respectăm totodată declaraţia scrisă a Parlamentului în care se solicita clar o interdicţie.
<P>
M-a surprins poziţia raportoarei pentru aviz a Comisiei pentru agricultură şi dezvoltare rurală. Aş dori să ştiu dacă vorbea într-adevăr în numele comisiei sau în nume propriu. În orice caz, aş dori să spun clar că există cu siguranţă un temei juridic. De exemplu, există o interdicţie pentru comerţul de piei de câine şi de pisică, care a intrat în vigoare la începutul acestui an. Acest lucru demonstrează clar că există un temei juridic pentru demersul nostru. Mai mult, avem deja o distorsiune clară a pieţei interne, deoarece cel puţin cinci state membre au pus în aplicare deja interdicţia şi alte state intenţionează să o pună în aplicare. De aceea Uniunea Europeană trebuie să ia atitudine pentru a pune capăt acestei distorsiuni a pieţei interne.
<P>
Există motive pentru demersul nostru. Există temeiuri juridice şi temeiuri care decurg din piaţa internă. Aş dori să subliniez încă o dată foarte clar acest lucru. În ceea ce priveşte excepţiile, aş dori să spun clar că piaţa de desfacere pentru produsele fabricate de inuiţi s-a prăbuşit în urmă cu câţiva ani. Reprezentanţii inuiţilor au explicat acest lucru în timpul consultărilor. I-am invitat să vorbească în faţa comisiei şi au spus în mod explicit că pieţele se prăbuşiseră deja înainte ca noi să luăm atitudine. Dacă inuiţii doresc să continue să vândă aceste produse, pot să facă acest lucru doar dacă este foarte clar că produsele nu au nimic de-a face cu metoda obişnuită de omorâre a focilor. Inuiţii vor putea să-şi vândă produsele numai dacă se face o distincţie clară.
<SPEAKER ID="172" NAME="Kartika Tamara Liotard">
în numele Grupului GUE/NGL. - (NL) Doamnă preşedintă, sprijin interdicţia totală a importurilor de blănuri de focă. În fiecare an, o privelişte splendidă a naturii devine scena unui spectacol al durerii şi suferinţei, în care pui de focă de 12 zile sunt omorâţi în bătaie sau împuşcaţi. Acest măcel este realizat în beneficiul pieţei şi al marilor afaceri, fără nicio consideraţie pentru bunăstarea animalelor, iar acest lucru mă umple de groază.
<P>
Nu putem să ne dorim să importăm această oroare în Uniunea Europeană. Într-adevăr, mulţi cetăţeni europeni nu îşi doresc acest lucru şi sprijină interdicţia totală a importurilor de blănuri de focă. În Ţările de Jos am dus o luptă crâncenă pentru această interdicţie şi am reuşit. Adoptarea propunerii Comisiei în forma ei iniţială ar submina rezultatele realizate în Ţările de Jos.
<P>
Cu toate acestea, raportul Parlamentului mă face să cred că în acest Parlament suntem pe punctul de a accepta interdicţia totală a blănurilor de focă. Sprijin această interdicţie şi solicit tuturor deputaţilor şi Comisiei să facă la fel.
<SPEAKER ID="173" NAME="Hélène Goudin" LANGUAGE="SV">
Doamnă preşedintă, în ciuda faptului că discutăm o propunere legislativă privind comerţul cu produse derivate din foci, dezbaterile s-au învârtit mai degrabă în jurul vânătorii de foci, şi în special în afara UE. Masacrarea focilor în modurile pe care le-am văzut în fotografii, în ţări din afara Uniunii Europene, este un lucru groaznic care nu ar trebui permis.
<P>
Cu toate acestea, ar trebui să facem diferenţa între vânătoare şi măcel. Vânătoarea de foci este practicată în Suedia, dar este o vânătoare controlată, de protecţie. Nu sunt folosite bâte sau ciomege; în locul acestora sunt folosite arme de foc. Întregul proces este îngrădit de reguli stricte şi dacă animalele nu pot fi folosite odată ce au fost împuşcate, aceasta ar fi o foarte proastă gestiune a resurselor naturale. Compromisul propus acum este mai bun decât propunerea iniţială. Cu toate acestea, mă îngrijorează modul în care ar putea fi interpretate unele părţi din această legislaţie, care ar putea avea consecinţe negative pentru Suedia şi pentru vecinii noştri nordici. Să sperăm că mă înşel.
<SPEAKER ID="174" NAME="Jan Cremers" AFFILIATION="PSE">
(NL) Doamnă preşedintă, domnule comisar, doamnelor şi domnilor, aş dori să încep prin a-i mulţumi doamnei raportoare pentru munca depusă în acest dosar. Ca urmare a solicitării Parlamentului de introducere a unei interdicţii la nivelul Uniunii Europene pentru produsele derivate din foci, pe care a menţionat-o doamna McCarthy, sunt încântat că s-a ajuns cu Consiliul la un compromis demn de dorinţele acestui Parlament.
<P>
Aproximativ 900.000 de foci au parte de o moarte groaznică în fiecare an în numele vânătorii de foci în scopuri comerciale. Acest lucru este nu numai groaznic, dar şi complet absurd. Din punctul de vedere al Grupului Socialist din Parlamentul European, a fost clar de la început că propunerea Comisiei nu mergea până la capăt. Derogările generoase prevăzute în această propunere ar fi fost imposibil de monitorizat dată fiind răspândirea vânătorii într-o perioadă de 10 zile în fiecare an. Capacităţile de monitorizare sunt insuficiente şi adesea guvernele vizate nu vor să facă acest lucru.
<P>
Grupul nostru a considerat crucial să restrângă în mod considerabil sfera de aplicare a excepţiilor în timpul negocierilor, şi sunt încântat de rezultatul actual - o interdicţie a comerţului în care acest obiectiv a fost în cea mai mare parte realizat. Grupul PSE consideră totodată că este important să intervenim cât mai puţin în sursele de venit ale populaţiilor indigene. Derogarea pentru inuiţi şi alte populaţii indigene, care face parte din compromisul propus, este în acord cu dorinţele grupului nostru.
<P>
Deşi nu putem obliga ţările care nu fac parte din Uniunea Europeană să pună capăt vânătorii de foci, sperăm ca prin această legislaţie comerţul cu produse derivate din foci să devină mult mai puţin profitabil şi vânătoarea să fie redusă - şi să sperăm, în timp util, să înceteze definitiv. Sunt aşadar încântat de rezultat.
<SPEAKER ID="175" NAME="Peter Šťastný" AFFILIATION="PPE-DE">
Doamnă preşedintă, această propunere finală privind vânătoarea de foci este complet inacceptabilă deoarece se amestecă grav în treburile altor state. Totuşi aceste state respectă regulile şi nu încearcă decât să gestioneze resursele naturale şi să ocupe forţa de muncă.
<P>
Această propunere distruge vieţile oamenilor şi comunităţile din regiunile ultraperiferice. Distruge oportunităţile de afaceri de cele două părţi ale Atlanticului şi dăunează serios bunelor relaţii cu parteneri mondiali comerciali şi strategici importanţi. Mai mult, această propunere încalcă regulile OMC.
<P>
Ca deputaţi europeni avem datoria de a proteja oamenii şi de a crea un mediu propice pentru oportunităţile de ocupare a forţei de muncă. Votând această interdicţie, eşuăm în ambele domenii. O interdicţie cu privire la foci, care sunt deja prea multe, este o nebunie şi un eşec total al valorilor noastre. Le spun tuturor deputaţilor: vă rog puneţi capăt acestui dezastru şi votaţi împotriva acestei propuneri.
<SPEAKER ID="176" NAME="Carl Schlyter" AFFILIATION="Verts/ALE">
(SV) Doamnă preşedintă, sunt într-adevăr foarte mulţumit că am ajuns la acest punct. La început, mulţi au spus că este imposibil, că nu este realizabil. A fost realizabil. Sprijinim acum cetăţenii canadieni care nu mai vor să le fie ruşine de comportamentul ţării lor pe banchizele de gheaţă.
<P>
De treizeci de ani încercăm să controlăm şi să reglementăm această vânătoare. Acest lucru nu s-a realizat nici în Norvegia, nici în Canada. Regulile nu sunt respectate la faţa locului. A venit timpul să renunţăm la ideea că putem face cumva uman acest măcel la scară industrială.
<P>
Pentru decizia de astăzi trebuie să le mulţumim organizaţiilor nonguvernamentale şi majorităţii cetăţenilor europeni care îşi doresc această interdicţie. Este o victorie a bunului simţ, o victorie a spiritului umanitar, o victorie a democraţiei şi nu în ultimul rând o victorie pentru focile care vor putea creşte fără a fi omorâte în bătaie şi măcelărite de dragul vanităţii umane. Aş dori să le mulţumesc tuturor colegilor mei deputaţi care au făcut posibil acest lucru.
<SPEAKER ID="177" NAME="Christian Rovsing" AFFILIATION="PPE-DE">
(DA) Doamnă preşedintă, aş dori să spun că găsesc această problemă exagerată, şi vorbesc acum numai în numele Groenlandei, care face parte din Regatul Danemarcei. Există câteva aşezări mici, ultraperiferice în nordul îndepărtat, cu o populaţie de numai 10-20 de oameni care trăiesc din vânătoarea de foci. Dacă le luăm singura sursă de venit, aceştia nu vor avea nicio şansă de supravieţuire din punct de vedere economic. Nu putem nici să le oferim surse de venit alternative. Acestea se găsesc la sute de kilometri de cea mai apropiată aşezare, şi ar trebui să fim recunoscători că sunt acolo, deoarece acest lucru ne permite să menţinem Groenlanda ca parte din Regatul Danemarcei.
<P>
Groenlandezii împuşcă foci. Cine este împotriva acestui lucru? Nimeni! Dacă nu împuşcă suficient de multe foci, nu va mai fi suficient peşte. În consecinţă, acest demers este un dezastru pentru Groenlanda. Această problemă nu a fost discutată în profunzime şi nu au fost luaţi în considerare oamenii săraci care îşi vor pierde sursele de venit fără să primească altceva în schimb. Nu este demn de noi să tratăm în acest mod oamenii săraci.
<SPEAKER ID="178" NAME="Caroline Lucas" AFFILIATION="Verts/ALE">
Doamnă preşedintă, în calitatea mea de cosponsor al declaraţiei scrise iniţiale din urmă cu trei ani care solicita această interdicţie, aş dori să le mulţumesc tuturor celor care au muncit la această propunere. Patru sute douăzeci şi cinci de deputaţi au semnat declaraţia, ceea ce demonstrează că acest subiect suscită reacţii aprinse, nu numai din partea deputaţilor europeni ci şi din partea alegătorilor.
<P>
Astăzi, aproape un milion de foci sunt măcelărite anual în vânători în scopuri comerciale în întreaga lume, şi votând acest pachet legislativ mâine vom ajuta să punem capăt unuia dintre cele mai dezgustătoare exemple de cruzime împotriva animalelor.
<P>
Mă bucur că unele compromisuri, cum ar fi sistemul de etichetare propus, au fost respinse, ca să putem îndeplini pe deplin cererile a milioane de cetăţeni europeni.
<P>
Un vot pozitiv va fi un vot pentru a pune capăt cruzimii. Va fi totodată un vot şi o victorie pentru toţi cei care au refuzat un răspuns negativ. Îmi amintesc de numeroasele întâlniri cu oficialii de la Comisie în care ni se spunea că o interdicţie ar fi pur şi simplu imposibilă. Acest lucru nu face decât să demonstreze că atunci când reuşim să suscităm suficientă voinţă politică - şi le sunt recunoscătoare ONG-urilor care ne-au ajutat să facem aşa ceva - lucrurile imposibile devin posibile, şi sunt încântată că se întâmplă aşa.
<SPEAKER ID="179" NAME="Avril Doyle" AFFILIATION="PPE-DE">
Doamnă preşedintă, aceasta a fost o dezbatere dificilă, adesea emoţională, în care de multe ori am decis cu inima şi nu cu mintea. Înţeleg ce a spus colegul meu Christian Rovsing despre comunităţile în numele cărora a vorbit, dar voi sprijini acest compromis mâine. Cu toate acestea, am nevoie de o asigurare din partea domnului comisar. Eventual, aş putea adresa o întrebare directă domnului comisar.
<P>
Domnule comisar, dacă acest compromis este acceptat mâine, mă puteţi asigura că va fi în continuare posibil să folosim ţesuturile de focă pentru cercetări medicale şi în scopuri bioprostetice, aşa cum este deja cazul în unele părţi ale lumii? De exemplu, s-au făcut progrese semnificative în ceea ce priveşte supravieţuirea şi calitatea vieţii pacienţilor cardiaci folosind ţesuturile aortice, pulmonare şi pericardice ale focilor "cu palton alb”, presupunând că acestea sunt vânate sau ucise într-un mod durabil şi nu într-un mod crud. Aş dori asigurări cu privire la cercetările medicale în desfăşurare şi la folosirea bioprostetică a produselor derivate din foci în contextul prezentului compromis.
<SPEAKER ID="180" NAME="Marios Matsakis" AFFILIATION="ALDE">
Doamnă preşedintă, voi sprijini şi eu acest compromis, dar nu sunt sigur că este decizia potrivită deoarece problema discutată nu este dacă ucidem sau nu foci sau dacă acestea sunt sau nu în pericol: aceste probleme au fost rezolvate.
<P>
Problema este dacă focile sunt omorâte într-un mod uman sau nu. Şi bineînţeles în viaţa de zi cu zi ştim că sunt sute de mii de animale pe care le omorâm fără probleme, fie ca să le mâncăm, fie pentru a folosi produsele derivate din acestea în alte moduri. Acceptăm fără probleme ca peştii să moară după ore de suferinţă în cârlige şi plase şi nu ne plângem de acest lucru. Deci de ce ne plângem de soarta focilor?
<P>
Ei bine, pentru că acestea sunt animale frumoase şi pentru că priveliştea sângelui lor împrăştiat pe gheaţa albă nu este prea plăcută. Deci votăm şi decidem cu inima şi nu cu mintea sau capul în această problemă? Mă întreb.
<SPEAKER ID="181" NAME="Stavros Dimas">
membru al Comisiei. - Doamnă preşedintă, aş dori să le mulţumesc tuturor vorbitorilor care au intervenit în discuţia din această seară pentru contribuţia adusă. Sunt foarte mulţumit că putem în această seară să ajungem la un acord în prima lectură în acest dosar deosebit de sensibil.
<P>
De când Parlamentul European a ridicat această problemă în urmă cu aproximativ doi ani, Comisia a realizat o muncă preliminară intensă pentru a avea o privire de ansamblu asupra situaţiei şi pentru a o împărtăşi publicului larg. Obligaţia de a lua în considerare preocupările exprimate de cetăţenii europeni precum şi nevoia de a armoniza piaţa internă au fost problemele principale cărora a trebuit să le răspundem în această legislaţie.
<P>
Când regulamentul va intra în vigoare, cetăţenii pot fi asiguraţi că produsele derivate din foci provenite din vânătoarea în scopuri comerciale nu se vor mai găsi pe piaţa europeană.
<P>
Derogarea oferită inuiţilor va garanta că interesele acestora şi a altor comunităţi indigene care practică în mod tradiţional vânătoarea de foci nu vor fi afectate.
<P>
În ceea ce priveşte problema ridicată de doamna Doyle, aceasta va fi inclusă în măsurile de executare.
<P>
În concluzie consider că, prin adoptarea acestui regulament, vom contribui la sensibilizarea cu privire la bunăstarea animalelor şi la menţinerea unor standarde înalte în acest domeniu în Uniunea Europeană.
<P>
Aş dori, aşadar, să subliniez din nou importanţa unui acord în prima lectură într-o problemă care este atât de importantă pentru cetăţenii europeni. Aş dori deci să vă rog să sprijiniţi complet pachetul de compromis, fără amendamente, pentru a asigura un acord în prima lectură.
<P>
Încă o dată, aş dori să-i mulţumesc domnişoarei raportoare Wallis şi domnişoarei Brepoels, precum şi tuturor celor care au muncit pentru a se putea ajunge la acest compromis.
<SPEAKER ID="182" NAME="Diana Wallis">
raportoare.- Doamnă preşedintă, cred că dezbaterea din această seară a demonstrat dificultatea acestei probleme şi prin urmare a demonstrat, de asemenea, cât de extraordinar este faptul că am putut ajunge la un oarecare compromis. Ca în cazul oricărui compromis, unii dintre noi, sau noi toţi, vom fi poate puţin dezamăgiţi de un aspect sau altul.
<P>
Ceea ce doream să scot în evidenţă este ceea ce am încercat să transmitem în timpul negocierilor: ne-am ocupat de ceea ce ne puteam ocupa în contextul pieţei interne, şi anume comerţul. Nu ne putem ocupa de vânătoare de aici, nu de vânătoarea care are loc în ţări terţe. A fost greu; mulţi dintre noi au încă întrebări despre cum va fi pusă în aplicare această legislaţie, şi, domnule comisar, sunt recunoscătoare pentru asigurările pe care le-aţi oferit cu privire la modul în care va fi rezolvată problema comunităţilor indigene: acest lucru va fi important pentru mulţi şi va trebui să-l monitorizăm cu atenţie.
<P>
Cred că mulţi dintre noi sunt încă preocupaţi de legalitatea acestei propuneri - şi s-a vorbit mult despre acest lucru fie la nivelul OMC fie în cadrul regulilor propriei noastre pieţe interne. În acest moment aş dori doar să le mulţumesc avocaţilor tuturor celor trei instituţii care au muncit ca să ne aducă acolo unde suntem astăzi. Bănuiesc că aceştia vor avea şi mai mult de lucru în viitor, dar, cum am spus, vom vedea acest lucru mai târziu.
<P>
Deci, asta este: vom vedea ce va aduce votul de mâine. Consider că acesta este un compromis demn de sprijin, un compromis la înălţimea declaraţiei scrise iniţiale şi la înălţimea opiniilor cetăţenilor europeni. Sper că aceştia nu vor fi dezamăgiţi dacă vor constata vreodată că această legislaţie încalcă drepturile altora altundeva. Acest lucru este cel care m-a deranjat cel mai mult de-a lungul întregului proces, şi sper că veţi face tot posibilul, domnule comisar, pentru a vă asigura că aceste comunităţi mici şi fragile sunt protejate.
<SPEAKER ID="183" NAME="Preşedinta">
Dezbaterea este închisă.
<P>
Votul va avea loc marţi, 5 mai 2009.
<P>
Declaraţii scrise (articolul 142 din Regulamentul de procedură)
<SPEAKER ID="999" NAME="Filip Kaczmarek  " LANGUAGE="PL">
Doamnelor şi domnilor, sprijin raportul Wallis. Sprijin proiectul de regulament stabilit cu statele membre, pe baza căruia va fi introdusă o interdicţie a comerţului cu produse derivate din foci. Cred că excepţiile ar trebui să fie posibile numai după ce au fost îndeplinite condiţiile privind metodele utilizate pentru omorârea focilor. Nu ar trebui să interzicem vânătoarea practicată în mod tradiţional de comunităţile inuite.
<P>
Datorită acestui regulament, comerţul cu produse derivate din foci va fi practicat în condiţii uniforme pe tot teritoriul UE. Regulamentul a fost sprijinit de mulţi cetăţeni europeni, care sunt sensibili la problema bunăstării animalelor. Ştim cu toţii că focile sunt adesea omorâte în condiţii în care aceste animale, care sunt mamifere şi deci capabile de senzaţie, trec prin dureri şi suferinţe teribile. Avem acum posibilitatea să punem capăt acestor suferinţe. Să facem acest lucru. Interdicţia va însemna că produsele derivate din carnea, grăsimea sau pielea focilor, cum ar fi genţile, pantofii, pălăriile şi mănuşile, vor dispărea de pe piaţa comună. Comercializarea unor produse farmaceutice derivate din foci, cum ar fi suplimentele alimentare, nu va fi permisă. Vă mulţumesc foarte mult.
<SPEAKER ID="998" NAME="Lasse Lehtinen  " AFFILIATION="PSE">
în scris. - (FI) Este de înţeles ca Uniunea Europeană să încerce să facă gesturi binevoitoare faţă de cetăţeni înaintea alegerilor, dar de această dată Comisia este într-o situaţie delicată. Dacă Uniunea Europeană încearcă să interzică sau să restrângă tradiţiile altor state democratice, bunăvoinţa s-ar putea să se întoarcă mai târziu împotriva ei. Aştept cu nerăbdare ziua în care Statele Unite ale Americii sau Australia îşi dau seama că există corida în Spania sau vânătoarea de elani în Finlanda.
<P>
În fiecare an în ţara mea, Finlanda, pescarii prind câteva sute de foci, deoarece populaţia de foci a redus şi în curând va ameninţa stocul de peşti din Marea Baltică. Compromisul la care s-a ajuns cu Consiliul presupune că pescarii pot continua să vâneze foci aşa cum o făceau înainte cu condiţia să nu obţină profit. Este un principiu personal de a nu sprijini legi a căror respectare nu poate fi monitorizată, dar compromisul reprezintă în mod sigur o îmbunătăţire faţă de rezultatul votului în comisie.
