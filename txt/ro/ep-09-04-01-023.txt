<CHAPTER ID="023">
Preocupări privind efectele câmpurilor electromagnetice asupra sănătăţii (prezentare succintă)
<SPEAKER ID="274" NAME="Preşedinte">
Urmează o scurtă prezentare a raportului întocmit de dna Ries, în numele Comisiei pentru mediu, sănătate publică şi siguranţă alimentară, referitor la problemele de sănătate provocate de câmpurile electromagnetice.
<SPEAKER ID="275" NAME="Frédérique Ries" LANGUAGE="FR">
Dle preşedinte, înainte de a mă referi la fondul problemei, aş dori să spun, cu permisiunea dvs., câteva cuvinte referitoare la formă. Nu sunt prima persoană şi cu siguranţă nici ultima care se pronunţă împotriva articolului 45 din Regulamentul de procedură care împiedică dezbaterea din această seară asupra unei probleme extrem de importante pentru cetăţenii Europei.
<P>
Fără dezbatere, fără vorbitori în numele grupurilor, nimic. Aşadar, aş dori să mulţumesc, în ciuda tuturor problemelor şi chiar dacă, îmi pare rău să o spun, nu sunt prezenţi, dnei Ayala, dnei Lucas, dlui Adamou, dnei Sinnott, dnei Ferreira şi chiar dlui van Nistelrooij care nu dispun de o sală de şedinţe, o sală practic goală, la aproape 11 seara. Nu e rău să vorbeşti la ora 11 seara despre o problemă de mare interes pentru milioane de cetăţeni europeni.
<P>
Mă voi referi acum la fondul problemei. Parlamentul nu a mai abordat această problemă de zece ani. Aşadar, era momentul pentru o astfel de discuţie, deoarece 10 ani înseamnă un secol sau aproape un secol atunci când vine vorba de tehnologie nouă: o explozie de dispozitive fără fir, telefoane mobile, wifi, bluetooth, staţii de referinţă, linii electrice de înaltă tensiune. Aceste unde se găsesc pretutindeni în jurul nostru, aducând beneficii de netăgăduit, pe care nu le pun niciun moment sub semnul întrebării în raport, dar care, trebuie spus, ridică serioase semne de întrebare în ceea ce priveşte efectul lor asupra sănătăţii noastre.
<P>
Prin urmare, doresc să clarific acest aspect, a trebuit să pregătesc raportul într-un domeniu oarecum sensibil, în care există o controversă din ce în ce mai mare referitoare la riscurile prezentate de aceste unde de frecvenţă joasă pentru sănătate şi incapacitatea comunităţii ştiinţifice de a ajunge la un acord.
<P>
Iată câteva exemple de propuneri ambiţioase care, sper, vor fi susţinute mâine: protejarea zonelor expuse riscului şi a persoanelor vulnerabile, şi anume şcoli, creşe, case de bătrâni, centre de îngrijire şi instituţii de sănătate, bineînţeles.
<P>
Referitor la această problemă, esenţiale sunt şi considerentele etice şi trebuie să stabilim proceduri prin care să garantăm independenţa activităţilor de cercetare şi expertiză ştiinţifică. De asemenea, trebuie să solicităm o schimbare de comportament în ceea ce priveşte telefoanele mobile, prin încurajarea folosirii dispozitivelor hands free, limitarea utilizării telefoanelor mobile de către copii şi tineri, educarea acestora în favoarea unor tehnici mai sigure, monitorizarea anumitor campanii de publicitate şi folosirea în comun a staţiilor de referinţă şi a stâlpilor de antenă de către operatori şi companii de electricitate.
<P>
Însă regret un singur lucru şi este important pentru că se referă la primul alineat din raportul meu, care solicită revizuirea limitelor de emisii. Din nefericire, nu am avut sprijinul colegilor mei din Comisia pentru mediu, sănătate publică şi siguranţă alimentară chiar dacă - şi trebuie să spun acest lucru - acelaşi text, cuvânt cu cuvânt, a primit practic un sprijin unanim în cadrul şedinţei plenare din 2 septembrie anul trecut, în contextul unul alt raport privind planul de acţiune european pentru mediu şi sănătate 2004-2010.
<P>
Politica actuală a Comisiei de a-şi îngropa capul în nisip - dle comisar, îmi cer scuze pentru folosirea acestei expresii - nu contribuie la claritatea aşteptată de cetăţenii europeni şi, dimpotrivă, experţii se contrazic în continuare, numărul acţiunilor în justiţie creşte, finalizându-se cu hotărâri care sunt uneori în favoarea operatorilor, uneori în favoarea asociaţiilor locuitorilor dintr-o anumită zonă.
<P>
În concluzie, Organizaţia Mondială a Sănătăţii şi Comisia se pronunţă în favoarea unei abordări a situaţiei actuale, cu o clauză privind o nouă reuniune în 2015 - practic, peste un deceniu - pentru a examina dacă expunerea continuă la acest amestec de unde de frecvenţă joasă poate cauza tumori canceroase. În consecinţă, această abordare nu este cea corectă. Mi se pare superficială şi sper din toată inima că, în momentul în care ne vom confrunta cu probleme de sănătate în viitor, nu ni se va spune că a fost responsabilă în ceea ce priveşte aceste potenţiale mize sanitare.
<P>
Principiul precauţiei care stă la baza propunerii noastre nu presupune lipsa de acţiune, ci acţiunea şi expertiza pentru a reduce gradul de nesiguranţă. Astăzi apărăm această definiţie dinamică şi progresivă în acest domeniu sensibil al undelor electromagnetice. De aceea, rezoluţia alternativă prezentată de Grupul Verzilor/Alianţa Liberă Europeană are tot sprijinul meu - trebuie să clarific acest lucru. Revine, aş putea adăuga, la propunerea mea iniţială de reducere a limitelor de emisii, practicată deja de nouă state membre şi de numeroase regiuni, dintre care două îmi sunt foarte apropiate - Valonia şi regiunea Bruxelles-ului - adică folosesc trei volţi/metru în loc de cei 41 de volţi/metru autorizaţi în prezent de recomandarea din anul 1999.
<P>
Cu toate acestea, sunt raportoarea Parlamentului European pentru această problemă şi, mai presus de toate, vreau să menţin celelalte progrese ale raportului, aşa cum au fost adoptate de comisie. Bineînţeles, vă voi solicita votul mâine pentru raport.
<P>
Dle preşedinte, dle comisar, în încheiere doresc să transmit două mesaje. Problema undelor electromagnetice şi a efectului lor rămâne deschisă şi sunt convinsă că va fi abordată din nou în cadrul următoarei legislaturi parlamentare. Europa trebuie să îşi asigure cetăţenii şi să preia această dezbatere care în prezent se desfăşoară doar în instanţele de justiţie.
<SPEAKER ID="276" NAME="Günter Verheugen">
vicepreşedintele Comisiei. - (DE) Dle preşedinte, onorabili membri, aş dori să mulţumesc sincer Parlamentului European şi în special dnei Ries, raportoarea pentru acest raport din proprie iniţiativă privind câmpurile electromagnetice (CEM).
<P>
Problema - CEM- este într-adevăr controversată în ochii multor cetăţeni europeni, deşi mulţi alţii, inclusiv noi, o consideră foarte importantă.
<P>
Complexitatea problemei şi sentimentele puternice pe care le suscită indică faptul că este important să colectăm informaţii foarte precise şi să le evaluăm cu atenţie, în mod corespunzător şi obiectiv.
<P>
În consecinţă, Comisia monitorizează această problemă continuu şi foarte atent, în conformitate cu Recomandarea 1999/519 a Consiliului.
<P>
Din acest motiv, Comisia este informată în mod regulat de către comisiile ştiinţifice independente pentru a fi la curent în ceea ce priveşte posibilele riscuri prezentate de CEM. Recenta "opinie SCENIHR” - opinia comisiei ştiinţifice competente - referitoare la acest subiect a fost adoptată anul acesta în ianuarie.
<P>
Aş dori să adaug următorul lucru: Comisia urmăreşte cu foarte mare atenţie evoluţiile din statele membre şi cele mai recente hotărâri judecătoreşti emise împotriva companiilor de telefonie mobilă din Franţa şi monitorizează îndeaproape reducerea limitelor de expunere pentru staţiile de referinţă din regiunea Bruxelles-ului.
<P>
Pot să asigur Parlamentul de faptul că solicitările prezente în rezoluţie vor fi analizate cu atenţie de către Comisie.
<P>
Aş dori să analizez pe scurt câteva aspecte.
<P>
În primul rând, există deja un cadru la nivelul UE care stabileşte limitele de expunere şi normele de producţie, precum şi un nivel definit al protecţiei în raport cu efectele cunoscute.
<P>
În al doilea rând, studiile ştiinţifice independente efectuate până în prezent nu justifică modificarea bazei ştiinţifice a acestor limite de expunere.
<P>
Comisia va continua să urmărească progresul ştiinţific înregistrat în domeniu pentru a stabili dacă este necesară modificarea limitelor de expunere.
<P>
În al treilea rând, Comisia se angajează să accelereze dialogul cu părţile implicate asupra posibilelor efecte ale CEM asupra sănătăţii. În afară de aceasta, Comisia doreşte să coopereze cu principalele părţi implicate pentru a putea răspunde în mod adecvat preocupărilor publice.
<P>
Aş dori să subliniez eforturile noastre de promovare a activităţilor de cercetare în domeniu în vederea clarificării aspectelor rămase neclare.
<SPEAKER ID="277" NAME="Preşedinte">
Declar închis acest punct de pe ordinea de zi.
<P>
Votarea va avea loc mâine.
<P>
Declaraţii scrise (articolul 142 din Regulamentul de procedură)
<SPEAKER ID="278" NAME="Véronique Mathieu  " LANGUAGE="FR">
Trebuie să recunoaştem faptul că la ora actuală există puţine informaţii ştiinţifice fiabile şi acceptate privind efectele câmpurilor magnetice asupra corpului uman. Cu toate acestea, ele fac parte din existenţa noastră cotidiană (telefoane mobile, tehnologie fără fir) şi 80% dintre cetăţeni consideră că nu au suficiente informaţii referitoare la posibilele efecte, în timp ce 50% dintre aceştia afirmă că sunt îngrijoraţi.
<P>
Până acum, comunitatea ştiinţifică putea emite doar păreri împărţite, uneori contradictorii, iar autorităţile publice nu au acordat acestei probleme atenţia cuvenită. De aceea, sprijin în totalitate acest raport care invită statele să îşi actualizeze în mod regulat valorile-limită pentru aceste câmpuri şi recomandă, în conformitate cu principiul precauţiei, interzicerea instalării antenelor în zone vulnerabile (şcoli, instituţii de sănătate).
<P>
De asemenea, sunt în favoarea lansării, de către Comisia Europeană, a unui studiu ştiinţific pentru o mai bună evaluare a efectelor expunerii la câmpurile electromagnetice. Autorităţile publice, producătorii şi consumatorii trebuie să obţină informaţii exacte pentru a evalua aceste riscuri şi, după caz, pentru a lua măsurile de protecţie corespunzătoare. De asemenea, este importantă emiterea unor recomandări, pe baza bunelor practici, în scopul unei protecţii mai bune a cetăţenilor, fie ei utilizatori de aparatură electronică sau locuitori ai unei zone din vecinătatea staţiilor de referinţă sau a liniilor electrice de înaltă tensiune.
