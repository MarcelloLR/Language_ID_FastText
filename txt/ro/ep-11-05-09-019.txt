<CHAPTER ID="019">
Preferințe comerciale autonome de urgență pentru Pakistan (dezbatere) 
<SPEAKER ID="096" NAME="Președinta">
Următorul punct este raportul elaborat de Vital Moreira, în numele Comisiei pentru comerț internațional, referitor la propunerea de regulament al Parlamentului European și al Consiliului de introducere a unor preferințe comerciale autonome de urgență pentru Pakistan - C7-0322/2010 -.
<SPEAKER ID="097" NAME="Vital Moreira" LANGUAGE="PT">
Dnă președintă, de fapt nu sunt autorul acestui raport. Sunt un raportor accidental, care a preluat în ultimul minut un raport abandonat de raportorul inițial, sarcină pe care a trebuit să o asum în calitate de președinte al comisiei, în conformitate cu Regulamentul de procedură. Nu sunt însă numai un raportor accidental, ci mă declar și refractar, pentru că adevărul este că nu am votat în favoarea raportului și am obiecții profunde cu privire la conținutul acestuia. Dat fiind însă că așa stau lucrurile, nu îmi rămâne decât să accept cu curtoazie obligațiile care îmi revin.
<P>
După cum știm, acest raport referitor la preferințele comerciale excepționale acordate Pakistanului a fost prilejuit de o decizie a Consiliului European, care a mandatat Comisia să înainteze o propunere Parlamentului și Consiliului. Pentru că vorbim de preferințe excepționale, care nu sunt compatibile cu normele de nediscriminare pozitivă sau negativă ale Organizației Mondiale a Comerțului (WTO), înainte de a acorda aceste preferințe comerciale, trebuie să obținem o derogare a OMC. Cu toate acestea, Comisia a înaintat propunerea Parlamentului și Comisia pentru comerț internațional, pe care o prezidez, a decis să continue dezbaterea și să supună votului acest raport, al cărui raportor accidental sunt eu. Aducem, așadar, în fața plenului rezultatul acestui vot.
<P>
Dnă președintă, doamnelor și domnilor, în cadrul Comisiei pentru comerț internațional, s-a dovedit că ne confruntăm cu un subiect controversat - acesta fiind și pretextul pentru propunerea Comisie - atunci când se pune problema oportunității unor astfel de preferințe comerciale ca mijloc de a acorda ajutor de urgență unei țări specifice, atunci când se pune problema duratei și extinderii acestor preferințe comerciale și, în cele din urmă, în ceea privește condițiile care trebuie impuse beneficiarului, în acest caz particular fiind vorba de Pakistan.
<P>
Deși majoritatea comisiei a votat în favoarea propunerii Comisiei de a acorda Pakistanului aceste preferințe excepționale, de fapt, Comisia pentru comerț internațional a adoptat totodată o serie de amendamente care vizează limitarea impactului acestor avantaje comerciale, prin adoptarea, inter alia, a unei clauze de salvgardare, aplicabilă în cazul în care importurile din Pakistan vor înregistra o creștere prea mare ca urmare a reducerii sau eliminării tarifelor comerciale. Alte amendamente se referă, de pildă, la cerința ca Pakistanul să nu creeze sau elimine restricțiile legate de exporturile de materii prime.
<P>
În concluzie, este important să reamintim faptul că toate eforturile noastre se pot dovedi total inutile dacă nu vom obține această derogare de la OMC care, în prezent, nu știm când sau dacă va fi acordată. Oricum, chiar dacă eforturile noastre se vor dovedi inutile, ni se oferă cel puțin o ocazie excelentă de a discuta sensul și limitele utilizării avantajelor comerciale excepționale ca mijloc de a acorda ajutor de urgență sau, în acest caz, ca mijloc de răsplată politică pentru o țară anume.
<P>
Riscăm, așadar, să creăm precedente periculoase sau, și mai grav, să exploatăm politic preferințele comerciale care ar trebuie să respecte criterii mai obiective și mai puțin discreționare și conjuncturale decât se întâmplă în acest caz.
<SPEAKER ID="098" NAME="Neelie Kroes">
vicepreședintă a Comisiei. - Dnă președintă, astăzi discutăm despre o propunere legislativă referitoare la introducerea unor preferințe comerciale autonome de urgență pentru Pakistan. Această propunere a fost prezentată de Comisie la cererea expresă a Consiliului European imediat după inundațiile care au lovit Pakistanul în vara anului trecut, devastând deopotrivă țara și oamenii.
<P>
Doresc să-i mulțumesc raportorului și Comisiei pentru comerț internațional pentru munca lor intensă și sprijinul acordat propunerii. Propunerea Comisiei vizează introducerea unei suspendări unilaterale și temporare a taxelor aplicate importurilor în ceea ce privește 75 de produse exportate de Pakistan. Aceste preferințe comerciale ar liberaliza aproximativ un sfert din importurile din Pakistan în UE și ar fi valabile pentru o perioadă de doi ani, cu posibilitatea de prelungire pentru încă un an.
<P>
Uniunea Europeană este conștientă de impactul pe care astfel de concesii comerciale îl pot avea asupra industriei europene, mai ales în sectoare sensibile precum cel al textilelor, motiv pentru care am asigurat un echilibru corect între nevoile Pakistanului și interesele propriei noastre industrii și ale altor țări furnizoare.
<P>
Numărul produselor selectate este limitat. Am stabilit un plafon pentru liberalizarea articolelor foarte sensibile, liberalizare care ar avea o durată limitată. În același timp, am solicitat deja Organizației Mondiale a Comerțului să ne acorde o derogare de la normele aplicabile, care să ne permită să punem în aplicare măsurile propuse. După cum știți, încă discutăm chestiunea cu alți membri ai OMC și sperăm să găsim o soluție cât mai curând.
<P>
Poate că imaginile acelor oameni care și-au pierdut mijloacele de subzistență nu mai sunt atât de prezente în fiecare dintre noi, însă nu trebuie să uităm costurile imense ale acelor inundații devastatoare, atât în ceea ce privește nevoile umanitare, cât și prejudiciile economice. Aceste măsuri comerciale nu sunt de sine stătătoare, ci se adaugă asistenței umanitare și de dezvoltare considerabile pe care UE a acordat-o Pakistanului și care se ridică la suma de 480 de milioane de euro. Astfel de măsuri comerciale ambițioase sunt însă esențiale pentru relansarea economică susținută a Pakistanului și ar trebui să constituie parte integrantă a răspunsului nostru pe termen mediu la acele dezastre naturale fără precedent. Sper, așadar, că Parlamentul va sprijini propunerea.
<P>
Permiteți-mi acum să mă refer la unele dintre amendamentele propuse. Nu le voi aborda pe toate în detaliu, limitându-mă doar la cele mai importante. Știu că există cerințe privind condiționarea acordării preferințelor comerciale autonome de respectarea de către Pakistan a unor principii fundamentale. Înțeleg preocupările care pot exista în această privință și știți că drepturile omului fac parte integrantă din relația noastră pe termen lung cu Pakistanul. Dată fiind însă natura temporară a acestei derogări, al cărei scop este să abordeze o problemă urgentă, Comisia consideră că astfel de condiționalități ar fi inadecvate.
<P>
Dialogul nostru privind drepturile omului derulat în contextul Acordului de parteneriat și cooperare cu Pakistanul este forumul adecvat pentru a aborda astfel de probleme și a găsi soluții fiabile. În ceea ce privește dispozițiile care ar obliga Pakistanul să se abțină de la menținerea, introducerea sau majorarea drepturilor vamale sau taxelor cu efect echivalent sau a oricăror restricții asupra exportului sau importului anumitor produse, consider că astfel de condiții ar submina grav acordarea de preferințe și sunt contrare spiritului, naturii și scopului regulamentului nostru. În plus, nu-i putem interzice Pakistanului prin acest regulament să aplice măsuri care sunt în conformitate cu obligațiile sale internaționale.
<P>
Pe de altă parte, putem conveni asupra introducerii unui mecanism care permite impunerea de limite importurilor scutite de taxe care fac obiectul contingentului tarifar pentru Pakistan, în cazul în care volumul importurilor produselor liberalizate va depăși anumite niveluri. De asemenea, sunt de acord cu eliminarea preferințelor pentru orice produs care provoacă sau riscă să provoace dificultăți majore producătorilor din Uniune de produse similare sau direct concurente, astfel cum reiese în urma unei anchete întreprinse de Comisie. Am putea conveni totodată asupra unor mecanisme de stabilire a supravegherii vamale a importurilor care fac obiectul prezentului regulament, urmând a fi prezentate rapoarte trimestriale în acest sens. Un mecanism de supraveghere prealabilă ar crea însă o povară inutilă în ceea ce privește cerințele administrative în materie de autorizare.
<P>
Remarc, în cele din urmă, că există cereri de limitare a duratei preferințelor comerciale la un an, calculat de la data intrării în vigoare a derogării, ceea ce cred că ar fi foarte problematic.
<P>
Comisia a propus inițial aplicarea de măsuri excepționale pentru o perioadă de trei ani. În propunerea de compromis, care s-a reflectat în solicitarea derogării din partea OMC, Consiliul a limitat durata la doi ani, cu posibilitate de prelungire pentru încă un an. A limita însă și mai mult durata la doar un an înseamnă a eroda avantajele măsurii privind preferințele comerciale autonome, care nu ar mai avea niciun sens.
<P>
Permiteți-mi să indic și faptul că la baza compromisului obținut în Consiliu la 10 noiembrie s-a aflat propunerea ca șapte produse textile și de îmbrăcăminte să fie supuse contingentului tarifar și nu liberalizării depline. Acest compromis a devenit baza cererii ulterioare pentru o derogare a OMC. Acest lucru nu se reflectă însă și în amendamentele Parlamentului European și, în urma consultărilor cu membrii OMC, ar putea fi necesar să supunem încă câteva produse contingentelor tarifare.
<P>
Dacă va fi acordată, derogarea ar reprezenta maximul de preferințe pe care UE le poate acorda Pakistanului în aceste condiții și, drept consecință, odată ce derogarea va fi acordată de OMC, regulamentul va trebui să reflecte conținutul acesteia. Doresc să vă asigur, de asemenea, că anual, Comisia va efectua o evaluare a impactului preferințelor comerciale autonome acordate Pakistanului, evaluare pe care o va prezenta Parlamentului și Consiliului, acesta fiind încă un argument de a nu reduce durata de aplicare a acestui instrument.
<P>
Mulțumesc Parlamentului European pentru cooperarea în această problemă sensibilă. Comisia este dispusă să colaboreze îndeaproape cu Parlamentul în scopul de a adopta această propunere și a arăta determinarea UE de a acționa responsabil în favoarea țărilor aflate la nevoie.
<SPEAKER ID="100" NAME="Cristian Dan Preda">
raportor pentru aviz al Comisiei pentru afaceri externe. - Cred că e oportun că discutăm acest raport Moreira. De ce? Pentru că în momentul de față așteptăm o decizie referitoare la derogarea cerută de către Uniunea Europeană la Organizația Mondială a Comerțului chiar pe tema abordată.
<P>
În ceea ce mă privește, consider că este important, în acest context, să adresăm celorlalți parteneri comerciali ai Uniunii un mesaj clar: Uniunea trebuie să rămână în continuare hotărâtă să suplimenteze ajutorul umanitar de urgență generos acordat într-o primă etapă Pakistanului cu măsuri comerciale, care vizează relansarea durabilă a economiei pakistaneze. Consultările diplomatice la Organizația Mondială a Comerțului cer, desigur, timp, pentru că preocupările partenerilor comerciali ai Uniunii trebuie luate în seamă. Rezultatul acestor consultări este în momentul actual incert, însă, după cum ne-o reamintește actualitatea recentă, ceea ce este clar este faptul că avem nevoie de un Pakistan stabil și prosper, care să nu alunece pe panta extremismului și care să poată fi un interlocutor în lupta împotriva terorismului.
<P>
Ca raportor de opinie în AFET, aș vrea să le mulțumesc colegilor din INTA pentru preluarea principalelor elemente pe care le-am dezvoltat în aviz. Voi insista aici asupra a două asemenea elemente. Primul, care este poate cel mai important pentru Comisia AFET, l-a amintit și doamna comisar, este necesitatea de a nu decupla condiționalitatea legată de respectarea drepturilor omului, inclusiv a standardelor de bază ale dreptului muncii, de acordarea preferințelor comerciale. Aici cred că avem o diferență de opinie. După cum drepturile omului sunt un element esențial al acordului ce leagă Uniunea de Pakistan, preferințele comerciale autonome propuse trebuie să depindă de respectarea drepturilor omului în această țară. Pe de altă parte, o evaluare completă a impactului măsurilor propuse nu a fost efectuată în prealabil de către Comisie. Cred că ar fi fost important, în particular, efectul asupra populației Pakistanului și efectul asupra resurselor bugetare ale acestei țări.
<SPEAKER ID="101" NAME="Daniel Caspary" LANGUAGE="DE">
Dle președinte, doamnelor și domnilor, la aproape nouă luni după inundațiile catastrofale, situația din Pakistan este la fel de rea și poporul pakistanez are nevoie de ajutorul nostru. A fost, așadar, corect și adecvat ca Uniunea Europeană să ia măsuri și să mobilizeze prompt un pachet de ajutor de milioane de euro, după cum este foarte important ca ajutorul să ajungă într-adevăr la comunitatea locală.
<P>
De la bun început, nu am fost foarte încântat de propunerea Comisiei, înaintată la presiunea Consiliului, de a recurge tocmai la instrumente care țin de comerțul internațional pentru a oferi ajutor pe termen scurt Pakistanului. Aceasta este o chestiune pe care am abordat-o de mai multe ori în comisie, unde am solicitat mai ales ca persoana responsabilă cu politica externă în Uniunea Europeană, adică Înaltul Reprezentant, să vină în fața comisiei sau a Parlamentului pentru a ne explica de ce trebuie să recurgem la comerțul exterior pentru o contribuție financiară și pentru a ne prezenta în detaliu strategia globală a Comisiei Europene și pentru a o formula în cadrul unui context comun. Poate astfel ar reuși să ne convingă că o contribuție prin intermediul comerțului exterior este absolut justificabilă, lucru pe care îl tot repet.
<P>
Mă bucur că dl David și alții au reușit să elaboreze un pachet care a primit sprijinul unei largi majorități în comisie. Subliniez în acest sens limita de timp pe care ne-o dorim. Aceasta este singura soluție de a evita utilizarea abuzivă a fondurilor.
<P>
Care este însă situația în Pakistan? Deși Bin Laden a fost scos din joc, rămâne deschisă întrebarea pe care toată lumea și-o pune în ultimele zile: în ce măsură știau reprezentanții guvernului pakistanez cine se ascunde în țara lor? Această situație îi nemulțumește pe mulți colegi, inclusiv pe unii din grupul meu. În plus, încă nu știm cum vor reacționa celelalte țări din OMC și dacă în final își vor da acordul. Așadar, ar fi indicat ca mâine, când vom supune votului amendamentele, să nu desfășurăm și votul final, ci să retrimitem dosarul înapoi la comisie până când vom afla rezultatele discuțiilor din cadrul OMC și vom ști dacă are vreun sens să aprobăm până la urmă acest pachet.
<SPEAKER ID="102" NAME="Gianluca Susta" LANGUAGE="IT">
Dle președinte, dle comisar, doamnelor și domnilor, sincer nu înțelegem de ce majoritatea Comisiei pentru comerț internațional a dorit cu atâta fermitate să pună în dezbatere acest dosar, doar pentru a cere apoi să fie retrimis în comisie, solicitare pe care o respingem. Ambele decizii sunt greșite. Din cauza constrângerilor de timp, printre altele, mă voi concentra însă doar asupra problemei de fond, nu însă înainte de a-mi exprima fără rezerve asentimentul cu discursul dlui Moreira.
<P>
În această lume complicată, în care dezastrele naturale și cele provocate de om survin pretutindeni și tot mai des, am stabili un precedent periculos dacă am transforma orice urgență umanitară în prilej de revizuire a politicii comerciale. Mergem pe o pantă alunecoasă, care ar putea duce la dezechilibre grave și, astfel, la un tratament incorect al celor mai sărace țări, care nu vor putea beneficia de avantajele politicii comerciale decât prin asumarea de norme echilibrate, permanente și obiective. Iată de ce politica comercială nu trebuie să înlocuiască cooperarea pentru dezvoltare.
<P>
Știm foarte bine că orice ajutor acordat Pakistanului nu va fi utilizat pentru a ajuta oamenii afectați de inundațiile de acum aproape un an. Cu la fel de multă certitudine știm că prețul pentru acest ajutor umanitar va fi plătit în principal, dacă nu chiar exclusiv, de sectorul textil european. Nu putem accepta acest divorț incorect de normele care guvernează politica comercială, pentru că suntem conștienți de nevoia de a ține cont și de alți factori în discuțiile noastre.
<P>
Știm cu toții că, pe lângă demonstrarea solidarității cu populația afectată de inundații, un alt motiv care stă la baza acordării ajutorului constă în decizia de a sprijini eforturile Pakistanului în lupta contra terorismului. Zonele obscure care au apărut în ultimele zile între autoritățile pakistaneze și Al Quaeda și chiar afacerea Bin Laden dovedesc că Pakistanul nu este o țară de încredere. Cred că trebuie să acordăm atenție acestui aspect și, în egală măsură, problemelor majore legate de drepturile omului, care au apărut în ultimul timp.
<SPEAKER ID="103" NAME="Niccolò Rinaldi" LANGUAGE="IT">
Dle președinte, dle comisar, doamnelor și domnilor, este cumva bizar ca în mai 2011 să ținem o dezbatere referitoare la un dezastru natural care s-a întâmplat în vara lui 2010, un dezastru care a lăsat 12 milioane de persoane fără adăpost și a distrus 20 % din țară.
<P>
Nu sprijin poziția socialistă, care tocmai a fost exprimată de dl Susta. Ezitarea de care am dat dovadă este parțial cauza care explică de ce ne chinuim încă să descoperim ce instrumente putem adopta pentru a ajuta în mod activ Pakistanul, iar la frustrarea pe care o resimțim pentru a nu fi ajuns încă la un rezultat se adaugă și recunoașterea faptului că avem nevoie de o politica comercială care să funcționeze în temeiul unei abordări mai mature din punct de vedere politic și umanitar. Cu alte cuvinte, politica comercială trebuie să devină unul din instrumentele de ajutorare a populațiilor în dificultate.
<P>
Recunosc că în acest sens, Comisia a acționat cu promptitudine și eficiență propunând un pachet de măsuri care, bineînțeles, trebuia discutat și reechilibrat, astfel încât să nu sancționeze un sector european care a fost deja pus la încercare de criză. Acum însă, datorită lucrărilor Comisiei pentru comerț internațional, concretizate inclusiv în anumite amendamente - amendamentul 37 fiind sprijinit de Grupul Alianței Liberalilor și Democraților pentru Europa - întreprinderile au și ele posibilitatea de a solicita activarea clauzei de salvgardare. Se pare însă că Pakistanul trece printr-o perioadă foarte dificilă și că prea multă lume nu este dispusă să-și asume responsabilitățile.
<P>
Îi cerem Indiei să-și schimbe atitudinea și să-și reconsidere refuzul exprimat în cadrul Organizației Mondiale a Comerțului (OMC) pentru a transmite un semnal concret de relații de bună vecinătate. Este adevărat că între cele două țări există relații tensionate, mai ales în contextul atacului de la Mombai și al cooperării insuficiente a Pakistanului pentru identificarea și prinderea făptașilor. Dar această situație ar putea fi prilejul de a elimina obiceiurile proaste care au marcat o proastă relație între țări vecine.
<P>
În același timp, cerem autorităților pakistaneze să dea dovadă de mai multă determinare în a aborda această problemă dintr-un punct de vedere bilateral în relațiile cu India. Recent au avut loc reuniuni bilaterale, care au avut însă doar rezultate timide, poate din cauza unei chestiuni de orgoliu de partea pakistaneză. Este evident că această diplomație a cricketului, subliniată de parlamentarii pakistanezi, cu care ne-am întâlnit în urmă cu doar două săptămâni, nu a reușit să producă rezultate semnificative până în prezent.
<P>
În cele din urmă, cerem mai ales OMC, astfel cum am făcut și la Geneva în cadrul recentei Adunări interparlamentare, să adopte rapid mecanismele necesare care vor permite normelor care guvernează comerțul internațional să răspundă cu promptitudine și flexibilitate urgențelor cu care se confruntă o țară lovită de dezastre neprevăzute. Această reducere tarifară fie se va dovedi total inutilă, fie va deschide o nouă eră în domeniul relațiilor comerciale.
<SPEAKER ID="104" NAME="Sajjad Karim">
în numele Grupului ECR. - Dle președinte, vorbim de cea mai gravă calamitate naturală care a lovit vreodată Pakistanul. Sunt mândru să spun că noi am reacționat rapid. Dna comisar Georgieva s-a aflat la fața locului și, în cadrul întâlnirii cu primul-ministru Syed Yousaf Raza Gillani, am putut discuta cu el răspunsul UE.
<P>
Un lucru a fost absolut clar. Trebuia să ieșim din zona noastră de confort. Trebuia să găsim o nouă soluție pentru a acorda ajutor. Răspunsul nu consta doar în furnizarea de ajutoare, ci și în utilizarea comerțului ca măsură de asistență pe termen scurt.
<P>
Sunt încântat că, după multe deliberări, comisia a aprobat raportul și știu de la colegii mei din comisie câte eforturi neobosite au fost depuse pentru a se găsi o soluție acceptabilă. Mi-e teamă însă că unele dintre amendamentele depuse, la care a făcut referire și Comisia, subminează spiritul intențiilor noastre inițiale și al modului în care am reacționat inițial.
<P>
La nivelul OMC au fost ridicate obiecții față de propunerea UE. Pe de o parte, India spune că nu ar trebui să includem această propunere în Acordul de liber schimb UE-India. Sunt de acord. Nu ar trebui să existe o legătură între cele două. Aceasta este abordarea potrivită. Dar în același timp, India solicită în mod direct Pakistanului o relaxare a comerțului. Există o contradicție aici. Le cer să-și revizuiască poziția.
<P>
Consider că acest plen ar trebui să reafirme poziția Comisiei. Avem garanția evaluărilor anuale ale impactului.
<P>
Înțeleg preocupările colegilor mei legate de securitate, însă vă vorbesc acum din poziția celui care a supraviețuit atacurilor din Mumbai și le spun acelor colegi că nu este momentul să întoarcă spatele Pakistanului. În joc este credibilitatea UE. Sprijiniți propunerea Comisiei.
<SPEAKER ID="105" NAME="Keith Taylor">
în numele Grupului Verts/ALE. - Dle președinte, la fel ca mulți dintre cei prezenți aici, împărtășesc preocuparea și simpatia pentru oamenii afectați de inundațiile cumplite din Pakistan. La fel de mult acum ca și atunci. Însă, atunci când analizez situația și văd că voința politică a lipsit cu desăvârșire, că interesele corporatiste au prevalat și că OMC a tergiversat lucrurile, constat că suntem puși în fața unor recomandări care diluează propunerile inițiale înaintate într-un termen atât de scurt de Comisie.
<P>
S-a menționat deja intervalul scurt de timp pentru relaxarea preferințelor comerciale, care a fost redus de la trei ani la doar un an, timp în care Pakistanul se abține de la menținerea sau majorarea drepturilor sau taxelor vamale. În plus, pentru un program de un an, nu se cere doar un raport anual, ci și rapoarte trimestriale referitoare la aplicarea și respectarea măsurilor. Se creează astfel o birocrație uriașă, doar pentru ca totul să ia sfârșit după un an.
<P>
Manifest, așadar, multă simpatie față de propunerea conținută în amendamentul 43, de a retrimite textul înapoi la comisia competentă, pentru a putea readuce în fața plenului un set de măsuri care vor furniza într-adevăr Pakistanului ajutorul pe care ni-l dorim. În cele din urmă, cred că această situație indică fără echivoc nevoia acută de a analiza modul de funcționare a OMC și de a transforma această instituție într-un organism cu adevărat democratic, cu proceduri transparente și membri responsabili.
<SPEAKER ID="106" NAME="Helmut Scholz" LANGUAGE="DE">
Dle președinte, dle comisar, doamnelor și domnilor, a trecut aproape un an de când poporul pakistanez a fost lovit de inundații devastatoare. Cu toții suntem foarte legați de oamenii din această țară greu încercată.
<P>
Cu adevărat scandaloasă este însă tergiversarea negocierilor din cadrul OMC, care indică clar faptul că această formă de facilitare comercială nu este adecvată ca instrument de acordare a unui ajutor de urgență. Grupul meu a solicitat în mod repetat Comisiei să elaboreze un plan B, care să-i permită să acorde poporului pakistanez un ajutor rapid și durabil pentru reconstrucția țării lor. Cu toate acestea, nu s-a prezentat nicio soluție alternativă. Poate Comisiei îi lipsesc pur și simplu ideile sau este incapabilă să acționeze pentru că se simte obstrucționată de binecunoscuta rezistență din Consiliul European. Altfel, ar părea că negocierile dificile din OMC sunt folosite drept pretext pentru a justifica lipsa de acțiune.
<P>
Știați la fel de bine ca și noi că negocierile vor fi dificile încă înainte de începerea lor și probabil chiar și în momentul în care unii dintre miniștrii de externe din Germania și alte state membre v-au trimis în această misiune. Până la urmă, facilitarea comerțului pentru textile, piele și etanol pe care doriți să o oferiți acum Pakistanului ar submina statutul SGP+ (Sistemul generalizat de preferințe), pe care țări precum Bangladeshul, spre deosebire de Pakistan, l-au obținut prin ratificarea unor importante convenții ONU și OIM referitoare la drepturile lucrătorilor și protecția mediului. Or, tocmai acest avantaj statutar permite Bangladeshului să importe produse primare din Pakistan, să le prelucreze și să le exporte apoi în Europa. Nu e, așadar, surprinzător că această țară opune rezistență acum.
<P>
Cum ne-am putea aștepta oare să ne fie susținută dorința de a ajuta Pakistanul în detrimentul uneia dintre cele mai sărace țări din lume? Procedând astfel, sfârșim prin a ne prejudicia inclusiv propria situație, și asta chiar înainte de prezentarea noului proiect al Comisiei de revizuire a sistemului nostru de preferințe comerciale.
<P>
Soluția mea la această problemă este următoarea: axați-vă pe ajutorul direct pentru reconstrucție ca urmare a inundațiilor și luați măsuri imediate fără să vă mai pierdeți în negocierile de la Geneva. Cu fiecare zi în care întârziem să acordăm ajutor pierdem încrederea Pakistanului în Europa și, în final, vom plăti un preț politic mult prea mare.
<SPEAKER ID="107" NAME="Claudio Morganti" LANGUAGE="IT">
Dle președinte, doamnelor și domnilor, consider că prezentul raport este total inacceptabil. Sunt conștient de amploarea inundațiilor care au lovit Pakistanul anul trecut și cred că este corect să ajutăm această țară. Înțeleg că Uniunea Europeană a acordat deja aproximativ 500 de milioane de euro, sumă care nu mi se pare deloc neînsemnată.
<P>
Aceste noi concesii sunt absurde, întrucât se concentrează pe sectorul textilelor, care în Pakistan ocupă o poziție dominantă, dar care în Europa a fost distrus tocmai ca urmare a concurenței neloiale din partea țărilor asiatice. Ne-am propus cumva să dăm lovitura finală sectorului european al textilelor? Cu siguranță nu este ceea ce-și dorește Lega Nord și cu siguranță nu intenționăm să acceptăm așa ceva.
<P>
În cazul în care Parlamentul va aproba aceste derogări, ele trebuie ulterior să fie supuse unei analize a Organizației Mondiale a Comerțului. Se pare că unele state - inclusiv India, care a fost menționată mai sus și care este inamicul istoric al Pakistanului - sunt dispuse să-și dea consimțământul, însă nu gratis, ci în schimbul acordării unor condiții favorabile similare de către Uniunea Europeană, care pare că tinde să accepte astfel de solicitări.
<P>
Am sentimentul că politica comercială a UE este guvernată de cel mai nociv comportament autodistructiv, motiv pentru care sper că această măsură va fi respinsă în mod categoric.
<SPEAKER ID="108" NAME="Andreas Mölzer" AFFILIATION="NI">
(DE) Dle președinte, în unele regiuni din nord-vestul Pakistanului, inundațiile din 2010 au reușit să nimicească tot ceea ce nu fusese încă distrus de războaie și terorism. Pe lângă angajamentul de a acorda ajutor de urgență în valoare de 415 milioane de euro, UE dorește acum să elimine taxele vamale pentru un număr de produse. Pakistanul va dobândi astfel în curând mult doritul statut de țară în curs de dezvoltare cu preferințe tarifare speciale.
<P>
UE nu ar trebui să-și facă însă nicio iluzie că prin acordarea de preferințe comerciale va stopa marșul fundamentaliștilor islamici și al teroriștilor în statul nuclear Pakistan. Statele Unite au eșuat în ciuda miliardelor acordate sub formă de ajutor militar. Occidentul a plătit, așadar, mult prea mult pentru loialitatea unei mici părți, de altfel tot mai reduse, a elitei politice din Pakistan.
<P>
Eliminarea lui Bin Laden de către Statele Unite a ridicat în plus un număr de probleme spinoase. Chiar dacă Pakistanul cunoștea poziția liderului Al-Qaida, pe numele căruia exista un mandat internațional de arestare și, deci, ar fi fost ținut de obligația de a-l extrăda, nu schimbă cu nimic realitatea că execuția acestuia a reprezentat o încălcare a suveranității Pakistanului. Occidentul nu trebuie să se dezică de propriile principii, cum ar fi statul de drept. Teroriștii, dictatorii și criminalii în masă trebuie aduși în fața justiției și nu eliminații prin execuții.
<SPEAKER ID="109" NAME="Paulo Rangel" AFFILIATION="PPE">
(PT) Dle președinte, în primul rând doresc să-l felicit pe dl David, colegul nostru din Grupul Partidului Popular European (Creștin Democrat), pentru activitatea sa. Astăzi mă aflu aici pentru a-l reprezenta în fața dvs., întrucât i-a fost absolut imposibil să fie prezent în plen. Doresc totodată să spun că, pentru noi, sprijinirea victimelor inundațiilor din Pakistan a reprezentat mereu un imperativ etic și moral. De aceea am sprijinit ferm toate măsurile adoptate vizând acordarea de ajutor umanitar prin mijloace tradiționale. Avem convingerea că stabilizarea situației a milioane de oameni care au fost afectați este un proces care trebuie să continue.
<P>
Ceea ce nu putem accepta însă este faptul că politica comercială a Uniunii Europene ar trebui să se transforme într-un instrument indicat și adecvat pentru acordarea de ajutor umanitar. Adevărul este că o astfel de acțiune va avea două consecințe nocive. Prima dintre ele se va manifesta în interiorul Uniunii Europene, în special în țările sudice și industriile lor textile și de îmbrăcăminte, care sunt deja grav afectate de o criză economică, socială și financiară fără precedent de la aderarea lor la Uniune. A doua se va face simțită la nivel internațional, în cadrul negocierilor cu Organizația Mondială a Comerțului (OMC), care pot fi complet dezechilibrate de dorința Uniunii Europene, adică a celui mai mare bloc comercial din lume, de a se deschide pentru aceste potențiale exporturi din Pakistan. Nu întâmplător, negocierile se află actualmente în impas.
<P>
În condițiile în care după opt luni de negocieri dificile asupra acestui regulament, negocieri la care am luat parte și în cadrul cărora am oferit cele mai constructive propuneri, așadar după îndelungata istorie a acestor negocieri este firesc că, puși într-o astfel de situație, singura poziție pe care o mai putem adopta este, din nefericire, aceea de a sprijini amendamentul care, în fond, preconizează sfârșitul acestei propuneri de regulament în forma în care o cunoaștem acum. Aceasta este singura alternativă, pentru care optăm nu din lipsă de solidaritate cu Pakistanul, ci pentru că credem că ajutorul umanitar trebuie acordat în locul potrivit și în forma potrivită.
<SPEAKER ID="110" NAME="Josefa Andrés Barea" AFFILIATION="S&amp;D">
(ES) Dle președinte, dle comisar, abordarea acestui raport al Parlamentului European a fost complicată, mai ales pentru că implică măsuri care necesită aprobarea Organizației Mondiale a Comerțului (OMC), astfel că proiectul preliminar prezentat Parlamentului de Comisie diferă de cel trimis la Geneva.
<P>
Considerăm că trebuie să ajutăm Pakistanul. Considerăm că astfel de preferințe comerciale pot fi acordate în mod excepțional, cu condiția ca acestea să țină seama de sensibilitatea industriei europene și în special a industriei textile, care, în regiuni precum Comunitatea Valenciană din Spania, este grav afectată de consecințele crizei.
<P>
Acest raport ne-a permis însă să constatăm că măsurile care pot fi adoptate în cadrul comerțului internațional nu permit abordarea urgentă pe care o presupun astfel de acte, concluzie de care va trebui să ținem seama și în viitor.
<P>
Da, vrem să ajutăm Pakistanul. Dar nu prin propunerea inițială a Comisiei, care nu ia în considerare efectele asupra industriei europene în ceea ce privește termenele de aplicare pentru produsele sensibile și care ar întârzia chiar punerea în aplicare a acestor măsuri, întrucât nu coincide cu textul care așteaptă aprobarea OMC. Am rata termenul limită.
<P>
Considerăm, așadar, că menținerea acestei propuneri este inacceptabilă, motiv pentru care va trebui să votăm împotrivă.
<SPEAKER ID="111" NAME="João Ferreira" AFFILIATION="GUE/NGL">
(PT) Dle președinte, dle comisar, cu această propunere de regulament, asistăm încă o dată la un evident și lamentabil exercițiu de ipocrizie a Comisei. Un exercițiu de ipocrizie prin care se aduc în sfera ajutorului umanitar elemente care aparțin strict sferei intereselor comerciale ale câtorva, ale afacerilor pur și simplu. Un exercițiu de ipocrizie care se folosește de dezastrul natural care a lovit Pakistanul pentru a duce la îndeplinire planurile mai vechi ale câtorva mai companii aflate la dispoziția Uniunii Europene.
<P>
Astăzi, justificarea este ajutorul umanitar pentru Pakistan. Ieri era lupta împotriva terorismului. Ieri, ca și astăzi, singura intenție reală este aceea de a obține concesii comerciale care să aducă beneficii în primul rând marilor importatori europeni. Așa stau lucrurile, indiferent cât ar încerca Comisia pentru comerț internațional să îndulcească pilula prin garanții inutile, care nu modifică cu nimic esențialul.
<P>
Astfel cum se recunoaște și în raport, aceste concesii comerciale vor aduce prejudicii industriei textile a Uniunii Europene și țărilor și regiunilor care depind de aceasta. Impactul va fi cu atât mai dur într-un sector deja slăbit, deja afectat puternic de liberalizarea comerțului mondial și care este concentrat în regiuni care se confruntă cu rate ridicate ale șomajului, cu sărăcie și marginalizare și cu un nivel scăzut de diversitate a activităților economice. Situația devine însă și mai gravă dacă aceste regiuni se află în state membre precum Portugalia, care trece printr-o criză economică și socială extrem de gravă, criză care ar putea fi brusc exacerbată de intervenția ilegitimă pe care o pregătesc Fondul Monetar Internațional (FMI) și Uniunea Europeană.
<P>
Îmi amintesc că parlamentul portughez a adoptat în unanimitate o rezoluție împotriva acestor concesii comerciale. Se impun măsuri menite să protejeze sectorul european al textilelor și locurile de muncă aferente. Comisia nu ne-a oferit nimic în acest sens.
<SPEAKER ID="112" NAME="Mara Bizzotto" AFFILIATION="EFD">
(IT) Dle președinte, doamnelor și domnilor, sub masca solidarității, regulamentul aflat astăzi în discuție ascunde de fapt încă o trădare a Europei în detrimentul cetățenilor săi.
<P>
Nu putem permite ca UE să continue să prejudicieze sectoare de calitate, precum sectorul textilelor din Italia și din alte țări. Sunt sectoare pe care ar trebui să le protejăm prin orice mijloace de concurența neloială din partea unor țări precum China, Turcia, India, Vietnam și Pakistan, unde lucrătorii sunt exploatați la un cost extrem de scăzut și unde nu există niciun fel de garanții minime în ceea ce privește respectarea drepturilor sociale. Multe dintre marile companii europene și-au mutat producția în astfel de țări, în detrimentul locurilor de muncă din Europa.
<P>
În plus, nu reușesc să înțeleg de ce nu am putut aștepta măcar să cunoaștem verdictul Organizației Mondiale a Comerțului cu privire la acest regulament. Între timp însă, Europa a demonstrat practic că este dispusă la orice, acum și în viitor, pentru a aduce prejudicii intereselor cetățenilor săi și industriilor de calitate. Sper din toată inima că regulamentul va fi respins în timpul votării.
<SPEAKER ID="113" NAME="Georgios Papastamkos" AFFILIATION="PPE">
(EL) Dle președinte, este de la sine înțeles că, la rândul meu, sprijin furnizarea de ajutor umanitar de către Uniunea Europeană acolo unde și dacă este posibil. Înțeleg raționamentul pe care Comisia și-a întemeiat intenția de a furniza ajutor sub forma unor concesii comerciale unilaterale în favoarea Pakistanului. Nu pot fi însă de acord cu propunerile Comisiei, prin care cea mai mare parte a poverii va fi suportată de două sectoare industriale din Uniune, și anume industria textilă și cea a bioetanolului.
<P>
Aș sublinia faptul că, în ultimii ani, industria textilă europeană a fost supusă unor presiuni imense ca urmare a liberalizării comerțului în cadrul Organizației Mondiale a Comerțului.
<P>
Am reprezentat în patru legislaturi o regiune în care se află o anume zonă, Naoussa, care are una dintre cele mai ridicate rate ale șomajului din întreaga Europă, ca urmare a impactului globalizării asupra industriei textile. În ceea ce privește bioetanolul, aș sublinia că au fost făcute investiții considerabile în această nouă industrie din UE. Nu trebuie să trecem cu vederea faptul că vorbim de două industrii în care Pakistanul este foarte competitiv. În plus, concesiile prevăzute nu conțin nicio clauză de condiționalitate, astfel cum s-ar întâmpla dacă Pakistanul ar obține statutul SGP+. În cele din urmă, aș dori să întreb dacă beneficiarii concesiilor amintite vor fi locuitorii afectați de inundații din Pakistan. Mă îndoiesc. Pentru a modera intențiile virtuoase exprimate aici, propunerea mea este să se acorde concesii pentru alte produse industriale. De ce neapărat textilele? Am fi la fel de utili victimelor inundațiilor din Pakistan. În orice caz, durata și amploarea concesiilor ar trebui limitate și ar trebui să se prevadă garanții, astfel cum se propune în amendamentele depuse de Grupului Partidului Popular European (Creștin Democrat).
<SPEAKER ID="114" NAME="Bernd Lange" AFFILIATION="S&amp;D">
(DE) Dle președinte, dle comisar, împărtășim cu toții convingerea că trebuie să ajutăm oamenii din Pakistan, însă instrumentul pe care îl propuneți, dle comisar, este greșit din trei motive.
<P>
În primul rând pentru că nu există absolut nicio dovadă că facilitatea comercială va ajuta oamenii afectați de inundații. Dimpotrivă, putem constata că industria textilă din Pakistan este stabilită în alte regiuni și că a înregistrat chiar o creștere în ultimii ani. Prin urmare, acest sector nu este deloc afectat. Nu reușesc să înțeleg cum oamenii afectați de inundații vor fi ajutați de o facilitate comercială.
<P>
În al doilea rând, nu înțeleg cum putem acorda aceste facilități unei țări care nu îndeplinește deloc condițiile SGP+ în ceea ce privește standardele sociale și de mediu, semnalizând, astfel unor țări precum Bangladesh, care îndeplinesc aceste condiții, că practic eforturile lor sunt inutile și că acest statut poate fi foarte bine obținut și prin alte căi.
<P>
Al treilea argument, dle comisar, este că nu avem de-a face cu o abordare bazată pe solidaritate, din moment ce în Europa povara va fi suportată unilateral doar de anumite sectoare și anumite țări. Dacă vrem să facem ceva, atunci trebuie să acționăm în spiritul unei solidarități cu toate țările și implicând pe toată lumea, ceea ce înseamnă că avem nevoie de ajutor direct pentru victimele inundațiilor. Aceasta ar fi abordarea corectă.
<SPEAKER ID="115" NAME="Paweł Zalewski" AFFILIATION="PPE">
(PL) Dle președinte, simpatia noastră se îndreaptă către toate victimele acestei catastrofe teribile, motiv pentru care este bine că Uniunea Europeană a reacționat imediat furnizând ajutoare umanitare. Viitorul Pakistanului este o problemă esențială pentru întreaga lume și pentru Europa. Aceasta este deopotrivă o țară importantă în contextul luptei împotriva terorismului și o țară reprezentând o sursă considerabilă de imigrație în Uniunea Europeană.
<P>
Din nefericire, Uniunea Europeană nu a dezvoltat până acum un concept pentru politica privind Pakistanul. Propunerea vizând acordarea de preferințe comerciale de către UE nu are un obiectiv specific. Comisia nu a fost în măsură să justifice punerea în aplicare a propunerii și nici Comisia pentru comerț internațional nu a excelat la acest capitol. Propunerea nici nu îi ajută pe cei afectați de inundații și nici nu are o influență semnificativă asupra dezvoltării țării. În relațiile sale cu Pakistanul, Uniunea Europeană are două interese de o importanță majoră. Primul este lupta împotriva terorismului, cel de-al doilea fiind dezvoltarea economică a țării, care, la fel ca în alte părți, trebuie să se bazeze pe statul de drept. Ar fi astfel mai indicat să renunțăm la propuneri care nu duc nicăieri și să pregătim o ofertă amplă și serioasă de ajutor și cooperare economică, care să fie însă condiționată de anumite criterii.
<P>
Dacă dorește să consolideze cooperarea cu Uniunea Europeană, Pakistanul ar trebui să demonstreze o cooperare reală în combaterea terorismului, precum și dorința de a institui un adevărat stat de drept. În aceste condiții, un amplu program de asistență ar fi justificabil. Un program amplu și nicidecum limitat la una sau două ramuri ale economiei. Mă văd nevoit să repet că propunerea prezentată nu rezolvă nimic, motiv pentru care cred că ar trebui respinsă. Îi solicit dnei Ashton să prezinte un concept bine gândit și condițional de cooperare cu Pakistanul.
<SPEAKER ID="116" NAME="David Martin" AFFILIATION="S&amp;D">
Dle președinte, au trecut opt luni de când Consiliul a propus un pachet sensibil de măsuri menite să ajute Pakistanul ca urmare a inundațiilor devastatoare. Regret că, după opt luni, ne aflăm încă în faza de dezbatere și nu de aplicare.
<P>
Haideți să vedem de ce era necesar acest pachet. Există o diferență între ajutor și conținutul acestui pachet comercial. Ajutorul este, fără îndoială, important pentru Pakistan, însă ideea acestui pachet era să ofere întreprinzătorilor un stimulent care să-i încurajeze să reconstruiască fabrici și să reinvestească în sectorul textilelor și în alte industrii care literalmente au fost măturate de investiții. Este fals să spunem că industria textilă nu a fost afectată de inundații. Este adevărat că centrul unei mari părți a industriei textile se află în altă zonă decât cea inundată, însă multe dintre pachetele de sprijin pentru industria textilă, la fel ca și o parte considerabilă a acesteia, se aflau în aceste zone afectate de inundații.
<P>
Demonstrând că există o piață pentru produsele lor, pachetul ar fi reprezentat un stimulent pentru reconstrucția industriei textile. Din nefericire, răspunsul nostru a fost foarte meschin. Pot sprijini desigur ideea unei clauze de salvgardare, însă cred că ar fi mai bine să renunțăm definitiv la aceste măsuri, decât să le limităm la doar un an. Un singur an nu este suficient pentru investițiile necesare.
<P>
Regret în egală măsură că India nu a fost deloc cooperantă în cadrul OMC însă, astfel cum a menționat dl Rinaldi, sper că așa-numita diplomație a cricketului va conduce la o soluție și că India va recunoaște că este important să ajutăm Pakistanul să creeze locuri de muncă și investiții pentru viitor, atât din motive umanitare, cât și de securitate.
<SPEAKER ID="117" NAME="Anna Záborská" AFFILIATION="PPE">
(SK) Dle președinte, constat că acest subiect a divizat plenul. Cu toate acestea și contrar poziției colegilor mei, susțin propunerea Consiliului.
<P>
Ca membră a Comisiei pentru dezvoltare, aș dori să subliniez acest aspect. Deși ajutorul umanitar de urgență acordat prin finanțare este esențial pentru a reacționa la dezastre precum cel din Pakistan, trebuie făcut mai mult. Cel mai eficient mod de a promova dezvoltarea este să ajutăm oamenii să se ajute singuri. Salut așadar eliminarea, indiferent de cât de temporară, a barierelor vamale și am încredere că această perioadă de tranziție ne va permite să evaluăm procesul propus de Comisie. Dacă abordarea și procesul aferent funcționează, poate aș reconsidera definiția asistenței pentru dezvoltare a Uniunii Europene. Dacă există o amenințare la adresa pieței produselor textile europene, aceasta este China și nicidecum Pakistanul.
<SPEAKER ID="118" NAME="George Sabin Cutaș" AFFILIATION="S&amp;D">
Așa cum au spus unii din colegii noștri, ați observat că argumentează că acordarea unor preferințe comerciale speciale acordate Pakistanului nu ar fi o soluție potrivită pentru a ajuta victimele inundațiilor, deoarece nu consideră comerțul un instrument potrivit pentru a reacționa în astfel de situații de urgență. Sunt de acord, este posibil ca acordarea de preferințe comerciale să nu-i ajute în mod direct pe oamenii care au suferit în urma inundațiilor, însă, prin măsuri complementare ajutorului umanitar, putem să contribuim la redresarea economică a Pakistanului. De altfel, comerțul internațional și ajutorul umanitar nu sunt două domenii complet opuse. Există practic o complementaritate între toate politicile Uniunii Europene, iar atunci când oferim preferințe comerciale țărilor în curs de dezvoltare, nu facem acest lucru strict din motive pragmatice, comerciale, ci pentru a ne manifesta solidaritatea cu aceste state.
<SPEAKER ID="119" NAME="Charles Tannock" AFFILIATION="ECR">
Dle președinte, imaginile inundațiilor care au afectat Pakistanul vara trecută au fost într-adevăr șocante și Uniunea Europeană a pus în aplicare în mod justificat măsuri de ajutorare menite să sprijine milioanele de pakistanezi ale căror vieți au fost devastate de acest dezastru îngrozitor.
<P>
Ajutorul umanitar nu trebuie condiționat de raționamente politice. Preferințele comerciale de urgență reprezintă însă o măsură politică controversată, atât în contextul Pakistanului, cât și al regiunii. Prezența lui Osama Bin Laden în Pakistan a relevat încă o dată abordarea ambivalentă a acestei țări în ceea ce privește combaterea terorismului.
<P>
Personal, mi-e teamă că aceste preferințe comerciale de urgență ar putea fi interpretate ca o recompensă acordată guvernului pakistanez pentru absența oricărei acțiuni în acest sens. În egală măsură, mi-e teamă că Bangladeshul, o țară laică și democrată, la rândul ei predispusă la inundații, va avea de suferit ca urmare a concurenței neloiale care va fi generată, în condițiile în care și Bangladeshul depinde în mare măsură de industria textilă.
<P>
Nu mă îndoiesc că aceasta este o măsură bine intenționată, însă, în același timp, este o măsură care trebuie analizată cu multă prudență, având în vedere toate chestiunile pe care le-am evidențiat în scurtul meu discurs.
<SPEAKER ID="120" NAME="Franz Obermayr" AFFILIATION="NI">
(DE) Dle președinte, dle comisar, această propunere este, fără îndoială, un atac la adresa industriei textile europene. Permiteți-mi însă să introduc și un aspect umanitar. Scutirea amplă de taxe vamale trebuie corelată în mod necesar cu obligația de a respecta drepturile omului. În acest sens, mă gândesc la minoritățile creștine și la drepturile femeilor. Legea pakistaneză privind blasfemia este deosebit de îngrijorătoare: oricine îl insultă pe Mohamed este condamnat la moarte. Fundamentalismul este un fenomen foarte răspândit în Pakistan la toate nivelurile societății și poate fi identificat chiar în rândul studenților de la renumita Universitate islamică internațională.
<P>
Cu siguranță nici dvs. nu credeți în argumentul conform căruia preferințele comerciale pot contribui la promovarea prosperității și combaterea radicalismului. UE nu poate acorda pur și simplu preferințe comerciale, ignorând sau neimpunând respectarea unor chestiuni importante care țin de dreptul de bază.
<SPEAKER ID="121" NAME="Jean Lambert" AFFILIATION="Verts/ALE">
Dle președinte, vorbesc în calitate de președinte al delegației pentru Pakistan și trebuie să spun că în această seară am văzut multe lacrimi de crocodil la persoane care au exprimat poziții radical opuse celor pe care le reprezintă de fapt.
<P>
Când am mai discutat această problemă în trecut, Comisia ne-a asigurat că produsele în chestiune au fost supuse unei evaluări atente, vizând evitarea oricărui conflict cu exporturile UE. S-a schimbat acest lucru? Am fost întrebați: de ce textile din Pakistan? Răspunsul este: pentru că, pentru ei, textilele reprezintă o mare parte a exporturilor. Nu vă puteți aștepta să încropească ceva în câteva luni.
<P>
Și noi am avut unele îndoieli legate de posibilele efecte ale acestei măsuri în zonele lovite de inundații. Am ridicat această problemă când ne-am aflat în Pakistan și am auzit direct de la membrii parlamentului acestei țări că măsura în chestiune ar ajuta industria din circumscripțiile lor. Cred că ar trebui să ne gândim foarte bine la mesajul pe care îl transmitem dacă nu vom sprijini această măsură.
<SPEAKER ID="122" NAME="Karel De Gucht">
membru al Comisiei. - Dle președinte, doresc în primul rând să vă cer scuze că nu am putut fi prezent la începutul dezbaterii, însă în momentul în care aterizam de la Bruxelles, dvs. erați - cum să spun - erați cu un pas înaintea programului, ceea ce este foarte lăudabil, dar motiv pentru care am fost într-o mică întârziere.
<P>
Am luat notă de toate discursurile pe marginea acestui subiect. Aș dori doar să subliniez unele aspecte. În primul rând, nu este vorba despre un Acord de liber schimb (ALS). Am sentimentul că multe discursuri au plecat de la presupunerea că vorbim despre un fel de ALS, cu toate elementele pe care le implică. Problema condiționării sociale, de pildă, sau a durabilității, cum o numim noi, nu ar trebui adusă în discuție din moment ce avem de-a face în mod evident cu o măsură limitată în timp.
<P>
În al doilea rând, nu discutăm nici sistemul generalizat de preferințe (SGP). Vom face acest lucru în viitor, moment în care vom discuta care țări pot fi incluse și care nu.
<P>
Nu, vorbim de o propunere prezentată de Comisia Europeană cu privire la inundațiile devastatoare care au lovit Pakistanul, propunere limitată la doi ani, cu posibilitatea de prelungire pentru încă un an.
<P>
Permiteți-mi să spun că, sincer vorbind, amendamentul care vizează limitarea acestor măsuri la un singur an este lipsit de sens. Ar fi mai rezonabil să respingeți pur și simplu propunerea.
<P>
De ce nu am ajuns încă la o concluzie și de ce invocăm acest argument acum, când s-a scurs aproape un an de la inundații? Pur și simplu pentru că abia am înaintat cererea de derogare la OMC, unde însă ne confruntăm cu probleme serioase din partea vecinilor Pakistanului, pe care cred că e inutil să-i amintim. Am încercat sa găsim o soluție. Cred că am urmat calea corectă și, în următoarele săptămâni, va trebui să vedem care va fi impactul recentelor evenimente din Pakistan.
<P>
Derogarea OMC poate fi însă acordată doar cu unanimitate, astfel că suntem la dispoziția OMC și nu putem forța lucrurile. Tot ce putem face este să depunem toate eforturile pentru a o obține.
<P>
Totodată, doresc să spun că, spre deosebire de unul dintre antevorbitorii mei, nu vorbesc despre lacrimi de crocodil și ipocrizie. Nu sunt eu în măsură să judec, dar să recunoaștem însă cât se poate de neutru că, ceea ce s-a spus în această seară, nu este neapărat în concordanță cu ceea ce s-a spus în trecut. Argumentul ca atare nu s-a schimbat pentru că a trecut timpul și încă nu avem o derogare.
<P>
Încă de la început au existat discuții în care se punea problema dacă astfel ajutăm direct oamenii afectați de inundații. Parțial, da. Încă de la început s-a spus că trebuie să mobilizăm și ajutor umanitar. Ajutorul umanitar s-a ridicat la 480 de milioane de euro. Prin urmare, datele problemei nu s-au schimbat și atunci chiar nu înțeleg ce anume justifică această schimbare bruscă de direcție.
<P>
Am luat act de problemele care pot apărea pentru industria textilă europeană și industria etanolului. Există o clauză de salvgardare pe care o consider suficientă pentru a contracara eventualele probleme. Totul este, așadar, clar și sunteți fie pro sau contra. Comisia susține propunerea și consider că, atât din punctul de vedere al dezvoltării Pakistanului, cât și al problemelor de securitate, fără îndoială legate de Pakistan, Parlamentul European ar face o mare greșeală dacă nu și-ar asuma această responsabilitate și ar vota împotrivă.
<SPEAKER ID="123" NAME="Vital Moreira" LANGUAGE="PT">
Dle președinte, doresc să salut prezența dlui comisar De Gucht, a cărui întârziere este de înțeles, dar cred că încă avem timp să prezentăm poziția finală a comisiei.
<P>
Ca raportor accidental, și repet, în ciuda voinței mele,,, permiteți-mi doar două observații. În primul rând, această dezbatere a relevat la fel de multe disensiuni pe marginea acestui subiect ca și în cadrul Comisiei pentru comerț internațional, sau chiar mai multe. În al doilea rând, meritele acestei propuneri adoptate de Comisia pentru comerț internațional, unele dintre acestea fiind considerate neconcludente de către Comisie ... ei bine, ședința plenară de mâine va decide cu privire la meritele acestor propuneri și la obiecțiile Comisiei.
<P>
Permiteți-mi doar două observații finale. Există două lucruri de care nu poate fi acuzat nici Parlamentul European, nici Comisia pentru comerț internațional. În primul rând, de a fi încercat sa blocheze această problemă, în ciuda faptului că depinde de o derogare a Organizației Mondiale a Comerțului și, cu adevărat, de a fi votat o propunere care, în lipsa acestei derogări, poate deveni inutilă. De fapt, Comisia pentru comerț internațional a decis că meargă înainte în ciuda acestor lucruri.
<P>
În al doilea rând, am luat în considerare toate amendamentele prezentate de Comisie pe ultima sută de metri, deoarece Comisia, care este singurul organism și instituție cu drept de inițiativă legislativă, a depus propunerea, însă termenii cererii de derogare înaintată la OMC nu coincid cu propunerea prezentată de Comisie Parlamentului. Mai mult, ulterior a apărut și compromisul Consiliului, care diferă și el de propunerea inițială a Comisiei.
<P>
Comisia pentru comerț internațional nu s-a lăsat însă intimidată de aceste potențiale obstacole, a preluat problema, a luat în calcul toate modificările tardive venite din partea Comisiei și Consiliului și nu a ezitat să o supună votului.
<SPEAKER ID="124" NAME="Președintele">
Dezbaterea a fost închisă.
<P>
Votarea va avea loc miercuri, 10 mai 2011.
<P>
Declarații scrise (articolul 149 din Regulamentul de procedură)
<SPEAKER ID="125" NAME="Krzysztof Lisek" LANGUAGE="PL">
Problemele legate de Pakistan nu sunt niciodată pe deplin lipsite de controverse, nici măcar atunci când este vorba de ajutoarele care pot fi acordate ca urmare a unui dezastru natural. În ceea ce privește preferințele comerciale autonome pentru Pakistan, este important să se introducă o clauză de salvgardare în cazul în care vor apărea întreruperi în schimburile comerciale determinate de eliminarea tarifelor. Ar trebui să luăm în considerare și interesele noastre financiare, pe care trebuie să le protejăm pe termen lung prin stabilirea perioadei optime de valabilitate a preferințelor, precum și a condițiilor care trebuie îndeplinite de Pakistan. Inundațiile catastrofale care au lovit Pakistanul în vara lui 2010 au avut un efect devastator asupra economiei. UE dorește să ajute Pakistanul contribuind la redresarea economică a țării. Având în vedere faptul că Pakistanul este esențial pentru securitatea UE prin poziția sa geostrategică, ar trebui să facem tot ceea ce ne stă în putință pentru a stabiliza situația de acolo. Astfel putem evita radicalizarea în Pakistan. O economie mai stabilă favorizează întotdeauna apariția unei societăți mai democrate și îndepărtarea de mișcările sociale antidemocratice și radicale. Decizia noastră va transmite un semnal neechivoc Pakistanului că dorim să ajutăm și că ne dorim un Pakistan stabil și bogat, în care nu există riscul radicalizării. Cred că acest Pakistan, ca aliat al nostru, ar putea contribui și la soluționarea impasului din Afganistan.
<SPEAKER ID="125" NAME="Tokia Saïfi" LANGUAGE="FR">
Sprijin ideea de a contribui la relansarea economică a Pakistanul ca urmare a inundațiilor din iulie 2010. Există însă mai multe motive care mă fac să cred că propunerea Comisiei nu este adecvată. În primul rând, nu este o soluție destul de rapidă. La aproape un an de la dezastru, nu avem niciun semn pozitiv că Uniunea Europeană va obține derogarea de la OMC, fără de care propunerea ei nu poate intra în vigoare, nu ne-am finalizat lucrările în calitate de legislatori și încă trebuie să purtăm negocieri în Consiliu. În al doilea rând, nu a fost efectuat încă niciun studiu al impactului și nu știm ce efecte vor avea aceste măsuri asupra economiei pakistaneze sau asupra economiei europene (și în special asupra sectorului textilelor și etanolului, care sunt vizate în mod specific de propunere). La fel, nu știm cum va redistribui Pakistanul veniturile provenind din exporturile care fac obiectul acestor măsuri și, astfel, nu știm dacă acestea vor aduce efectiv beneficii regiunilor afectate de inundații. În cele din urmă, trebuie remarcat că măsurile propuse nu impun Pakistanului niciun fel de obligații în materie de respectare a drepturilor omului, fapt care contrazice toate pozițiile recent adoptate și trebuie să rămână o excepție.
