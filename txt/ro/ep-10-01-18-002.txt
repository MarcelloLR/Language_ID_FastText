<CHAPTER ID="002">
Declaraţiile Preşedinţiei
<SPEAKER ID="006" NAME="Preşedintele">
Cu mare tristeţe trebuie să vă informez că, din păcate, dna Boal, şef adjunct al Delegaţiei Uniunii Europene în Haiti, încă nu a fost găsită. Căutarea dnei Boal continuă. Dumneaei lucra la Parlamentul European. Poporul din Haiti a fost lovit astăzi de un cutremur tragic şi se află astăzi în gândurile noastre, ale tuturor. Diverse ţări europene, precum şi întreaga Uniune Europeană, au oferit asistenţă financiară substanţială statului Haiti şi au pus la dispoziţie 150 de ofiţeri de poliţie, membri ai jandarmeriei europene. Acolo lucrează şi echipe trimise de unele state membre ale UE. Acesta este cel mai grav cataclism cu care s-a confruntat statul Haiti în întreaga sa istorie şi unul dintre cele mai grave din istoria umanităţii. De asemenea, acolo şi-au pierdut viaţa mulţi dintre concetăţenii noştri, cetăţeni ai Europei, şi mulţi sunt daţi dispăruţi. Vă rog să ţinem un minut de reculegere, pentru a comemora victimele acestei catastrofe de neimaginat. Vă rog să vă ridicaţi în picioare.
<P>
Cu mare regret am primit informaţii şi despre execuţia în China a lui Akmal Shaikh, cetăţean britanic. Acesta este una dintre cele aproape 7 000 de persoane executate anual în acea ţară. Totodată, este primul cetăţean al Uniunii Europene executat în China din 1951. Parlamentul European condamnă şi a condamnat întotdeauna pedeapsa cu moartea şi îşi va intensifica eforturile în vederea obţinerii unui moratoriu asupra execuţiilor.
<P>
Ieri a avut loc în Ucraina primul tur al alegerilor prezidenţiale. Alegerile sunt observate de reprezentanţi ai Parlamentului European, iar aceştia s-au aflat ieri acolo. Încă nu am primit informaţii oficiale privind evoluţia alegerilor. Colegii noştri nu au trimis informaţii oficiale, însă aşteptăm aceste date dintr-o clipă într-alta. Sperăm că se va constata că alegerile s-au desfăşurat în mod corect şi că acelaşi lucru se va putea spune şi despre cel de-al doilea tur, care va avea loc la începutul lunii februarie.
<P>
La 1 ianuarie, Spania a preluat Preşedinţia Consiliului Uniunii Europene. Sunt sigur că, aplicând prevederile noului tratat şi în cooperare cu noul Preşedinte al Consiliului, Preşedinţia spaniolă va fi un succes şi va atinge obiectivele pe care şi le-a propus. În programul sesiunii noastre este inclusă o întâlnire cu prim-ministrul Zapatero, cu care vom discuta despre programul trioului preşedinţiilor UE. Prin urmare, nu vom vorbi doar despre Spania, ci şi despre Belgia şi Ungaria.
<P>
Doamnelor şi domnilor, vă rog să-mi permiteţi, în final, să vă adresez cele mai sincere urări de prosperitate şi succes pentru noul an 2010. Vă doresc ca începutul acestui nou deceniu să ne ofere tuturor multă inspiraţie, pentru a munci asiduu în beneficiul cetăţenilor noştri. După cum am spus acum o săptămână la Bruxelles, avem în faţă un an nou, un tratat nou şi o eră nouă pentru Uniunea Europeană. Parlamentul nostru are o responsabilitate deosebită pentru viitorul Uniunii Europene. Cu toţii ştim acest lucru.
