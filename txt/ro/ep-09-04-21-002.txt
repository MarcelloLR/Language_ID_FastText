<CHAPTER ID="002">
Declaraţia Preşedinţiei
<SPEAKER ID="006" NAME="Preşedintele">
Doamnelor şi domnilor, în urma celui mai grav cutremur înregistrat în ultimele decenii în Italia, 295 de persoane din regiunea Abruzzo şi-au pierdut viaţa într-un mod înspăimântător. Localitatea cea mai afectată a fost oraşul L'Aquila. Suntem cu toţii îngroziţi de puterea distrugătoare a acestui dezastru natural şi de tragicele sale consecinţe. Cutremurul şi numeroasele sale replici au lăsat fără locuinţă aproximativ 40.000 de persoane. Conform estimărilor, una din trei case din provincia L'Aquila, care a fost cea mai afectată, a fost distrusă sau deteriorată. În numele Parlamentului European, doresc să profit de şedinţa de astăzi pentru a-mi exprima profunda simpatie faţă de toate victimele acestui cutremur îngrozitor.
<P>
De asemenea, în numele tuturor celor prezenţi aici, doresc să prezint condoleanţe familiilor celor decedaţi şi să îmi exprim solidaritatea cu statul italian, cu cetăţenii şi autorităţile sale în acest moment trist. Gândurile noastre se îndreaptă spre cei care şi-au pierdut viaţa, au fost răniţi sau au rămas fără locuinţă, precum şi spre toate celelalte persoane afectate de acest dezastru. V-aş ruga să vă ridicaţi pentru un moment de reculegere.
<P>
(Deputaţii s-au ridicat şi au ţinut un minut de reculegere)
<P>
Vă mulţumesc.
