<CHAPTER ID="024">
O politică comună de imigrare pentru Europa: principii, acţiuni şi instrumente (prezentare succintă)
<SPEAKER ID="221" NAME="Preşedintele">
Următorul punct pe ordinea de zi este o prezentare succintă a raportului elaborat de domnul Busuttil, în numele Comisiei pentru libertăţi civile, justiţie şi afaceri interne, referitor la o politică comună de imigrare pentru Europa: principii, acţiuni şi instrumente.
<SPEAKER ID="222" NAME="Simon Busuttil" LANGUAGE="MT">
Dacă ar trebui să rezum raportul meu în două rânduri aş spune, în primul rând, că Parlamentul European este ferm în favoarea unei politicii comune de imigrare şi, în al doilea rând, că Parlamentul nu mai doreşte o politică de imigrare fragmentată. În schimb, acesta doreşte una coerentă, deoarece numai o politică coerentă poate fi eficientă.
<P>
Spun aceste lucruri acum cu o convingere mai puternică, în lumina cazului recent care a avut loc în ultimele zile, potrivit căruia vasul Pinar a salvat 154 de imigranţi găsiţi în apele internaţionale. Acest caz evidenţiază necesitatea unei politici comune. De fapt, acest lucru subliniază preţul pe care suntem forţaţi să-l plătim din cauza lipsei unei politici comune adecvate. Ce preţ? Preţul fiind acela că toţi se feresc de responsabilitate şi o lasă pe umerii altora, iar în timp ce noi suntem ocupaţi să ne acuzăm reciproc, există oameni care se îneacă şi mor în fiecare zi sub ochii noştri.
<P>
Este o ruşine că o ţară cu o populaţie de 60 de milioane îşi utilizează legile pentru a încerca să scape de responsabilitate şi să o transfere unei ţări cu o populaţie de mai puţin de jumătate de milion. Presimt că acesta a fost doar un caz izolat şi că ministrul italian din Lega Nord (Liga de nord pentru independenţa Padaniei) făcea pe plac audienţei sale cu câteva săptămâni înainte de alegerile pentru Parlamentul European. Aceste scamatorii politice sunt uşor de recunoscut dar acest lucru nu le face mai acceptabile. Doresc să elogiez spiritul constructiv pe care prim-miniştrii maltez şi italian l-au favorizat atunci când au intervenit pentru a rezolva situaţia Pinar. Datorită intervenţiei lor, raţiunea a triumfat asupra bufoneriilor teatrale. Bunul simţ a prevalat asupra intransigenţei şi respectul pentru lege a înlocuit legea junglei.
<P>
Sper că, datorită incidentului Pinar, am ajuns să înţelegem cu toţii că deşi este uşor să aruncăm responsabilitatea asupra altora şi să ne acuzăm reciproc de acţiuni imorale, calea uşoară nu conduce la soluţii. Doar calea către o politică europeană adevărată duce la o soluţie, deşi pare mai dificilă.
<P>
Există şase puncte principale în raportul meu. În primul rând, că trebuie să oprim o dată pentru totdeauna tragedia umană cu care ne confruntăm din cauza imigrării ilegale; în al doilea rând, că mecanismul de partajare a responsabilităţii care se găseşte în pactul privind imigrarea trebuie pus în aplicare fără întârziere şi că trebuie transformat într-un instrument juridic obligatoriu; în al treilea rând, trebuie pus accentul pe întoarcerea în ţara de origine a imigranţilor care nu au dreptul să rămână pe teritoriul european; în al patrulea rând, că fiecare acord încheiat între Uniunea Europeană şi o ţară terţă trebuie să includă, de asemenea, chestiunea imigrării; în al cincilea rând, că agenţia FRONTEX trebuie consolidată, nu doar financiar, ci şi mai important, din punct de vedere al resurselor; iar în final, că trebuie să fim mai hotărâţi în lupta noastră împotriva crimei organizate.
<P>
Pentru a încheia, am reuşit să ajungem la compromisuri privind mai multe puncte în acest raport. Din păcate, există încă un punct asupra căruia nu s-a luat o decizie, care a fost introdus datorită unei majorităţi formate în cadrul Grupului Socialist referitor la dreptul imigranţilor de a vota. Nu pot să accept acest lucru. Prin urmare, am prezentat o rezoluţie alternativă la raport; adică, pentru a înlocui referinţa la dreptul de vot cu un compromis care conţine o reformulare.
<SPEAKER ID="223" NAME="Joe Borg" LANGUAGE="MT">
În numele Comisiei Europene, aş dori să îl felicit pe domnul Busuttil pentru raportul important pe care l-a elaborat. Acest raport a discutat o problemă centrală care este legată de dezvoltarea continuă a Uniunii Europene; şi anume o politică comună de imigrare. După cum a indicat Pactul privind imigrarea adoptat de Consiliul European anul trecut a servit ca un punct de lansare către o politică comună în domeniul azilului şi imigrării.
<P>
Acum trebuie să ne asigurăm că angajamentele stipulate în acest Pact sunt puse în aplicare. Luna viitoare, Comisia va propune mijloace prin care punerea în aplicare a acestui Pact poate fi monitorizată. Aceasta va avea loc printr-un raport anual care va fi publicat de Comisie. Aceste rapoarte vor servi ca bază pentru dezbaterea anuală în Consiliul European privind politica de imigrare şi azil începând din 2010.
<P>
Definirea scopurilor generale pentru politica comună, aşa cum sunt stabilite în acest Pact, vor fi incluse, de asemenea, în programul multianual, adică Programul de la Stockholm care urmează să fie adoptat spre sfârşitul acestui an în cursul Preşedinţiei suedeze. Raportul Busuttil oferă Comisiei informaţii extrem de utile care o vor ajuta să-şi aducă contribuţia planificată sub forma unei comunicări, care ar trebui să fie adoptată în vara aceasta. Aş dori să subliniez convergenţa generală a ideilor noastre.
<P>
Raportul Busuttil îndeamnă în mai multe rânduri Comisia să treacă la acţiune. Aici aş dori să răspund, precizând că Comisia s-a implicat deja în mod activ. Exemple ale acestei implicări pot fi observate în dezvoltarea facilităţilor pentru imigrarea temporară şi circulară, îmbunătăţirile aduse în domeniul colectării de date şi analizei, distribuirea informaţiilor privind atât oportunităţile reale disponibile pentru imigranţi, cât şi riscurile pe care le implică imigraţia ilegală şi, de asemenea, în domeniul cooperării cu ţările terţe.
<P>
Aş dori să mă refer la un domeniul particular faţă de care domnul Busuttil şi-a exprimat îngrijorarea, şi anume solidaritatea între statele membre în ceea ce priveşte chestiunile privind imigrarea. După cum a subliniat raportorul în discursul său, evenimentele recente care au avut loc în Marea Mediterană au accentuat, încă o dată, problemele şi presiunile grave cu care se confruntă anumite state membre. Aş dori să vă asigur, domnule Busuttil, că Comisia este dedicată în totalitate găsirii de soluţii pentru sprijinirea acestor state membre care se confruntă cu presiuni foarte intense în domeniul imigrării.
<P>
Aici aş dori să menţionez trei exemple de măsuri care fie au fost deja adoptate, fie urmează să fie adoptate în această privinţă. Regulamentul Dublin va fi modificat astfel încât să permită suspendarea transferurilor către statele membre care sunt supuse unei anumite presiuni. Biroul European de Sprijin pentru Azil va fi înfiinţat pentru a oferi sprijin aceloraşi state membre şi statele membre vor beneficia de finanţare cu scopul redistribuirii interne şi voluntare a imigranţilor.
<SPEAKER ID="224" NAME="Preşedintele">
Declar închis acest punct de pe ordinea de zi.
<P>
Votarea va avea loc miercuri, 22 aprilie 2009.
<P>
Declaraţii scrise (articolul 142 din Regulamentul de procedură)
<SPEAKER ID="994" NAME="Corina Creţu  " AFFILIATION="PSE">
în scris - Comisia Europeană estimează că, până în 2050, UE va avea nevoie de 60 milioane de lucrători din ţări terţe, în condiţiile în care populaţia activă va scădea într-un ritm accelerat. Aşadar, pe termen lung, obiectivele ambiţioase ale Strategiei de la Lisabona sunt condiţionate de aportul forţei de munca din afara Uniunii.
<P>
Deocamdată, însă, în condiţiile crizei economice, rata şomajului cunoaşte o creştere semnificativă, printre cei afectaţi de pierderea locurilor de muncă aflându-se numeroşi lucrători transfrontalieri din noile state membre. În consecinţă, este esenţială conexarea politicilor în materie de migrare şi de ocupare a forţei de muncă, pentru o poziţie echitabilă şi eficientă, cu respectarea principiului preferinţei comunitare. Consider nedrept să acordăm imigranţilor dreptul la mobilitate în interiorul UE, în timp ce românii şi bulgarii nu se bucură de libertate deplină de mişcare pe piaţa europeană a forţei de muncă.
<P>
Este imoral şi periculos să încurajăm exodul creierelor din ţările în curs de dezvoltare, fără a avea în vedere riscul efectului de bumerang şi fără a ne preocupa discriminarea care rezervă majorităţii imigranţilor locuri de munca sub nivelul calificării lor, în special femeilor - victime ale stereotipurilor si practicilor negative din ţara de origine şi a celor existente în statele UE.
<SPEAKER ID="225" NAME="Jamila Madeira  " LANGUAGE="PT">
Conform Eurostat, îmbătrânirea populaţiei în UE va deveni o realitate pe termen mediu. Imigrarea poate acţiona ca un stimulent important pentru a asigura performanţă economică superioară în UE. În acest context, trebuie să recunoaştem natura esenţială a imigrării pentru UE.
<P>
Munca ilegală trebuie să fie soluţionată deoarece încalcă fundamental drepturile lucrătorilor imigranţi. Trebuie să promovăm o politică europeană care să încurajeze lucrătorii imigranţi rezidenţi ilegali să contacteze autorităţile pentru a fi înregistraţi, dar care să se asigure că nu conduce la proceduri sumare de întoarcere în ţara de origine prin încălcarea drepturilor acestora. Aceşti muncitori sunt deja într-o poziţie de inferioritate atunci când ajung în Europa şi este clar că gestionarea adecvată a fluxurilor migratoare poate aduce beneficii UE şi ţărilor terţe, simultan.
<P>
Trebuie să combatem risipirea competenţelor observată în mod repetat la muncitorilor imigranţi. Aceşti muncitori, în special femei, ajung de cele mai multe ori să ocupe locuri de muncă pentru care sunt supracalificaţi.
<P>
Cred că Comisia trebuie să acorde o atenţie specială chestiunii recunoaşterii aptitudinilor şi stimulării pentru instruirea pe întreg parcursul vieţii, în timp ce se asigură, de asemenea, că imigranţii au oportunităţi pentru a învăţa limba ţării gazdă pentru a asigura integrarea lor socială, profesională şi culturală în Uniunea Europeană.
<SPEAKER ID="993" NAME="Bogusław Rogalski  " LANGUAGE="PL">
Imigrarea în Europa este un fenomen care are loc în mod constant de mult timp şi este încurajată de factori precum diferenţele materiale semnificative în standardul de viaţă dintre Europa şi alte regiuni ale lumii.
<P>
Europa are nevoie categoric de o abordare comună a procesului de imigrare în UE. Eşecul acţiunii din partea unui stat membru poate avea influenţă directă asupra altor state. Gestionarea nereuşită a imigrării poate avea consecinţe grave pentru ţările de origine şi pentru imigranţi înşişi.
<P>
Ar trebui să recunoaştem că imigraţia legală este un fenomen benefic, care oferă oportunităţi pentru multe grupuri diferite. Imigranţii au jucat un rol semnificativ în dezvoltarea Uniunii Europene în ultimele decenii şi UE are nevoie în continuare de munca lor. În această privinţă este necesară o viziune politică comună, care se bazează pe realizările din trecut şi face, de asemenea, referire la viitor. Pentru a îndeplini acest obiectiv, este necesară o cooperare mai eficientă. Există multe persoane care-şi riscă vieţile sau sănătatea pentru a traversa în special noile graniţe de sud şi de est ale UE. Mii dintre ei mor pe mare, în timp ce sunt în căutarea unei vieţi mai bune.
<P>
Imigraţia este una dintre cele mai serioase provocări cu care se confruntă în prezent Europa şi modul în care răspundem depinde de noi. Putem s-o transformăm într-o oportunitate sau putem prejudicia multe persoane dacă o tratăm greşit.
<SPEAKER ID="992" NAME="Daciana Octavia Sârbu  " AFFILIATION="PSE">
în scris - În contextul în care Europa este principala destinaţie pentru imigranţi, armonizarea cadrului legislativ în domeniul imigrării trebuie să fie una dintre priorităţile Uniunii.
<P>
Dacă noi, europenii, nu vom lua măsuri pentru a avansa acum o politică de imigrare comună, mai târziu vom suporta consecinţele de a nu fi făcut-o la timp.
<P>
Am în minte imaginea a mii de imigranţi ilegali care îşi pierd viaţa pe mare si consider ca este de datoria noastră sa împiedicam pierderea de vieţi omeneşti. În acest sens este obligatoriu sa ne angajam într-o cooperare activă cu ţările de provenienţă a imigranţilor ilegali.
<P>
Cred ca politica europeană comună de imigrare trebuie să se dovedească o politică de solidaritate cu statele membre care se află la frontierele Uniunii, şi care suportă mari fluxuri de imigranţi.
<P>
Susţin faptul că lupta împotriva imigraţiei ilegale se poate face numai prin promovarea unei imigrări legale controlate, şi fiecare stat membru în parte trebuie să îşi ia angajamente ferme pentru crearea de premise favorabile pentru imigrarea legală.
<P>
Salut acest raport, care s-a dovedit destul de ambiţios şi sper că va trece cu brio de votul din plen.
