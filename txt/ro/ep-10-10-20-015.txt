<CHAPTER ID="015">
Indicarea țării de origine pentru anumite produse importate din țări terțe (dezbatere) 
<SPEAKER ID="753" NAME="Președintă">
Următorul punct pe ordinea de zi este raportul elaborat de Cristiana Muscardini, în numele Comisiei pentru comerț internațional, referitor la propunerea de regulament al Parlamentului European și al Consiliului privind indicarea țării de origine pentru anumite produse importate din țări terțe - C7-0048/2010 -.
<SPEAKER ID="754" NAME="Cristiana Muscardini" LANGUAGE="IT">
Dnă președintă, dle comisar, doamnelor și domnilor, mulți dintre principalii parteneri economici și comerciali ai Uniunii Europene aplică de ceva timp norme interne care impun indicarea originii produselor importate.
<P>
În 2005, Comisia Europeană a propus un regulament care vizează punerea Uniunii Europene pe picior de egalitate cu aceste țări, solicitând ca un anumit număr de produse importate în Uniunea Europeană să includă o denumire de origine. Acest regulament va ajuta la compensarea unui dezechilibru suferit până în prezent de consumatorii europeni care, în comparație cu cetățeni din țări din afara UE, nu au dreptul de a alege ceea ce cumpără cunoscând proveniența produselor. Un drept democratic, care presupune libertatea de alegere și, prin urmare, dreptul de cunoaștere, este, prin urmare, compromis.
<P>
Regulamentul redresează o situație de inferioritate pentru cetățenii UE și propune, de asemenea, din nou, dreptul legitim la reciprocitate. Este un regulament solicitat de multe asociații de consumatori și susținut de multe asociații de afaceri. Producția în Europa nu va fi niciodată în măsură să se redreseze dacă producătorilor noștri nu li se oferă aceleași garanții ca în alte țări în care se aplică deja un regulament privind marcarea originii produselor.
<P>
Producătorii europeni - care pe bună dreptate trebuie să respecte numeroase obligații impuse de Uniunea Europeană pentru a garanta calitatea produselor și a-i proteja pe consumatori și care, pentru a exporta, sunt obligați să își identifice produsele cu o marcă de origine - sunt prejudiciați de o concurență neloială din partea producătorilor din țări terțe care își pot exporta produsele în Europa fără să specifice proveniența.
<P>
Astăzi, întreprinderile mici și mijlocii din Europa, în favoarea cărora a fost aprobată, în timpul legislaturii anterioare, la 5 februarie 2009, o rezoluție care abordează problemele întâmpinate de acestea în încercarea de a se internaționaliza, continuă să întâmpine dificultăți, suferind prejudicii cauzate de o concurență neloială din partea producătorilor din țări terțe care pot exporta în Europa fără o marcă de origine, iar consumatorii europeni sunt privați de dreptul la o alegere în cunoștință de cauză.
<P>
Pentru ca piața liberă să fie cu adevărat liberă, trebuie să se bazeze pe o concurență loială și să aibă norme clare, comune și aplicate. Acesta este motivul pentru care acest regulament va înlătura, în cele din urmă, deficitul democratic și concurența neloială prezente încă în Europa, care dăunează în primul rând și cel mai mult consumatorilor.
<P>
Regulamentul a fost aprobat de Comisia pentru comerț internațional a Parlamentului European cu o largă majoritate de 19 voturi pentru și 3 voturi împotrivă. Parlamentul European și-a exprimat deja sprijinul în legislatura anterioară, printr-o declarație scrisă votată cu o majoritate deplină și, în actuala legislatură, printr-un vot privind o rezoluție care a obținut 529 de voturi pentru din 593 de voturi exprimate. Este cu adevărat surprinzător că astăzi unii colegi deputați în Parlamentul European care au semnat declarația scrisă și au votat în favoarea rezoluției în noiembrie 2009 au prezentat un amendament menit să respingă regulamentul.
<P>
Cu mult calm, simt că pot spune că cei care sunt împotriva propunerii nu doresc să ofere cetățenilor europeni aceleași drepturi ca și cetățenilor chinezi.
<SPEAKER ID="755" NAME="Karel De Gucht">
membru al Comisiei. - Dnă președintă, distinși deputați, în seara aceasta discutăm o propunere legislativă pe care Comisia a prezentat-o în 2005 cu privire la indicarea țării de origine pentru anumite produse importate din țări terțe - regulamentul "Fabricat în”.
<P>
Aș dori să îi mulțumesc raportoarei, dna Muscardini, pentru devotamentul cu care a sprijinit propunerea noastră și pentru munca grea depusă de dumneaei. Îi urez mult succes în continuarea acestei acțiuni prin procesul legislativ.
<P>
2005 a fost cu mult timp înainte de intrarea în vigoare a Tratatului de la Lisabona și, prin urmare, cu mult înainte ca acest Parlament să fi primit competențe legislative egale în ceea ce privește politica comercială, dar lipsa de competențe legislative nu a împiedicat Parlamentul European să își exprime de două ori sprijinul pentru această propunere. În ciuda eforturilor noastre constante, nu s-a înregistrat niciun progres în direcția adoptării de către Consiliu.
<P>
Având în vedere că acum se aplică prevederile Tratatului de la Lisabona, sunt mulțumit că Parlamentul European își poate juca pe deplin rolul în legătură cu această propunere. Spun acest lucru pentru că UE trebuie să adopte regulamentul privind indicarea originii pentru anumite produse din țări terțe. În prezent, UE nu solicită indicarea originii: produsele pot să poarte o indicație de origine, cu condiția ca acest lucru să nu inducă în eroare consumatorul, în conformitate cu Directiva CE din 2005 privind practicile comerciale neloiale.
<P>
Scopul propunerii noastre este de a introduce obligativitatea indicării țării de origine pentru importurile de anumite produse și de a stabili norme clare cu privire la modul în care va fi stabilită originea. Obiectivele propunerii noastre sunt clare: să permită consumatorilor să cunoască originea produselor și să asigure transparența în conformitate cu un standard unic de stabilire a originii. Desigur, informațiile cu privire la origine nu acoperă tot ceea ce consumatorul ar putea dori să știe despre un anumit produs, dar au avantajul de a fi utile și clare.
<P>
În al doilea rând, fiind mai bine informați, consumatorii vor fi apoi liberi să decidă ce să cumpere, în funcție de preferințele lor. De altfel, propunerea noastră poate contribui, de asemenea, la reducerea incidenței indicațiilor de origine frauduloase sau înșelătoare. Aceasta are un domeniul de aplicare limitat, aplicându-se unor mărfuri precum pielea, textilele, încălțămintea și articolele din sticlă, și nu se va aplica unor sectoare precum electronica, echipamentele TIC, produsele chimice, mașinile, autovehiculele, etc.
<P>
Printre categoriile de produse reglementate există produse pentru care informațiile cu privire la origine sunt deosebit de importante: cele destinate consumatorului final. Unul dintre amendamentele adoptate de Comisia pentru comerț internațional se referă clar la această condiție, pe care o consider pozitivă. Desigur, va fi necesar să asigurăm coerența între acest principiu - și anume, "mărfuri pentru consumatorii finali” - si produsele reale care vor intra în cele din urmă sub incidența regulamentului, astfel cum este detaliat în anexa sa.
<P>
Nu voi nega faptul că indicarea originii are un cost pentru comercianți și exportatorii către UE. Costul va depinde în special de procesele de producție și de normele tehnice de marcare. Prin urmare, este important să se mențină aceste costuri la un nivel minim. Comisia va fi responsabilă de elaborarea normelor privind modalitățile de indicare și va acorda atenție maximă minimizării costurilor, bazându-se pe practicile internaționale, consultându-se cu statele membre și toate industriile și comercianții implicați.
<P>
Incluzând această propunere într-un context mai larg, alți mari parteneri comerciali - precum SUA, Canada, Japonia și China - au aplicat mult timp astfel de sisteme. Prin urmare, putem învăța din experiențele altora.
<P>
În concluzie, subliniez hotărârea Comisiei de a colabora îndeaproape cu Parlamentul pentru a adopta această propunere și a avea un sistem de indicare a originii eficient, exact și eficient din punct de vedere al costurilor.
<SPEAKER ID="756" NAME="Christofer Fjellner" LANGUAGE="SV">
Indicarea obligatorie a originii sau utilizarea mențiunii "Fabricat în”, înseamnă că produsele importate în Europa din afara UE trebuie să fie etichetate cu țara din care provin. În opinia mea, aceasta este o propunere care aparține secolului trecut, atunci când ceva care a fost fabricat în Suedia, de exemplu, era alcătuit, de asemenea, din piese provenind numai din Suedia. Totuși, analizând această propunere, constat că a fost elaborată neținând seama de comerțul mondial, globalizarea și lanțurile de aprovizionare la nivel mondial.
<P>
Unul dintre exemplele mele preferate este această cămașă pe care o port. Este confecționată din bumbac din Egipt, care a fost țesut în Italia. A fost concepută în Hong Kong și, în cele din urmă, cusută în China. Cred că o descriere mult mai bună decât "Fabricat în China”, pe care ar primi-o, probabil, în temeiul prezentului regulament, ar fi "Fabricat în lume”, pentru a-l cita pe dl Pascal Lamy, fost comisar și actualul director general al OMC. Așa arată lumea de azi.
<P>
Aceasta nu este o propunere care oferă o mai bună informare. Cred că, dimpotrivă, aceasta este o propunere care creează noi bariere în calea comerțului și face comerțul mai dificil, și este, poate, chiar protecționistă. Tocmai de aceea, acest tip de reglementare este interzisă în cadrul UE. Pe piața internă, nu este permis, de exemplu, în Suedia, să se impună ca articole importate din Germania să fie etichetate cu locul de unde provin. Este adevărat că mulți dintre partenerii noștri comerciali, Statele Unite ale Americii, de exemplu, au acest tip de reglementare. Statele Unite ale Americii au introdus o astfel de dispoziție în 1930, dar acest lucru nu este, desigur, ceva ce ar trebui să imităm. Știm cu toții că anii 1930 au fost una dintre cele mai întunecate decade din istoria comerțului mondial. În loc să se introducă reglementări comerciale din secolul trecut, care creează noi bariere în calea comerțului și obstrucționează comerțul mondial, cred că ar trebui să facem exact opusul. Pentru a ieși din recesiune, ar trebui să facilităm comerțul. Prin urmare, mesajul meu către Comisie este: reformulați propunerea și elaborați-o corect! Voi vota împotriva acestei propuneri mâine și sunt sigur că mai mulți dintre colegii mei deputați în Parlamentul European îmi vor urma exemplul.
<SPEAKER ID="757" NAME="Kader Arif" LANGUAGE="FR">
Dnă președintă, dle comisar, doamnelor și domnilor, sunt mereu foarte fericit să vorbesc după dl Fjellner, întrucât sunt mereu sigur că nu voi fi de acord cu domnia sa.
<P>
În primul rând, aș dori să le mulțumesc raportoarei noastre, precum și tuturor raportorilor alternativi și, în special, prietenului meu, dl Susta, pentru munca lor excelentă și cooperarea bună la acest text care va permite, în cele din urmă, introducerea unui sistem obligatoriu de indicare a originii pentru anumite produse importate în Europa. Aș dori să vă mulțumesc, de asemenea, dle comisar, pentru angajamentul dvs.
<P>
Votul nostru de mâine va fi, de fapt, prima etapă în introducerea acestui regulament, care datează din 2005 și pe care Parlamentul European l-a sprijinit întotdeauna și l-a solicitat. Indicarea originii este un pas important către transparență și informare, pe care trebuie să le îmbunătățim în mod constant în favoarea cetățenilor europeni.
<P>
Într-adevăr, consumatorii europeni vor, pe bună dreptate, să știe ce cumpără, de unde provine produsul și în ce condiții a fost produs. Prin urmare, aceștia solicită să fie în măsură să consume într-un mod mai informat și, prin urmare, mai responsabil.
<P>
Cu acest nou regulament, răspundem la această cerere, deoarece cetățenii noștri vor fi mai bine informați, în special, cu privire la condițiile sociale și de mediu în care au fost fabricate produsele pe care le cumpără. Contrar a ceea ce unele persoane vor să creadă, consumatorul este, de asemenea, un cetățean, care este de acord să plătească mai mult pentru o producție europeană de calitate, pentru că această legislație este, de asemenea, esențială pentru companiile europene, a căror producție este asociată cu o reputație pentru calitate și norme stricte de producție.
<P>
Pentru acele companii care au ales să mențină producția prin protejarea expertizei și a ocupării forței de muncă în Europa, prezentul regulament va restabili un nivel de egalitate cu partenerii noștri comerciali din țări terțe. Textul care a rezultat în urma votului Comisiei pentru comerț internațional este echilibrat, motiv pentru care, atunci când va fi votat în plen mâine, fac apel la deputații din acest Parlament să nu aducă acest echilibru în discuție și să sprijine textul votând cu o majoritate covârșitoare în favoarea lui.
<SPEAKER ID="758" NAME="Niccolò Rinaldi" LANGUAGE="IT">
Dnă președintă, dle comisar, doamnelor și domnilor. Dnă președintă, dacă ar fi să vizitați Ponte Rialto din Veneția - poate împreună cu dl comisar De Gucht - și ați dori să cumpărați o pereche de pantofi promovată ca italienească, o cravată, o mască tradițională sau o sticlă de Murano, există șansa să fiți înșelată, realizând că produsul achiziționat nu a fost deloc făcut în Italia, ci într-o țară din Asia.
<P>
Cred că propunerea de regulament aflată în discuție începe să aducă o oarecare ordine pe o piață mondială din ce în ce mai confuză. Aceasta urmărește să protejeze consumatorul - inclusiv pe dvs., dnă președintă, și pe dl comisar De Gucht, dacă mergeți la cumpărături pe Ponte Rialto, sau în altă parte - precum și industriile europene care nu au fost relocalizate (în timp ce acele care au fost relocalizate vor fi penalizate prin prezentul regulament). Mai presus de toate, va corecta asimetria de pe piețele comerciale, pentru care Europa este singura regiune de mari dimensiuni în care lipsește un regulament cu privire la indicarea obligatorie a originii.
<P>
Aceasta nu este o propunere protecționistă; de fapt, mi se pare a fi foarte echilibrată. Se aplică numai unui număr limitat de produse, produsului final destinat consumatorului, și - în măsura în care grupul meu este în vizat - este un proiect-pilot de 5 ani, deoarece vom sprijini amendamentul referitor la clauza de caducitate. În plus, am introdus, de asemenea, în comisie - printr-un amendament propriu - o dispoziție care are ca scop evitarea oricărei sarcini excesive de natură birocratică, care ar aduce prejudicii întreprinderilor.
<P>
Dacă mâine votul va fi satisfăcător, înseamnă că am câștigat o etapă, nu victoria finală. Vom avea nevoie atunci de sprijinul deplin al Comisiei Europene în relațiile noastre cu Consiliul European. Comisia a avut deja o mulțime de sugestii și a fost foarte cooperantă, fapt pentru care suntem recunoscători, iar acesta este un motiv pentru care trebuie să continuăm să cooperăm. Sunt sigur că în cinci ani vom fi mulțumiți de rezultatul obținut.
<SPEAKER ID="759" NAME="Malika Benarab-Attou" LANGUAGE="FR">
Dnă președintă, doamnelor și domnilor, aș dori să îi mulțumesc raportoarei pentru munca de calitate pe care a depus-o. Este necesar să fim mai bine informați cu privire la originea produselor pe care le cumpărăm. Legislația UE prevede, de asemenea, sancțiuni în caz de încălcare a...
<P>
Îmi pare rău, există o problemă. Voi vorbi mai târziu.
<P>
(Vorbitorul se oprește și apoi își reia discursul la invitația președintei).
<P>
Este necesar să fim mai bine informați cu privire la originea produselor pe care le achiziționăm. Legislația comunitară prevede, de asemenea, sancțiuni în cazul încălcării acesteia și în situațiile în care consumatorii sunt induși în eroare cu privire la origine. Curtea Europeană...
<P>
Nu, nu funcționează. Regret.
<P>
(Vorbitorul se oprește din nou)
<SPEAKER ID="760" NAME="Jan Zahradil" LANGUAGE="CS">
Am înțeles motivele prezentării propunerii, însă nu sunt de acord cu aceste motive. Cred că în lumea globalizată actuală este dificil de stabilit țara de origine; în cele din urmă, o garanție a calității unui produs sau a altuia este mult mai importantă decât marca sa ori țara de origine. De asemenea, trebuie să rețineți că această propunere nu se referă la protecția mărcilor sau a etichetelor de protecție și, de asemenea, nu poate fi de niciun ajutor în protejarea mărcii comerciale sau a etichetelor de protecție. Faptul că va conduce la o creștere a costurilor specifice ale unui produs și, prin urmare, probabil și la o creștere a prețului produsului, a fost deja menționat aici de către dl comisar. În cele din urmă, faptul că propunerea se referă numai la anumite produse - lucru menționat de mai multe ori aici - ar putea fi descris chiar ca un caz de discriminare bazată pe natura produsului sau discriminare geografică.
<P>
Prin urmare, afirm că ar trebui să susținem etichetarea voluntară, deoarece, în cele din urmă, în cazurile în care consumatorii acordă suficientă atenție unei astfel de etichetări, majoritatea producătorilor din UE utilizează deja această etichetare din proprie inițiativă. Uniunea Europeană este adesea criticată pentru reglementare excesivă, precum și pentru adoptarea prea multor legi care creează presiuni asupra mediului economic. Prin urmare, solicit, cel puțin în cazul de față, să nu contribuim la crearea de presiuni suplimentare asupra cadrului legislativ și a mediului economic din Uniunea Europeană.
<SPEAKER ID="761" NAME="Helmut Scholz" LANGUAGE="DE">
Dnă președintă, dle comisar, aș dori, de asemenea, să îi mulțumesc dnei Muscardini pentru eforturile depuse la elaborarea acestui raport și raportorilor alternativi pentru cooperarea lor constructivă.
<P>
Grupul meu salută abordarea prin care consumatorii beneficiază de mai multă transparență în ceea ce privește originea produselor și sprijină foaia de parcurs care reprezintă, astfel cum a afirmat dl Rinaldi, un pas către victorie. De fapt, am prefera ca mai multe informații să devină vizibile, cum ar fi informațiile cu privire la "amprenta ecologică” a produselor, la respectarea drepturilor lucrătorilor în procesul de fabricație sau la repartizarea echitabilă a profiturilor de către producători și lucrători. În același timp, nu credem că această listă prelungită de dorințe poate fi inclusă într-un regulament privind indicarea țării de origine, întrucât numele țării în sine nu oferă nicio informație de încredere în această privință. De exemplu, India, unde munca prestată de copii este interzisă. Pe lângă companiile care nu respectă dispozițiile în vigoare, marea majoritate a acestora se conformează legii. Prin urmare, într-un regulament european este necesar să luăm în considerare faptul că nici concurenții și nici naționaliștii nu pot compromite imaginea unei țări întregi și a produselor acesteia.
<P>
Pledăm pentru dezvoltarea unor sisteme de certificare. Etichetele care încurajează comerțul echitabil reprezintă un model de urmat în acest caz și ar trebui promovate în continuare, cu sprijinul UE. În plus, luarea în considerare a metodelor de producție cu emisii reduse de carbon și a condițiilor decente de muncă ne-ar permite să integrăm provocările moderne. Invit Comisia să adopte măsuri pentru inițierea unor reglementări suplimentare în acest sens.
<P>
Permiteți-mi să adaug încă o remarcă. O introducere consecventă a mențiunii "Fabricat în” contribuie și la soluționarea conflictelor politice complexe; de exemplu, accesul neîngrădit pe piața UE al produselor cu eticheta "Fabricat în Palestina”, fapt ce ar oferi oportunitatea unei dezvoltări economice independente în Palestina.
<SPEAKER ID="762" NAME="Claudio Morganti">
în numele Grupului EFD. - (IT) Dnă președintă, doamnelor și domnilor, Parlamentul European va vota mâine cu privire la indicarea originii, în baza căreia - conform amendamentelor depuse - marca de origine ar trebui menționată pe produsele destinate consumului și consumatorilor finali.
<P>
Această ultimă definiție ar putea provoca o gravă reacție în lanț, deoarece nu include produsele semifinite și produsele intermediare care - fiind produse în țări terțe - cu o prelucrare finală și, probabil, nesemnificativă la sosirea în Europa, ar putea trece drept bunuri produse într-un stat membru. În acest fel, consumatorul nu ar fi pe deplin informat cu privire la originea reală a produsului, în timp ce industriile mari ar fi stimulate să își relocalizeze activitatea în țări terțe, sporindu-și astfel veniturile de mai multe ori numai pentru propriile interesele și accentuând gradul de sărăcie al zonelor noastre industriale.
<P>
Din aceste motive, am depus unele amendamente care vizează extinderea acestei definiții la produsele semifinite, precum și la cele intermediare, pentru a garanta transparența și trasabilitatea produselor importate din țări terțe, în conformitate cu dispozițiile legii Reguzzoni din Italia, care respectă pe deplin drepturile consumatorilor. Distinși colegi, aceasta este cu adevărat ultima oportunitate pe care o avem pentru a proteja sectorul de producție, în Italia și în Europa, care este unul dintre principalele motoare ale economiei, spre deosebire de cei câțiva giganți industriali care își urmăresc propriile interese și nu binele întregii comunități.
<P>
Restricționarea relocalizării accelerate, a contrafacerii și a exploatării forței de muncă trebuie să rămână unul din obiectivele Parlamentului European. Dacă vom adopta mâine regulamentul, în forma actuală, vom distruge o mare oportunitate, alături de eforturile noastre și, mai presus de orice, cele ale milioanelor de lucrători din întreprinderile mici și mijlocii, care se vor simți trădați, împreună cu toți consumatorii care au avut încredere în noi pentru a face o alegere responsabilă. Lupta pe care o purtăm nu este împotriva cuiva, ci este pentru crearea de locuri de muncă, pentru mediul de afaceri, pentru lucrătorii noștri și pentru toți cetățenii europeni.
<SPEAKER ID="763" NAME="Diane Dodds" AFFILIATION="NI">
Dnă președintă, trăim într-o perioadă economică dificilă și multe întreprinderi mici sunt împovărate de presiunea exercitată de birocrația UE și de costurile conexe. Consider că, în primul rând , acest Parlament și Comisia ar trebui să identifice modalități de atenuare a presiunii financiare exercitate de birocrația asupra căreia insistăm în cadrul acestei dezbateri.
<P>
În ceea ce privește această propunere, trebuie să stabilim un echilibru între deschiderea piețelor pentru produsele europene și asigurarea calității și a siguranței produselor importate. Cu toate acestea, trebuie să menționez că etichetarea produselor care provin din țări terțe mi se pare justificată atunci când vine vorba de produse alimentare. Sunt conștientă de faptul acestea că nu intră sub incidența prezentei propuneri, însă numeroși fermieri din Irlanda de Nord sunt dezamăgiți atunci când depun eforturi considerabile pentru a se conforma cerințelor impuse la nivel european, iar apoi trebuie să concureze cu fermieri care nu trebuie să îndeplinească aceleași standarde.
<P>
Îmi exprim speranța că dl comisar va lua act de faptul că aceia dintre noi care reprezintă comunitățile rurale și agricole nu au uitat reluarea negocierilor cu țările Mercosur și sperăm că domnia sa nu este pregătit să sacrifice industria noastră agricolă pentru alte piețe. Această Cameră are obiceiul de a face excese în ceea ce privește reglementarea legislativă, și mă tem că, în cazul de față, se întâmplă același lucru.
<SPEAKER ID="764" NAME="Elisabeth Köstinger" AFFILIATION="PPE">
(DE) Dnă președintă, în primul rând, aș dori să îi mulțumesc dnei Muscardini pentru eforturile considerabile depuse, având în vedere, în special, aspectele controversate, o parte dintre acestea fiind deja dezbătute. Sunt convinsă că această chestiune trebuie explicată consumatorilor europeni. De asemenea, consider că obiectivul nostru trebuie să fie protejarea cetățenilor europeni împotriva produselor periculoase și care dăunează sănătății. Utilizatorii finali ar trebui să știe ce materii prime sunt utilizate, modul în care acestea sunt obținute, locul și modalitatea de prelucrare a acestora, precum și care sunt standardele sociale și de producție aplicabile în țările respective. Obiectivul este evident, însă avem nevoie de claritate în ceea ce privește modalitatea de atingere a acestuia. Din păcate, versiunea actuală a mențiunii "Fabricat în” nu oferă nicio informație cu privire la originea reală a unui anumit produs.
<P>
Aș dori să ilustrez acest fapt printr-un exemplu: Uzbekistan este al treilea mare exportator de bumbac la nivel mondial. 90 % din recoltă este culeasă manual, mare parte din mâna de lucru fiind copii. Bumbacul recoltat este livrat ulterior în Vietnam, unde este prelucrat. Conform propunerilor actuale ale Comisiei, textilele importate în prezent în UE din Vietnam ar trebui etichetate "Fabricat în Vietnam”, însă cum rămâne cu transparența pentru consumatorul european? Nimeni nu știe de unde provin materiile prime și cum sunt obținute acestea. Nivelul de informare este neadecvat.
<P>
Centrul European al Consumatorilor din Austria a publicat o analiză actualizată care indică faptul că cele mai importante întreprinderi de textile din lume nu sunt în măsură să garanteze că nu folosesc în producția proprie materii prime provenite de la companii publice care folosesc munca prestată de copii. O asemenea mențiune, "Fabricat în”, care exclude materiile prime din procesul de producție, contravine în mod clar exigențelor consumatorilor finali europeni. Încurajez furnizarea unor informații mai veridice în procesul de etichetare a produselor și, prin urmare, mă opun propunerii prezentate de Comisie.
<SPEAKER ID="765" NAME="Gianluca Susta" AFFILIATION="S&amp;D">
(IT) Dnă președintă, dle comisar, doamnelor și domnilor, aș dori să le mulțumesc raportoarei, dna Muscardini, și tuturor raportorilor alternativi cu care am conlucrat în această problemă extrem de importantă pentru noi. Sper că mâine Parlamentul European va oferi rezoluției legislative același sprijin ferm pe care i l-a acordat în iulie 2006, în 2008 prin declarația scrisă și în 2009 prin votul favorabil cu privire la rezoluția din anul respectiv.
<P>
Ne pregătim să adoptăm o măsură care ar trebui să protejeze consumatorul, oferindu-i informații cu caracter general cu privire la originea produselor, fapt care reintroduce egalitatea de șanse în comerțul internațional și reciprocitate între Uniunea Europeană și principalii săi concurenți. Aceasta nu presupune costuri suplimentare pentru întreprinderile din țările terțe, care au deja obligația de a-și marca produsele în toate țările noastre concurente din lume și în multe altele. De asemenea, nici nu exercită presiuni asupra sistemului de distribuție european, care, în mod indirect, fără a presupune costuri pentru bugetul public, favorizează revenirea unor capacități de producție semnificative în Europa, încetinește relocalizarea și contribuie, de asemenea, la lupta împotriva contrafacerii.
<P>
Este o combinație de avantaje extrem de evidente, care nu pot fi oprite prin solicitarea, probabil, a unor măsuri suplimentare, deoarece în acest caz putem spune într-adevăr că "mai binele” este inamicul binelui. Trebuie să punem capăt unui proces care a început cu șapte ani în urmă, preocupându-ne de interesele întreprinderilor noastre - în special în această perioadă de criză și șomaj - dar și de potențialul unui sistem comercial reglementat astfel încât să asigure reciprocitate, protecția consumatorului și informații corecte care ar putea fi dezvoltate în continuare în ceea ce privește trasabilitatea.
<P>
În cazul în care această măsură nu este votată de Parlament, vor exista probleme. Aș dori să mulțumesc încă o dată Comisiei Europene și tuturor celor care doresc să susțină această măsură, deoarece este utilă pentru cetățenii europeni și pentru comerțul mondial.
<SPEAKER ID="766" NAME="Malika Benarab-Attou" AFFILIATION="Verts/ALE">
(FR) Dnă președintă, doamnelor și domnilor, aș dori să îi mulțumesc raportoarei pentru munca pozitivă pe care a depus-o. Este necesar să fim mai bine informați cu privire la menționarea originii pe produsele pe care le cumpărăm. Legislația UE prevede, de asemenea, sancțiuni în caz de încălcare a acesteia și de inducere în eroare a consumatorilor cu privire la origine.
<P>
Curtea Europeană de Justiție solicită Comisiei...
<P>
Nu, îmi pare rău, există o problemă, voi menționa acest lucru în procesul-verbal.
<P>
(Vorbitoarea se oprește)
<SPEAKER ID="767" NAME="Jacky Hénin" AFFILIATION="GUE/NGL">
(FR) Dnă președintă, miracolul comerțului liber și al concurenței libere și nedenaturate înseamnă că un consumator care cumpără un cuțit etichetat Laguiole în Aveyron, regiunea sa de origine, are o șansă de 90 % de a achiziționa o lamă de slabă calitate fabricată în China sau în Pakistan, unul dintre numeroasele exemple. Este un adevărat abuz de încredere în domeniul etichetării.
<P>
Dacă vrem cu adevărat să protejăm și să promovăm ocuparea forței de muncă din sectorul industrial în Uniunea Europeană, dacă dorim să evităm inducerea în eroare a consumatorilor europeni și să protejăm sănătatea acestora, dacă dorim să prelungim acquis-ul social și de mediu al societăților noastre, trebuie să impunem urgent obligativitatea marcării originii produselor, chiar dacă aceasta înseamnă nerespectarea dogmelor ultraliberale fondatoare ale Europei. Marcarea trebuie să fie serioasă și să nu inducă în eroare prin prezentarea unui produs ca fiind "Fabricat în Europa” atunci când, de fapt, acesta nu este nimic mai mult decât un ansamblu de piese din întreaga lume și că numai eticheta ar fi "Fabricată în Europa”.
<P>
În acest caz, trebuie să li se acorde serviciilor vamale și ministerelor de justiție din statele membre toate mijloacele de control și de aplicare a legii pentru a pune în aplicare o legislație strictă privind marcarea originii și a țării de origine.
<SPEAKER ID="768" NAME="Jaroslav Paška" AFFILIATION="EFD">
(SK) Datorită unei politici comerciale deschise, cetățenii noștri pot cumpăra produse fabricate peste tot în lume. Cu toate acestea, de cele mai multe ori, consumatorii nu au nicio posibilitate de a afla unde a fost fabricat produsul, de unde provin materiile prime din care a fost confecționat, precum și ce proceduri tehnologice au fost folosite de producător pentru prelucrarea acestuia.
<P>
În același timp, volumul maxim de informații de care consumatorul poate dispune cu privire la un produs este o condiție prealabilă de bază pentru a lua decizii bune la momentul alegerii produselor. Până în prezent, cetățenii noștri europeni nu au avut dreptul la informații elementare despre produse, informații care sunt disponibile în mod natural nu numai pentru cetățenii din Statele Unite ale Americii începând din 1930 ci, de asemenea, în prezent, pentru cetățenii din China, Japonia, Canada, India, Mexic și alte țări.
<P>
Acesta este motivul pentru care cred că a sosit momentul ca Uniunea Europeană să adopte o normă care să îi protejeze pe consumatorii europeni, indiferent de interesele specifice ale marilor lanțuri de distribuție sau ale anumitor grupuri de interese, și care va impune furnizorilor să menționeze, pe produsele importate din țări terțe, informațiile necesare cu privire la originea acestora. În acest fel, consumatorii noștri vor dispune de o sursă importantă de informații la momentul luării unei decizii cu privire la produsele pe care le aleg, în timp ce producătorii din țările terțe nu vor fi afectați în mod substanțial în niciun fel, deoarece aceștia sunt obligați de mult timp să indice originea produselor exportate către alte țări.
<P>
Cu toate acestea, va trebui să avem în vedere introducerea unor mecanisme de aplicare uniformă a sancțiunilor și a penalizărilor pentru încălcarea acestei legislații de către orice stat membru, pentru ca producătorii să nu poată găsi un punct de intrare pe piața comună a Uniunii Europene care nu este protejat în mod corespunzător prin sancțiuni, evitând astfel conformitatea cu reglementările. Cred cu fermitate că introducerea unui sistem eficient de marcare a originii produselor din țări terțe va fi extrem de benefic, atât pentru consumatorii noștri europeni, cât și pentru producătorii care îndeplinesc condițiile legale.
<SPEAKER ID="769" NAME="Zuzana Roithová" AFFILIATION="PPE">
(CS) Producătorii cehi de obiecte de sticlă, textile și încălțăminte îmi solicită de mult timp transparență cu privire la originea produselor. Aceștia trebuie să facă față concurenței cu imitațiile de origine necunoscută, care "parazitează” piața Uniunii Europene. De cele mai multe ori este vorba despre produse de proastă calitate, adesea dăunătoare. În plus, informațiile privind locul de fabricație a produselor textile, a încălțămintei, a produselor din sticlă, a bijuteriilor sau produselor farmaceutice nu sunt confidențiale și nici nu reprezintă o formă de protecționism sau o barieră în calea comerțului liber, conform celor susținute de liberali. Dimpotrivă, piața liberă și concurența loială funcționează corespunzător numai atunci când consumatorii pot lua decizii adecvate în mod independent, în baza informațiilor și a experienței de care dispun.
<P>
O susțin pe deplin pe dna raportoare Muscardini și îi apreciez contribuția la obținerea unui compromis, care sper că ne va permite să adoptăm mâine propunerea. Sunt conștientă de faptul că, în special în țările nordice, unde produsele tradiționale au fost înlocuite de importuri din alte țări, un asemenea regulament poate fi considerat drept birocrație inutilă. Cu toate acestea, să comparăm adoptarea regulamentului cu reglementările concurenților noștri din Statele Unite ale Americii, Canada, Japonia și China, unde mențiunea "fabricat în” este obligatorie. Asemenea antevorbitorului meu, precizez că este necesară propunerea de către Comisie a unor standarde minime în ceea ce privește sancțiunile și garantarea faptului că normele vor fi respectate în mod consecvent pe întreg teritoriul Uniunii și că exportatorii din țările terțe nu vor prefera anumite țări, ca urmare inexistenței sancțiunilor sau a aplicării unor sancțiuni mai puțin severe.
<SPEAKER ID="771" NAME="Jörg Leichtfried" AFFILIATION="S&amp;D">
(DE) Dle președinte, dle comisar, doamnelor și domnilor, în timpul unei călătorii recente a delegației în numele Comisiei pentru comerț internațional, am avut plăcerea de a vizita o serie de locuri de producție în Europa, întreprinderi mici care sunt nevoite să funcționeze în condiții foarte dificile: am fost martor la o calitate superioară, salarii echitabile, condiții bune de muncă și o atmosferă de lucru rațională. Acesta este un rezultat direct al tradițiilor noastre și al ordinii juridice europene. Cu toate acestea, există o mulțime de țări unde aceste principii nu există, unde condițiile de muncă sunt proaste și unde nu există garanții pentru lucrători. Cred că, cel puțin, consumatorii europeni trebuie să poată recunoaște în viitor dacă produsele pe care le cumpără provin dintr-o anumită țară unde nu se aplică principii de bază. Acest lucru va fi necesar în viitor, datorită directivei pe care dna Muscardini a pregătit-o atât de eficient. În consecință, ar trebui să fim de acord cu propunerea.
<P>
Acelor întreprinderi care și-au mutat locul de producție în străinătate pentru propriul confort și pentru a evita birocrația și care acum se plâng, le-aș spune: doar dvs. sunteți de vină!
<SPEAKER ID="772" NAME="Antonio Cancian" AFFILIATION="PPE">
(IT) Dle președinte, dle comisar, doamnelor și domnilor, Europa nu putea scăpa de această sarcină: acesta este modul în care putem și în care a trebuit să reacționăm. Aș dori să îi mulțumesc dnei Muscardini pentru tenacitatea activității sale și tuturor celorlalți colegi deputați care au lucrat la această problemă.
<P>
În ceea ce privește trasabilitatea mărfurilor care provin din țări din afara Uniunii Europene, cred că este corect ca consumatorii să cunoască proveniența și originea produselor în scopul de a-și proteja sănătatea și libertatea, extinzând acest lucru la bunurile semipreparate în care este indicat lanțul de aprovizionare. În ceea ce privește competitivitatea, lipsa unui regulament de acest gen subminează dreptul cetățenilor și al consumatorilor europeni și împiedică funcționarea corectă a pieței, care, pentru a fi liberă, trebuie să aibă reguli comune și partajate, fără diferențe sau concurență neloială.
<P>
În ceea ce privește protejarea întreprinderilor mici și mijlocii și a produselor lor naționale, nu marile companii sunt cele care au nevoie de o astfel de protecție. Într-adevăr, eu cred că ele categoric nu au nevoie de ea, observând cum călătoresc în lume cu mărcile lor. Mai mult, noi trebuie să promovăm particularitățile și măiestriile tradiționale ale țărilor noastre, să relansăm economia europeană și să garantăm respectarea drepturilor lucrătorilor din punct de vedere social, al mediului și al producției.
<P>
Dle președinte, dle comisar, mă întreb de ce trebuie să ne temem spunând adevărul și intenționând să stabilim reguli care sunt egale pentru toți. Trebuie să încercăm să nu fim intimidați, făcând uz de procedura legislativă ordinară europeană, și să împiedicăm Consiliul să își impună întotdeauna voința. Prin urmare, permiteți-ne să încercăm să facem din acest pas o realitate prin sprijinirea regulamentului în cauză. Pentru restul, să așteptăm și să vedem.
<SPEAKER ID="773" NAME="Sergio Gutiérrez Prieto" AFFILIATION="S&amp;D">
(ES) Dle președinte, regulamentul pe care îl dezbatem astăzi este de o importanță vitală pentru viitorul sectorului de tacâmuri și produse similare, care, în regiunea mea - țara lui Don Quijote, mai precis, Albacete - reprezintă nu doar păstrarea a peste 8 000 de locuri de muncă, ci și a unei părți a identității sale și a angajamentului viitor pentru măiestrie ca sursă de locuri de muncă.
<P>
Ștampila "fabricat în” de pe cuțite a fost cerută de mai mult timp de către grupuri sociale cum ar fi Aprecu, iar guvernul din Castilla-La Mancha a luptat pentru ea cu sprijinul unanim al Parlamentului său regional.
<P>
Marcarea originii nu este intervenționism; este un angajament pentru transparență în normele comerciale ale jocului și în lupta împotriva concurenței neloiale. Aceasta înseamnă creșterea capacității consumatorilor de a lua decizii prin alegerea unui produs deoarece aceștia iau în considerare nu numai prețul final, ci și marca de calitate a locului de origine sau condițiile sociale în care este fabricat. Mai presus de toate, aceasta va reprezenta o nouă posibilitate de optimism pentru mulți oameni care trec printr-o perioadă dificilă, dar care astăzi au sentimentul că nu am fost indiferenți în ceea ce privește susținerea unui comerț mai echitabil, oferind în același timp valoare adăugată celor care, pe lângă faptul că produc, fac acest lucru respectând drepturile sociale și condițiile mai bune ale lucrătorilor europeni.
<P>
Aș dori, prin urmare, să îi mulțumesc raportoarei și dlui Menéndez del Valle pentru conștiința lor socială în această problemă care este atât de importantă pentru regiunea mea.
<SPEAKER ID="774" NAME="Peter Šťastný" AFFILIATION="PPE">
(SK) În primul rând, aș dori să o felicit pe dna Muscardini pentru abordarea sa față de raport și pentru munca intensă pe care a investit-o în el. Uniunea Europeană nu este nici prima, nici a doua sau a treia care solicită ca cetățenii săi să fie informați cu privire la originea unui produs pe care îl achiziționează pentru nevoile sau consumul lor.
<P>
SUA, Canada, Japonia, India și multe alte țări acordă de mult timp acest drept propriilor cetățeni. Acest lucru este în conformitate cu reglementările Organizației Mondiale a Comerțului. Deci, întrebarea este de ce nu am găsit încă un compromis? Noi toți suntem de acord cu privire la necesitatea de a informa cetățeanul consumator. Cu toate acestea, este de asemenea adevărat că indicarea țării de origine, și anume dispoziția "fabricat în”, poate fi potențial înșelătoare, deoarece globalizarea în industrie înseamnă că produsul final este compus din piese realizate în țări diferite. Prin urmare, dacă ar trebui să adăugăm o altă etichetă pe lângă cea de "fabricat în”, cum ar fi "prelucrat în” sau "asamblat în”, am putea ajunge mai ușor la un acord amplu. Cel mai mare obstacol, și anume teama de a furniza informații incorecte, incomplete sau înșelătoare, ar putea fi astfel eliminat.
<P>
În concluzie, aș dori să îmi exprim speranța că aici, în Parlamentul European, căruia Tratatul de la Lisabona i-a acordat o mai mare autoritate chiar în acest domeniu, și sub conducerea raportoarei, dna Muscardini, vom găsi soluții comune care îi vor ajuta pe cetățenii noștri să facă alegeri mai bune și, cel mai important, mai libere.
<SPEAKER ID="775" NAME="Președinte">
Aș dori să îmi cer scuze, domnule, pentru întrerupere. Următorul punct este reprezentat de comentariile imediate. Sunt șase astfel de comentarii, așa că vom putea acorda cuvântul pentru fiecare dintre ele.
<SPEAKER ID="776" NAME="Giovanni Collino" AFFILIATION="PPE">
(IT) Dle președinte, doamnelor și domnilor, toți cetățenii și-au dat seama de amploarea mondială a crizei economice actuale și noi credem că aceștia sunt conștienți de importanța adoptării unor norme comune pentru a evita provocarea de denaturări pe piață și de reduceri periculoase în comerț.
<P>
Uniunea Europeană a recunoscut necesitatea de a-și informa cetățenii în mod clar cu privire la produsele care circulă în interiorul granițelor sale și au fost depuse eforturi în acest sens, ținând seama atât de interesul statelor membre, cât și de cel al cetățenilor. În timp ce interesele primului grup presupun promovarea propriilor resurse fără a ajunge la protecționism, cetățenii sunt preocupați să știe întotdeauna proveniența fiecărui produs, chiar cu prețul așteptării pentru un timp ca acest regim să fie aplicat tuturor categoriilor de bunuri.
<P>
Vrem ca Uniunea Europeană să vorbească cu o singură voce, la același nivel cu toate celelalte voci care se exprimă puternic pe piețele internaționale. Așadar, mâine vom susține raportul referitor la indicarea țării de origine pentru anumite produse importate din țări terțe, solicitând Consiliului European să își îndeplinească sarcina de a încheia această călătorie legislativă, care a durat șase ani lungi, cât de bine posibil.
<SPEAKER ID="777" NAME="Mario Pirillo" AFFILIATION="S&amp;D">
(IT) Dle președinte, dle comisar, doamnelor și domnilor, după cinci ani de la propunerea de regulament, mâine ajungem în cele din urmă la votul cu privire la marcarea obligatorie a originii pentru anumite produse importate din țări terțe. De-a lungul anilor, Parlamentul European a confirmat în repetate rânduri nevoia unei reguli care să confere consumatorilor dreptul de a avea informații corecte referitoare la proveniența produselor, facilitând astfel o alegere mai informată.
<P>
Produsele noastre sunt adesea victime ale contrafacerii și ale unor marcări care induc în eroare. Prezentul regulament ar putea contribui la a oferi întreprinderilor europene garanții mai mari și la recuperarea competitivității la nivel internațional. Sper că Parlamentul transmite un semnal puternic, aprobând cu o majoritate foarte largă raportul elaborat de dna Muscardini, căreia îi mulțumesc, împreună cu raportorul alternativ, dl Susta.
<SPEAKER ID="778" NAME="Peter Jahr" AFFILIATION="PPE">
(DE) Dle președinte, și în sectorul agricol consumatorii au dreptul la informații detaliate și clare despre originea produselor vândute în Uniunea Europeană. Astfel, putem să le permitem să ia decizii bine informate, deliberate privind achiziționarea.
<P>
Cu toate acestea, obiectivul pe termen lung trebuie să fie ca standardele noastre ridicate privind produsele și securitatea în Europa să se aplice, de asemenea, produselor importate în vederea vânzării în Uniunea Europeană. Aceasta nu este o chestiune ce ține de restricții comerciale, ci, dimpotrivă, urmărește să stabilească condiții egale de concurență ca o condiție prealabilă decisivă pentru comerțul mondial echitabil. Din păcate, propunerea de rezoluție prezentată de Comisie nu va realiza acest obiectiv.
<SPEAKER ID="779" NAME="Sergio Paolo Francesco Silvestris" AFFILIATION="PPE">
(IT) Dle președinte, doamnelor și domnilor, noi susținem cu entuziasm prezentul regulament și am dori să mulțumim raportoarei, dnei Muscardini, precum și dlui Susta și dlui Rinaldi. Și eu consider că această măsură reprezintă un pas intermediar. Trebuie să hotărâm dacă este sau nu este corect ca, atunci când cumpără un produs, un consumator să știe unde a fost făcut acesta. Credem că este corect. Acesta este un regulament care funcționează spre transparență și protecția drepturilor consumatorilor. Contează puțin pentru noi chiar acum dacă, în scopul protejării drepturilor consumatorilor la transparență și claritate, există întreprinderi relocalizate care se consideră sancționate în vreun fel.
<P>
Am ascultat cu atenție cuvintele colegului meu suedez, dl Fjellner, care provine din Stockholm, căruia simt nevoia să îi răspund că aș dori să am încredere să merg în țara sa pentru a cumpăra un costum tipic suedez știind cu siguranță că a fost fabricat într-adevăr în Suedia. Mă refer la acest lucru pentru că produsul ar putea avea marca unei întreprinderi suedeze, chiar dacă acesta a fost produs de o mică întreprindere de producție, probabil situată la 10 km de casa mea. M-aș simți destul de prost dacă aș merge până în Suedia pentru a cumpăra ceva care a fost produs în zona mea locală.
<P>
Prin urmare, salut marcarea originii dacă oferă transparență și șansa de claritate și de informare pentru consumatori și, în cele din urmă, un răspuns minim pentru numeroasele întreprinderi foarte mari care au avut curajul să nu se mute și care au fost zdrobite de concurență neloială.
<SPEAKER ID="780" NAME="João Ferreira" AFFILIATION="GUE/NGL">
(PT) Dle președinte, am susținut și am evaluat posibilitatea ca marcarea originii să existe, pentru că o vedem în toate sensurile ca pe un instrument pentru apărarea locurilor de muncă din industria europeană, și nu în ultimul rând în întreprinderile mici și mijlocii (IMM-uri); ca un instrument împotriva dumpingului social și de mediu. Un instrument important, dar doar atât: un instrument. Nu este - și să nu ne amăgim în privința aceasta - un panaceu. Aceasta nu este soluția magică, universală pentru combaterea consecințelor tragice care rezultă din liberalizarea și dereglementarea comerțului mondial; pentru combaterea daunelor teribile care rezultă din această dereglementare.
<P>
Unii dintre cei care au beneficiat de această liberalizare sunt aceiași oameni care s-au opus întotdeauna marcării originii: importatorii și distribuitorii importanți din Europa. În ceea ce ne privește, vom continua să luptăm împotriva protecționismului de care aceste grupuri de interese au beneficiat în detrimentul binelui comun și în detrimentul a mii de IMM-uri din Europa, precum și al lucrătorilor, al drepturilor și salariilor acestora.
<P>
Trebuie să abordăm serios problemele legate de producție și de prelucrare care acoperă zone geografice diferite, dar aceste probleme pot fi depășite și trebuie să fie rezolvate în modul cel mai transparent și informativ posibil.
<SPEAKER ID="781" NAME="Seán Kelly" AFFILIATION="PPE">
Dle președinte, aș dori să îi spun colegei mele, dna Muscardini, că - în cuvintele lui Shakespeare - ați făcut unele servicii statului, pentru că de prea mult timp am fost ca o zână din povești pentru lume, răspândind generozitatea noastră în lung și-n lat, și fiind tratați ca o zână în schimb. Am văzut acest lucru la Copenhaga, și îl vedem în Organizația Națiunilor Unite, dar, din fericire, în seara aceasta, vom începe să răspundem și să stabilim condiții de concurență echitabile pentru consumatorii și producătorii noștri.
<P>
Nu are de fapt niciun sens ca mărfurile să poată intra în Uniunea Europeană din țări terțe fără nicio indicare a locului de unde provin. Aș dori să văd că merge mult mai departe. Colega mea, dna Dodds, a spus că ar dori să îl vadă extins la agricultură și acest lucru este cel puțin un prim pas. Trebuie să ne ajutăm consumatorii să facă alegeri, să știe că alegerile pe care le fac sunt cele corecte, că nu există contrafacere și că există corectitudine pentru toată lumea.
<P>
Așadar, felicitări colegei mele, dna Muscardini. Suntem în sfârșit pe drum.
<SPEAKER ID="782" NAME="Karel De Gucht">
membru al Comisiei. - Dle președinte, observ că există mult sprijin în Parlament pentru propunere, așa că nu mă voi ocupa de multe din remarcile care s-au făcut, deoarece majoritatea dintre acestea susțin propunerea Comisiei și raportul elaborat de dna Muscardini referitor la aceasta.
<P>
Permiteți-mi doar să spun cu privire la regulile de origine că acesta este un regim foarte stabilizat. Aceste reguli sunt într-adevăr foarte stabile și sunt bine cunoscute, deoarece pe baza acestor reguli de origine sunt plătite taxele vamale în momentul în care produsele intră pe piața europeană. De fapt, propunerea noastră se bazează în întregime pe ele. Nu poate exista nicio neînțelegere în această privință.
<P>
Cea de-a doua remarcă pe care aș dori să o fac are legătură cu un amendament introdus de dna Muscardini, care, de fapt, propune ca reglementarea "fabricat în” să fie un fel de proiect-pilot care va fi evaluat după o perioadă de patru ani și, probabil, schimbat. Eu consider că acest amendament merită să fie susținut, pentru că îmi imaginez că va spori șansele pe care le are această propunere în Consiliu.
<P>
Motivul pentru care această propunere datând din 2005 nu este act legislativ al UE este pur și simplu faptul că nu este acceptată de Consiliu. A refuzat-o până acum, dar propunerea dnei Muscardini de a face un proiect-pilot din aceasta pentru o perioadă de cinci ani, cu o evaluare după patru ani, este un pas foarte bun în direcția corectă. De aceea Comisia poate să accepte amendamentul propus.
<SPEAKER ID="783" NAME="Cristiana Muscardini" LANGUAGE="IT">
Dle președinte, doamnelor și domnilor, aș dori să îi mulțumesc dlui comisar pentru aprecierea de care a dat dovadă pentru propunerile pe care le-am elaborat în cadrul comisiei. A fost o activitate lungă, cu mediere dificilă, dar am încercat să ținem cont de nevoile tuturor. Mai presus de toate, aș dori să le mulțumesc raportorilor alternativi, dl Susta și dl Rinaldi. Am putut prezenta un text care, în totalitatea sa, cuprinde majoritatea problemelor care ne-au fost prezentate.
<P>
Aș dori, de asemenea, să le mulțumesc colegilor mei deputați care, în această seară, și-au exprimat în marea majoritate sprijinul pentru regulament, dar, mai presus de toate, pentru o mai amplă democrație și respectare a consumatorilor și a cetățenilor europeni. Sper că mâine votul va putea pune în cele din urmă în mișcare o nouă etapă a Uniunii Europene; o etapă care, pe de o parte, va marca reafirmarea voinței politice a Uniunii și, pe de altă parte, reafirmarea dreptului cetățenilor europeni de a fi informați și de a participa la alegerile pe care le va face Uniunea.
<P>
A fost o muncă îndelungată de compromis și sunt cu adevărat uimită că există încă unii colegi deputați, reprezentând mai multe țări, care preferă să ia în considerare respingerea regulamentului, mai degrabă decât să garanteze concetățenilor și concetățenelor lor aceleași drepturi de care beneficiază toți cetățenii chinezi, indieni și americani, și așa mai departe.
<P>
Sper că noaptea va fi un sfetnic bun și că fiecare dintre noi își va aminti că, într-o zi, ni se va cere să explicăm ce am făcut bine, ce am făcut prost și ce nu am făcut deloc. Astăzi, trebuie să acționăm în sfârșit cu capacitatea de a înțelege ce reprezintă lumea pentru noi. Libertatea și democrația sunt apărate prin cunoaștere.
<SPEAKER ID="784" NAME="Președinte">
Dezbaterea a fost închisă.
<P>
Votul va avea loc joi, 21 octombrie 2010.
<P>
Declarații scrise (articolul 149 din Regulamentul de procedură)
<SPEAKER ID="785" NAME="Jiří Havel" LANGUAGE="CS">
Aș dori să îmi exprim sprijinul deplin pentru raportul referitor la indicarea țării de origine pentru anumite produse importate din țări terțe. Propunerea dnei Muscardini rezolvă absența anterioară a standardelor legislative europene în acest domeniu. Cerința de a indica originea produselor poate contribui la egalizarea condițiilor de pe piața comerțului mondial, pentru că, de asemenea, diferite economii globale, cum ar fi Statele Unite ale Americii, Canada sau Japonia, insistă asupra unei protecții similare pentru produsele interne. În consecință, protecția de acest tip ajută mărfurile produse în Uniunea Europeană să fie mai competitive în raport cu mărfuri provenite din țări terțe. Indicarea țării de origine contribuie, de asemenea, la conservarea metodelor tradiționale de producție, a caracteristicilor produsului și a calității. Acest tip de protecție a produselor europene va avea, de asemenea, un efect pozitiv asupra menținerii locurilor de muncă în toate statele membre. Aș dori, de asemenea, să afirm că indicarea țării de origine crește conștientizarea consumatorilor și transparența, atunci când aceștia decid să cumpere anumite produse, și împiedică eventuale pretenții frauduloase cu privire la originea produselor sau contrafacerea.
<SPEAKER ID="786" NAME="Jarosław Kalinowski" LANGUAGE="PL">
Informațiile despre originea produselor disponibile pe piața UE sunt foarte importante pentru toți consumatorii. Indicarea țării de origine permite cetățenilor să facă alegeri informate atunci când cumpără un anumit produs și le permite să evite riscurile privind sănătatea și siguranța asociate cu produsele din țări terțe care nu respectă standardele de calitate. De asemenea, reglementările privind menționarea originii pe etichetă conferă o protecție eficientă împotriva contrafacerii și a concurenței neloiale. Este important să se definească formele și procedurile detaliate pentru menționarea originii pe etichetă și să se stabilească sancțiuni pentru încălcarea dispozițiilor regulamentului.
