<CHAPTER ID="012">
Ordinea lucrărilor
<SPEAKER ID="022" NAME="Preşedintele">
A fost distribuit proiectul definitiv de ordine de zi întocmit joi, 10 februarie 2010, de Conferinţa preşedinţilor, în conformitate cu articolul 137 din Regulamentul de procedură.
<P>
De comun acord cu grupurile politice, doresc să propun următoarele modificări:
<P>
Joi:
<P>
În privinţa şedinţei de joi, Grupul Socialiştilor şi Democraţilor din Parlamentul European a prezentat o cerere de amânare a votului pentru raportul dlui Lehne privind conturile anuale ale anumitor forme de societăţi în ceea ce priveşte microentităţile.
<SPEAKER ID="023" NAME="Martin Schulz" LANGUAGE="DE">
Domnule Preşedinte, grupul nostru a avut o dezbatere foarte intensă în această dimineaţă cu privire la raportul Lehne. Nu am terminat de discutat acest lucru în cadrul grupului. Acest lucru se întâmplă în grupuri, uneori. Am dori ca dl Lehne, în calitate de raportor, să ne acorde o amânare până la perioada de sesiune din martie, pentru a analiza încă o dată direcţia pe care o putem aborda în privinţa acestui raport şi poziţia pe care noi, social-democraţii, dorim să o adoptăm cu privire la această chestiune. Există abordări diferite în cadrul grupului nostru - admit acest lucru din proprie iniţiativă.
<P>
Aş fi recunoscător dacă am putea ţine dezbaterea, dar numai dacă dumneavoastră, domnule Lehne, ne-aţi permite să amânăm votul până la prima perioadă de sesiune din martie. Acest lucru ar oferi grupului meu, cel puţin - deşi cred că şi altor grupuri -, încă puţin timp pentru o dezbatere aprofundată şi pentru a ajunge la o opinie comună.
<SPEAKER ID="024" NAME="Klaus-Heiner Lehne" LANGUAGE="DE">
Domnule Preşedinte, doamnelor şi domnilor, cred că este un lucru bun faptul că Grupul Alianţei Progresiste a Socialiştilor şi Democraţilor din Parlamentul European analizează acest raport în detaliu. Totuşi, doresc să afirm că, în decembrie 2008, Parlamentul a adoptat o rezoluţie aproape în unanimitate în care am invitat Comisia Europeană să depună exact tipul de propunere pe care o discutăm acum. Parlamentul trebuie, de asemenea, să nu se abată de la ceea ce a decis şi de la ceea ce reprezintă de mulţi ani intenţia declarată a acestei Camere.
<P>
Deoarece este natural să existe îngrijorări cu privire la un lucru sau altul în legătură cu o propunere legislativă, noi am soluţionat chestiunile nefinalizate prin intermediul unui compromis în Comisia pentru afaceri juridice. Trebuie să subliniez faptul că acest compromis este gata pentru aprobare. Totuşi, înţeleg cu adevărat că ar putea fi logic să extindem puţin mai mult grupul care sprijină acest raport. Dacă eforturile dlui Schulz vizează creşterea numărului de susţinători, atunci nu am nimic împotriva unei amânări până la următoarea şedinţă plenară din martie. Aceasta este părerea mea personală în această privinţă. Nu reprezintă opinia grupului, care a luat în mod expres o decizie diferită în această dimineaţă. Totuşi, cred că ar trebui să le acordăm socialiştilor şansa de a ajunge la o concluzie, astfel încât să poată face şi ei ceva pentru a contribui la reducerea birocraţiei şi a presiunii asupra întreprinderilor mici şi mijlocii.
<SPEAKER ID="025" NAME="Dirk Sterckx" AFFILIATION="ALDE">
(NL) Domnule Preşedinte, doresc să-i mulţumesc colegului meu, dl Lehne, pentru ceea ce tocmai a spus, dar, cu toate acestea, doresc să solicit, în aceste circumstanţe, să ni se acorde şansa de a depune amendamente şi de a le dezbate. Deocamdată avem doar un vot planificat fără ocazia de a depune amendamente la raportul dlui Lehne.
<SPEAKER ID="026" NAME="Martin Schulz" AFFILIATION="S&amp;D">
(DE) Domnule Preşedinte, doresc să repet solicitarea mea. Nu există nicio îndoială asupra faptului că suntem în favoarea unei dezbateri. Solicităm doar amânarea votului. Totuşi, pentru a fi corect, trebuie să adaug că, oricât de mult aş înţelege iluziile dlui Lehne, grupul nostru este guvernat de democraţie. Domnule Lehne, nu pot să vă ofer niciun fel de asigurare în privinţa rezultatului.
<SPEAKER ID="028" NAME="Hannes Swoboda" AFFILIATION="S&amp;D">
(DE) Domnule Preşedinte, am să fiu scurt. În ultimele zile au fost prezentate două nominalizări importante: prima pentru reprezentantul Comisiei Europene în Statele Unite al Americii, la Washington, iar a doua pentru reprezentantul special pentru Afganistan. Ambele nominalizări sunt controversate şi au loc diferite discuţii referitor la ele. Nu doresc să intru acum într-o discuţie despre merit. Doresc numai să solicit, domnule Preşedinte, ca, înainte să preia funcţiile, ambele persoane să se prezinte în faţa Comisiei pentru afaceri externe, pentru a ne permite să avem acolo o dezbatere intensă, şi sper ca preşedintele Comisiei şi cel al Consiliului să sprijine acest lucru în totalitate, cu ajutorul dumneavoastră, domnule Preşedinte.
<P>
(Aplauze)
