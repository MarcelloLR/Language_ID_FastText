<CHAPTER ID="013">
Timp afectat întrebărilor adresate Președintelui Comisiei
<SPEAKER ID="404" NAME="Președinte">
Următorul punct pe ordinea de zi îl reprezintă timpul afectat întrebărilor adresate Președintelui Comisiei. Aș dori să îi urez bun venit Președintelui Barroso la ora noastră lunară dedicată întrebărilor. Suntem pregătiți să începem să primim întrebări. Regulile sunt aceleași ca întotdeauna: un minut pentru o întrebare, un minut pentru un răspuns iar, în cazul în care oricare dintre liderii grupurilor politice dorește să adreseze o întrebare suplimentară, o altă întrebare și un alt răspuns care durează 30 de secunde fiecare.
<SPEAKER ID="405" NAME="Ioannis Kasoulides">
în numele Grupului PPE. - Aș dori să adresez următoarea întrebare, în numele domnului Daul, președintele grupului nostru. Grupul PPE ar dori să vă cunoască părerile referitoare la eforturile actuale de a relua negocierile directe pentru soluționarea problemei palestiniene. Statele Unite ale Americii au abandonat eforturile de a convinge Israelul să extindă moratoriul privind așezările în Ierusalimul de Est și Cisiordania, probabil pentru că nu dau niciun rezultat.
<P>
Ce eforturi urmează a fi întreprinse separat de către UE, sau în colaborare în cadrul Cvartetului, pentru a demara negocierile? Având în vedere evoluția actuală, cum ar trebui interpretată reiterarea că UE este pregătită să recunoască un stat independent palestinian atunci când este cazul?
<P>
Care este evaluarea situației umanitare în Fâșia Gaza după decizia luată de către Israel, în iunie 2010, de a facilita închiderea punctelor de trecere și eforturile depuse pentru eliberarea lui Gilad Shalit?
<SPEAKER ID="406" NAME="José Manuel Barroso">
președintele Comisiei. - După cum știți, Uniunea Europeană sprijină ferm reluarea negocierilor directe. Ieri, Consiliul pentru Afaceri Externe a exprimat poziția europeană, regretând faptul că Israelul nu a putut să accepte o nouă înghețare a așezărilor așa cum s-a solicitat de către Uniunea Europeană, Statele Unite ale Americii și Cvartetul.
<P>
Aș adăuga că situația este dezamăgitoare, în special pentru că crearea condițiilor necesare pentru o soluție cu două state nu este doar în interesul Palestinei, regiunii și comunității internaționale în general, ci și chiar în cel al Israelului.
<P>
În ceea ce privește negocierile, și Consiliul pentru Afaceri Externe a convenit ieri asupra intensificării coordonării cu Cvartetul și Statele Unite. Trimisul special, senatorul Mitchell, se va întâlni în scurt timp cu Catherine Ashton pentru a o informa cu privire la actuala situație. Uniunea Europeană va transmite sprijinul deplin pentru procesul de pace precum și angajamentul său total în regiune. Cred că Cvartetul ar putea fi revitalizat, Uniunea Europeană colaborând foarte strâns cu SUA.
<P>
Înalta Reprezentantă Ashton a ținut legătura cu actorii cheie din regiune și așteptăm, de asemenea, cu nerăbdare reuniunea Ligii Arabe din această săptămână. Trebuie să dăm negocierilor o nouă șansă, un nou impuls, deoarece impasul nu ar trebui să fie o opțiune. Sunt convins că împreună cu Statele Unite vom găsi calea de urmat.
<SPEAKER ID="407" NAME="Ioannis Kasoulides">
în numele Grupului PPE. - Aș dori să întreb din nou care este situația umanitară în Fâșia Gaza după deschiderea închiderilor și ce se întâmplă cu caporalul Gilad Shalit.
<SPEAKER ID="408" NAME="José Manuel Barroso">
președintele Comisiei. - Situația din Gaza nu poate fi susținută cu argumente. Redresarea economică este absolut necesară, dar, din păcate, nu am văzut schimbarea fundamentală a politicii în Gaza pe care Uniunea Europeană a solicitat-o în ultimele luni.
<P>
De aceea, lunea trecută, Uniunea Europeană a convenit asupra unei abordări cu trei componente pentru a sprijini exporturile din Gaza, în urma unei cereri din partea prim-ministrului Fayyad. M-am întâlnit recent pe prim-ministrul Fayyad și am vorbit despre acest lucru. Gaza ar trebui să fie privită ca o componentă foarte importantă a construcției statului palestinian.
<SPEAKER ID="409" NAME="Martin Schulz" LANGUAGE="DE">
Domnule Președinte, domnule Barroso, Consiliul European se reunește joi și vineri. Aș dori să vă adresez următoarele întrebări:
<P>
În primul rând, credeți că introducerea de euro-obligațiuni poate contribui la stabilizarea monedei euro?
<P>
În al doilea rând, împărtășiți punctul de vedere al cancelarului Merkel potrivit căreia euro-obligațiunile nu sunt necesare?
<P>
În al treilea rând, în cazul în care opinia dumneavoastră diferă de cea a doamnei Merkel și sunteți în favoarea euro-obligațiunilor, ce intenționați să faceți în cadrul Consiliului de joi?
<P>
În al patrulea rând, sunteți în contact cu președintele Eurogrupului, prim-ministrul și ministrul de finanțe, domnul Juncker, și, în calitate de Președinte al Comisiei, îl veți sprijini?
<P>
În al cincilea rând, în cazul în care euro-obligațiunile nu se aprobă, veți informa Parlamentul imediat după aceea asupra modului în care, în numele Comisiei, intenționați să răspundeți la o posibilă decizie negativă?
<SPEAKER ID="410" NAME="José Manuel Barroso">
președintele Comisiei. - Ideea euro-obligațiunilor este una interesantă. De fapt, Comisia le-a analizat deja în 2008, în cadrul documentului nostru "UEM @ 10” - împlinirea a 10 ani de UEM. Cu toate acestea, între timp, în scopul abordării acestei crize, am creat FESF și SEASF. Aceste instrumente sunt departe de a fi exhaustive. Dacă este necesar, acestea pot fi îmbunătățite și adaptate mult mai repede decât orice alternative, oricât de interesante ar fi. În prezent, cred că trebuie să ne punem o întrebare simplă: este criza abordată cel mai bine cu instrumente care sunt consensuale, sau prin deschiderea unei alte discuții asupra căreia nu există consens? După cum sugerează întrebarea dumneavoastră, într-adevăr, nu există niciun consens cu privire la propunerile făcute recent de către prim-ministrul Juncker.
<P>
Cred că răspunsul de astăzi este unul evident. Ar trebui să ne concentrăm pe ceea ce poate construi un consens în zona euro, deoarece lipsa acestui consens va fi în detrimentul percepției asupra piețelor din zona euro. Să nu eliminăm ideea foarte interesantă a euro-obligațiunilor în viitor, ci să ne concentrăm, în acest stadiu, pe ceea ce putem face rapid și decisiv.
<SPEAKER ID="411" NAME="Martin Schulz" LANGUAGE="DE">
Domnule Președinte, domnule Barroso, ați răspuns întrebărilor mele cu diplomația dumneavoastră inimitabilă, dar nu doresc să vă las să scăpați cu aceasta. Vă voi întreba, prin urmare, foarte punctual: în rolul său de președinte al Eurogrupului, premierul Juncker a anunțat că intenționează să ia inițiativa în cadrul Consiliului European cu privire la introducerea euro-obligațiunilor. Dumneavoastră îl veți susține în acest sens? Mai mult, este posibil să încercați să o convingeți pe doamna Merkel și pe domnul Sarkozy să se alăture majorității statelor euro, sau, atunci când doamna Merkel și domnul Sarkozy spun "noi nu dorim acest lucru”, dumneavoastră veți spune "bine, deoarece două părți spun "nu”, vom renunța la idee”?
<SPEAKER ID="412" NAME="José Manuel Barroso">
președintele Comisiei. - Vă voi oferi un răspuns foarte onest. Consider că, în acest stadiu, nu există nici cea mai mică posibilitate de a obține un acord privind euro-obligațiunile.
<P>
Există reticență din partea mai multor state membre cu privire la această propunere. De aceea, cred că ar trebui să depunem eforturi pentru a ajunge la cel mai mare consens posibil cu instrumentele actuale. V-am spus foarte sincer - și în special domnului Martin Schulz - că am considerat ideea interesantă și atractivă. De fapt, Comisia a făcut mai multe propuneri înainte, în mandatul unuia dintre predecesorii mei iluștri, dar în acest stadiu, condițiile nu sunt potrivite pentru a obține un acord.
<SPEAKER ID="413" NAME="Guy Verhofstadt">
în numele Grupului ALDE. - Am o întrebare concretă, dar vreau să spun, domnule Barroso, că dumneavoastră aveți dreptul de inițiativă în ceea ce privește Comisia. Aveți posibilitatea să prezentați o propunere privind euro-obligațiunile; iată ceea ce vă cerea domnul Schulz. Am înțeles, nu folosiți acest drept, iar acest lucru este, momentan, o problemă pe această temă.
<P>
Am o întrebare concretă privind descărcarea de gestiune pe anul 2009. Există o declarație de asigurare a unui director general de Politică Regională, care spune, și-l citez, că pentru 38 din 79 de programe, Direcția Generală nu are o asigurare rezonabilă privind legalitatea și regularitatea operațiunilor subiacente în ceea ce privește rambursările în 2009 ale cheltuielilor declarate. Acest lucru duce la întrebarea: cine este în măsură să furnizeze această asigurare rezonabilă? Declarația susține în continuare că, pentru cele 41 de programe rămase, au fost identificate deficiențe semnificative într-un stadiu timpuriu, înainte de orice rambursare în 2009.
<P>
Așadar, întrebarea mea pentru dumneavoastră este, presupunând că vă asumați responsabilitatea politică pentru această declarație, cu toate ramificațiile sale, care va fi linia dumneavoastră de acțiune față de statele membre?
<SPEAKER ID="414" NAME="José Manuel Barroso">
președintele Comisiei. - Răspunzând comentariului dumneavoastră, domnule Verhofstadt, permiteți-mi să vă spun că, în primul rând, Comisia și-a folosit deja dreptul de inițiativă. Vă veți aminti că, atunci când am lansat acest mecanism, Olli Rehn și cu mine am introdus posibilitatea garanțiilor colective, care se îndreptau mai mult sau mai puțin în direcția euro-obligațiunilor. Acest lucru a fost respins categoric de statele membre.
<P>
Am putea înainta acum noi propuneri, dar în acest moment, nu cred că, atât timp cât ne aflăm într-o astfel de situație sensibilă, Comisia este responsabilă să prezinte noi propuneri formale. Acest lucru nu va face decât să împartă zona euro și Uniunea Europeană. Dar Comisia a făcut deja propuneri. Acestea au fost depuse și au fost respinse. Aceasta este realitatea.
<P>
În ceea ce privește perspectivele financiare, m-am angajat deja să înaintez propunerea pentru un anumit tip de euro-obligațiuni - euro-obligațiuni ale proiectului euro - și, chiar dacă am auzit deja câteva comentarii negative din partea unor capitale, eu încă mai sper că acest lucru se va materializa.
<P>
În ceea ce privește întrebarea dumneavoastră, cred că trebuie să se ceară mai multe de la statele membre. După cum știți, cu excepția a patru sau cinci state membre, acestea nu sunt pregătite să ofere declarația de asigurare. Ceea ce a declarat directorul general este adevărat - după cum ați menționat - că uneori, Comisia nu dispune de toate instrumentele necesare pentru a colabora cu statele membre, cât mai timpuriu posibil, cu privire la modul în care fondurile Uniunii Europene sunt cheltuite la nivel național.
<SPEAKER ID="415" NAME="José Bové" LANGUAGE="FR">
Domnule Președinte, domnule Barroso, în urmă cu un an, spuneați că OMG-urile v-au poluat primul mandat și că doreați să trimiteți această chestiune înapoi statelor membre.
<P>
Acum câteva zile, s-au strâns 1 200 000 de semnături de la cetățenii europeni care solicită un raport independent de expertiză cu privire la OMG-uri. Tot cu câteva zile în urmă, Consiliul pentru mediu a respins propunerea comisarului Dalli cu o majoritate foarte mare. Avizele atât din partea Consiliului cât și ale consilierilor juridici ai Parlamentului au fost, de asemenea, negative. În cele din urmă, ați asistat la scandalul din cadrul EFSA cu afacerea Banati și întrebările ridicate de către comitet. În plus, chiar EFSA a decis să ofere linii directoare noi de evaluare.
<P>
Ceea ce aș dori să știu, prin urmare, este dacă sunteți dispus să amânați orice autorizație nouă și orice reînnoire a autorizațiilor, precum cea pentru MON810, până când vor intra în vigoare noile norme EFSA? Evaluările noi și reînnoirea autorizațiilor ar trebui să fie prelucrate în conformitate cu noile norme.
<P>
O ultimă întrebare: sunteți dispus să relansați dezbaterea astfel încât să avem parte de o evaluare independentă?
<SPEAKER ID="416" NAME="José Manuel Barroso" LANGUAGE="FR">
Domnule Președinte, în ceea ce privește inițiativa, știți că acest nou sistem nu a intrat încă în vigoare. Dar, desigur, noi urmărim cu mare interes toate inițiativele cetățenilor pe această temă. De fapt, comisarul responsabil s-a întâlnit cu promotorii acestei inițiative, chiar dacă aceasta nu a fost încă aprobată în mod oficial.
<P>
În ceea ce privește întrebarea actuală, vom continua să aplicăm legislația în forma sa actuală. Nu avem o alternativă mai bună pentru EFSA. Aceasta este o agenție independentă care a fost înființată pentru a oferi avize. Agenția adună informații de specialitate pe această temă și, desigur, noi trebuie să respectăm avizele pe care le emite. Prin urmare, vom continua să respectăm dreptul comunitar în acest domeniu. Comisia nu poate decide suspendarea aplicării dreptului comunitar.
<P>
V-am spus deja, destul de deschis, că nu sunt mulțumit de sistemul care reglementează OMG-urile în Europa. Nu mă mulțumește pentru că nu cred că este suficient de clar. Este, totuși, sistemul pe care sunt obligat să-l respect.
<SPEAKER ID="417" NAME="José Bové" LANGUAGE="FR">
Vă mulțumesc pentru răspunsul dumneavoastră. Cu toate acestea, EFSA a pus deja în aplicare noile linii directoare care sunt mult mai stricte. Sunteți dispus să conveniți că toate autorizațiile noi care au fost acordate în această ultimă perioadă și problema MON810 ar trebui revizuite în lumina acestor noi linii directoare?
<P>
Nu putem să acceptăm astăzi evaluări care au fost efectuate pe baza normelor vechi. De aceea vă adresez această întrebare foarte clar și aș dori să începeți această întreagă dezbatere din nou de la zero, în loc să așteptați până în 2012. Directiva 2001/18/CE urmează să fie actualizată în 2012: procesul trebuie să înainteze.
<SPEAKER ID="418" NAME="José Manuel Barroso" LANGUAGE="FR">
Ca întotdeauna, noi luăm în considerare propunerile și sugestiile agenției independente, Autoritatea Europeană pentru Siguranța Alimentară, cu sediul la Parma. Prin urmare, în cazul în care agenția prezintă o nouă linie directoare, noi o vom studia foarte atent.
<P>
Iată ceea ce vă pot spune în acest moment. Cu toate acestea, cadrul juridic care reglementează aprobarea OMG-urilor nu a fost încă modificat. Prin urmare, trebuie să respectăm sistemul actual până când acesta este modificat, însă vom fi pregătiți să luăm în considerare toate noile linii directoare și să le studiem extrem de atent.
<SPEAKER ID="419" NAME="Michał Tomasz Kamiński" LANGUAGE="PL">
Domnule Președinte, Gazprom și consorțiul Nord Stream au realizat ceea ce este cunoscut sub numele de gazoductul de nord începând cu 9 aprilie. Nu doresc să mă concentrez pe aspectele de mediu ale acestui proiect, deoarece au fost deja dezbătute în cadrul acestui Parlament. Nu doresc decât să vă atrag atenția asupra unui aspect - conducta care a fost construită îngreunează cu mult sosirea navelor de mare tonaj în portul polonez Świnoujście. Acest port reprezintă o sursă majoră de locuri de muncă pentru mulți polonezi din vestul Poloniei, o regiune afectată de un nivel al șomajului care este adesea destul de ridicat. Polonia a ridicat această problemă în cadrul negocierilor bilaterale, dar am impresia că ne confruntăm aici și cu probleme legate de competitivitate. Portul Rostock se află în imediata apropiere, peste graniță, în Germania. Sper că acesta se va bucura de o creștere rapidă, dar mi-aș dori ca toate porturile din Europa să fie tratate echidistant, astfel încât acestea să poată concura cu adevărat și astfel încât soluțiile tehnice adoptate de către unul dintre statele membre să nu împiedice dezvoltarea unui port din alt stat membru.
<SPEAKER ID="420" NAME="José Manuel Barroso">
președintele Comisiei. - Sunt conștient de faptul că au existat preocupări la un moment dat privind accesul limitat la porturile poloneze în cauză. Totuși, conform informațiilor de care dispune Comisia, autoritatea minieră germană Stralsund a inclus o cerință pentru compania Nord Stream în autorizația sa de a pregăti o analiză revizuită a riscului pentru o secțiune a conductei de pe teritoriul german, deoarece planurile au fost prezentate la acea etapă de către partea poloneză astfel încât ambele porturi să se adapteze pentru nave care ar avea nevoie de o adâncime de apă mai mare pentru a pluti. Ca urmare a analizei, conducta va fi amplasată pe fundul mării cu o acoperire de o jumătate de metru pe o lungime de aproximativ 20 km.
<P>
În plus, analiza rutei planificate a ZEE germane a condus la decizia de a opta pentru o cale alternativă pe o lungime de 12 km. În luna februarie a acestui an, Oficiul Federal pentru Transport Maritim și Hidrografie a acordat permisiunea finală.
<P>
Potrivit informațiilor disponibile de la autoritățile germane și de la dezvoltator, ambele măsuri de mai sus au fost luate pentru a asigura acces nerestricționat la porturile poloneze după construirea conductei. Îmi pare rău că sunt atât de multe date tehnice, dar sunt cele mai bune informații de care dispunem.
<SPEAKER ID="421" NAME="Michał Tomasz Kamiński" LANGUAGE="PL">
Domnule Barroso, ați dat dovadă de multe ori că tratați echidistant statele membre. Sper că în această chestiune, Comisia Europeană va trata țara mea într-un mod la fel de echitabil. Aș dori doar să vă atrag atenția asupra faptului că chiar dumneavoastră ați admis că vă bazați în principal pe datele prezentate de către partea germană. Aș sfătui Comisia Europeană să urmeze și recomandările unor experți independenți în această chestiune, deși aș continua să subliniez faptul că am mare încredere în abordarea dumneavoastră echitabilă pentru toate statele membre ale Uniunii Europene.
<SPEAKER ID="422" NAME="José Manuel Barroso">
președintele Comisiei. - Vă mulțumesc pentru comentariile dumneavoastră, domnule Kaminski. Comisia urmărește, într-adevăr, problema Nord Stream cu foarte mare atenție. Suntem conștienți de caracterul sensibil al problemei cu privire la mediu și din alte puncte de vedere, așa că o vom urmări cu mare grijă.
<SPEAKER ID="423" NAME="Lothar Bisky" LANGUAGE="DE">
Domnule Președinte, domnule Barroso, ca răspuns la întrebările domnului Schulz, ați spus că propunerea privind euro-obligațiunile nu va avea probabil succes. Anterior, ni s-a spus că impozitul pe tranzacțiile financiare nu va da niciun rezultat, iar alte propuneri nu au condus, de asemenea, la nimic. Ne aflăm în al treilea an în urma crizei financiare și mă întreb acum dacă ați putea fi de acord cu intensificarea pachetului de salvare a monedei euro - care ar putea, desigur, să fie o măsură suplimentară - sau dacă trebuie să ne așteptăm ca, peste week-end, un alt set de propuneri să fie respins de către dumneavoastră și alții. Întrebarea mea este următoarea: cât de scumpă este această întârziere, mai ales că în mod clar costă foarte mulți bani?
<SPEAKER ID="424" NAME="José Manuel Barroso">
președintele Comisiei. - Un lucru pe care trebuie să-l spunem șefilor de stat și de guvern este următorul: în această săptămână, când ne vom întâlni - deoarece Președintele Comisiei este prezent și ca membru al Consiliului European - nu ne vom aborda doar unul pe altul și nu vom aborda doar aspecte politice sau economice, ci ne vom referi la piețe.
<P>
Acestea sunt chestiuni extrem de sensibile, unde cred că trebuie să dăm dovadă de reținere în comentariile făcute.
<P>
Deoarece am datoria de a fi transparent cu dumneavoastră, am răspuns deja foarte sincer la întrebarea adresată de domnul Schulz. Am auzit unele propuneri interesante pentru euro-obligațiuni. Nu cred că ar trebui să eliminăm această propunere, dar este evident că nu există un consens la acest moment. Nu voi insista asupra a ceea ce, pentru mine, este evident o problemă dezbinătoare în acest stadiu. Avem acum instrumentele care au făcut obiectul unui consens, asupra cărora putem lucra pentru a încerca să găsim o acțiune coerentă, robustă pentru a proteja zona euro și Uniunea Europeană.
<SPEAKER ID="425" NAME="Lothar Bisky" LANGUAGE="DE">
Domnule Președinte, domnule Barroso, nu mai am decât o scurtă întrebare: mai există și alte instrumente care încă sunt în discuție? Mă simt destul de slab informat în această privință. Ceva trebuie făcut, și cred că suntem de acord că instrumentele pe care le avem la dispoziție ar trebui să fie efectiv utilizate.
<SPEAKER ID="426" NAME="José Manuel Barroso">
președintele Comisiei. - Avem în discuție multe probleme și multe instrumente alternative posibile. Ultimul Eurogrup a luat în considerare diferitele opțiuni și idei, iar Comisia se află în contact cu toate părțile implicate.
<P>
Eu însumi și Olli Rehn am consultat nu doar statele membre, dar și președintele Băncii Centrale Europene, directorul executiv al FMI și alți jucători foarte importanți din acest domeniu, dar nu cred că este înțelept, așa cum s-a întâmplat uneori în trecut, să facem anunțuri foarte importante care nu sunt urmate de consecințe concrete.
<P>
Data viitoare, trebuie să facem exact opusul și să prezentăm concluziile reale atunci când suntem pregătiți. Acesta este motivul pentru care Comisia colaborează foarte activ cu toate statele membre și cu alte instituții pentru a oferi un răspuns cuprinzător cât mai curând posibil.
<SPEAKER ID="427" NAME="Nigel Farage">
în numele Grupului EFD. - Domnule Barroso, recenta furtună WikiLeaks a provocat sentimente amestecate, unii spunând că transparența este un lucru bun iar alții spunând că, probabil, scurgerile de informații vor deteriora diplomația internațională. Cu toate acestea, m-au amuzat, în special, trimiterile la dumneavoastră din WikiLeaks, unde se menționează călătoria dumneavoastră în Rusia și faptul că ați fost ignorat și exclus și punctul de vedere rus de la nivel înalt cum că nu sunteți nimic mai mult decât un funcționar public internațional glorificat.
<P>
Domnule Barosso, aduceți-vă aminte: despre acestea am discutat înainte aici. V-am subliniat în mod repetat că nu ați fost ales direct de către popor și, prin urmare, nu aveți legitimitate reală. Este faptul că nu sunteți ales motivul pentru care nu impuneți mai mult respect pe scena mondială și pentru care popoarele Europei vă disprețuiesc pe dumneavoastră și întreaga Comisie din ce în ce mai mult?
<SPEAKER ID="428" NAME="José Manuel Barroso">
președintele Comisiei. - Nu m-aș aștepta de la dumneavoastră, domnule Farage, să faceți front comun cu rușii - pentru că sugerați acest lucru, că sunteți de acord cu ei! Ca să fiu sincer, am fost ales de acest Parlament, prin vot secret, deci cred că merit respectul acestui Parlament, din partea tuturor deputaților din acest Parlament.
<P>
(Aplauze)
<P>
Uniunea Europeană a celor 27 de democrații are un mod original de a alege un președinte al Comisiei tocmai pentru că noi nu suntem un stat. Sunt sigur că nu ați fi în favoarea unui stat european unificat. Din moment ce nu suntem un stat unitar, nu există nici alegerea directă a unui președinte al Uniunii Europene. Noi nu avem un astfel de președinte; avem un Președinte al Comisiei. Fie că vă place sau nu - mie îmi place mai mult decât dumneavoastră! - dar, de fapt, am fost ales de acest Parlament și există un președinte al Consiliului European, care a fost desemnat de șefii de stat și de guvern.
<P>
Aceasta este situația în cazul nostru, iar eu cred că este un mod democratic de abordare a diversității Uniunii Europene. Aș avea speranța ca deputații din Parlamentul European, cel puțin, să respecte instituțiile pe care le avem în Uniunea Europeană, chiar dacă alții nu o fac.
<SPEAKER ID="429" NAME="Nigel Farage">
în numele Grupului EFD. - Ei bine, domnule Barroso, acest lucru mi-a plăcut foarte mult! Faptul că vă puteți ridica și mândri că ați fost ales în secret și că într-un fel sau altul acest lucru vă conferă legitimitate democratică este cel mai bizar concept pe care l-am întâlnit în viața mea.
<P>
Comisia are dreptul exclusiv de a propune acel tip de legislație care dăunează economiilor din Europa prin felul acestuia de a fi. Există circumstanțe în care credeți că popoarele din Europa ar trebui să aibă parte de un referendum, astfel încât acestea să poată decide asupra acestor probleme?
<P>
(Interpelări ale diferiților deputați din sală)
<SPEAKER ID="430" NAME="Președintele">
Stimați colegi, îmi pare rău dar nu luăm comentarii din sală. Am dori să continuăm conform procedurii.
<SPEAKER ID="431" NAME="José Manuel Barroso">
președintele Comisiei. - Alegerile în Parlament au fost deschise. Cu toate acestea, mulți consideră că alegerile cele mai libere sunt acelea în care fiecare persoană - sau fiecare deputat din Parlament - poate lua decizii în mod secret. În sistemele totalitare, voturile secrete, de obicei, nu sunt permise, tocmai din cauza presiunii asupra libertăților individuale. Acesta este primul meu aspect.
<P>
În al doilea rând, cu privire la referendumuri, teoria constituțională și democratică permite atât referendumurile, cât și democrația reprezentativă. Apropo, Marea Britanie este, probabil, țara care a făcut cel mai mult pentru democrația reprezentativă. Un mod perfect legitim de a lua decizii într-o democrație este prin intermediul democrației reprezentative. Rolul parlamentelor, fie că este vorba de parlamentele naționale sau Parlamentul European, este extrem de important într-o democrație. Personal, cred că unele comentarii făcute împotriva democrației reprezentative nu reflectă o viziune cu adevărat democratică atunci când acestea sunt făcute într-o manieră atât de negativă.
<SPEAKER ID="432" NAME="Andrew Henry William Brons" AFFILIATION="NI">
China se bucură de un mare surplus în balanța sa comercială cu UE. Excedentul Europei în domeniul serviciilor este prea mic pentru a compensa acest lucru. China realizează surplusul său comercial printr-o valoare scăzută în mod artificial a monedei sale, prin nivelul suprimat al salariilor, astfel încât importurile în China să nu poată fi posibile și astfel încât prețurile de export să fie considerabil mai mici decât prețurile europene și, în al treilea rând, prin ignorarea drepturilor internaționale de brevet, astfel încât întreprinderile chineze să poată beneficia de pe urma cercetării și dezvoltării fără a le realiza prin forțe proprii.
<P>
China acumulează rapid rezerve valutare și controlul asupra resurselor limitate la nivel mondial. Țările europene devin victime de bună voie ale unui competitor global neobosit, dotat cu instrumentul de a ne distruge mijloacele de subzistență. Țările europene trebuie ca în mod individual - preferința mea - sau colectiv să ne protejeze industriile.
<P>
De ce permite Comisia ca întreprinderile și lucrătorii din UE să sufere de pe urma concurenței neloiale din partea Chinei?
<SPEAKER ID="433" NAME="José Manuel Barroso">
președintele Comisiei. - Permiteți-mi să vă spun că vom avea mult mai mult succes dacă o să facem acest lucru împreună, decât separat.
<P>
Sincer, nu cred că statele noastre membre dispun de pârghii suficiente pentru a impune vreun fel de măsuri asupra Chinei. Uniunea Europeană poate, în mod colectiv, intra în luptă cu China, și asta am și făcut. Suntem în favoarea comerțului liber, după cum știți, dar suntem, de asemenea, și în favoarea comerțului echitabil. Când am crezut, de exemplu, că există dovezi de dumping, am lansat măsuri anti-dumping în ceea ce privește China. Nu a fost facil deoarece unele state membre s-au opus acelor măsuri, dar noi le-am luat. De fiecare dată când ne întâlnim cu conducerea chineză, discutăm despre drepturile de proprietate intelectuală, precum și despre necesitatea respectării unor principii de bază, astfel încât să putem menține comerțul deschis cu ei. Aceasta este exact ordinea noastră de zi: să colaborăm în mod pozitiv cu China, fiind în același timp și fermi în ceea ce privește interesele noastre comerciale.
<P>
Apropo, acest lucru a fost destul de clar exprimat în cadrul ultimei reuniuni la nivel înalt.
<SPEAKER ID="434" NAME="Andrew Henry William Brons" AFFILIATION="NI">
Ați spus că credeți în comerțul echitabil, dar comerțul echitabil nu este la ofertă. Ceea ce avem este un comerț părtinitor în favoarea Chinei.
<P>
Va avea Comisia succes în a determina China să elimine subvențiile, să permită monedei sale să se aprecieze sau, în acest sens, să respecte drepturile internaționale de proprietate care se pare că se ridică la aproximativ 5 % din PIB-ul chinez? Nu va fi necesar ca, în cele din urmă, importurile de bunuri din China să fie blocate cu totul?
<SPEAKER ID="435" NAME="José Manuel Barroso">
președintele Comisiei. - În mod clar Comisia va avea succes dacă are sprijinul deplin al statelor noastre membre. Facem acest lucru și, mai presus de toate, suntem foarte devotați reciprocității. Conceptul de reciprocitate înseamnă că ne dorim să menținem piețele deschise. Credem că acest lucru este în interesul nostru. Uniunea Europeană este de departe cel mai mare exportator din lume, mai mare decât China, și de aceea este important să se mențină piețele deschise. Credem, de asemenea, că partenerii noștri trebuie, totuși, să respecte câteva reguli de bază.
<P>
În ceea ce privește cursul de schimb, după cum știți, Uniunea Europeană a ieșit în față la ultimul G20 încercând să se asigure că această problemă este abordată constructiv și prin cooperare, deoarece credem că problema ar trebui, de asemenea, discutată atunci când vom aborda problemele dezechilibrelor majore în economia mondială.
<SPEAKER ID="436" NAME="Președintele">
Trecem acum la cea de-a doua parte a orei de întrebări, procedura "catch-the-eye”. Subiectul este WikiLeaks și securitatea cibernetică.
<SPEAKER ID="437" NAME="Carlos Coelho" AFFILIATION="PPE">
(PT) Domnule Președinte, domnule Barroso, nu am de gând să vă cer să abordați problemele diplomației Statelor Unite, nici să comentați cu privire la punctele forte și punctele slabe ale rețelelor informatice, la libertatea de informare, sau cu privire la solicitările rușinoase privind moartea lui Julian Assange. Aș dori să spun că nu avem dreptul de a ignora informațiile care devin publice.
<P>
L-am întrebat pe președintele Comisiei pentru libertăți civile, justiție și afaceri interne și pe președintele subcomisiei pentru drepturile omului dacă s-ar putea revizui ancheta efectuată de către Parlament în 2007 cu privire la activitățile Agenției Centrale de Informații a Statelor Unite în Europa, anchetă pe care am avut onoarea de a o prezida. La acel moment v-am adus omagiu: Comisia Barroso a fost cooperantă și de ajutor, și a acționat cu o transparență remarcabilă, spre deosebire de Consiliu, care a făcut omisiuni și a mințit în relațiile sale cu Parlamentul. Întrebarea pe care aș dori să v-o adresez este foarte simplă: este Comisia Barroso pregătită să coopereze din nou într-o manieră complet transparentă cu Parlamentul European?
<SPEAKER ID="438" NAME="José Manuel Barroso" LANGUAGE="PT">
Comisia Europeană, pe care am onoarea de a o prezida, cooperează întotdeauna cu o transparență totală cu Parlamentul European, și o va face întotdeauna în viitor. Nu am nici cea mai mică îndoială cu privire la acest lucru, și vă mulțumesc pentru cuvintele dumneavoastră cu privire la Comisia pe care o prezidez. Consider că este important să respectăm cele mai înalte standarde și principii de transparență și cooperare instituțională corectă în toate relațiile dintre Comisie și Parlament.
<SPEAKER ID="439" NAME="Edit Herczog" AFFILIATION="S&amp;D">
Aș dori să adresez aceeași întrebare. În ziua de astăzi europenii sunt dependenți digital, și ne dorim să fim dependenți digital, dar cu condiția ca să ne simțim în siguranță pe internet. Comisia trebuie să aibă prioritatea de a înainta propuneri cu privire la siguranța celor 500 de milioane de cetățeni ai Europei. Care sunt planurile sale în ceea ce privește menținerea împreună a securității și vieții private pentru a nu se neutraliza una pe alta?
<SPEAKER ID="440" NAME="José Manuel Barroso">
președintele Comisiei. - Unele dintre aceste aspecte intră în sfera de responsabilitate națională, dar în domeniile care țin de competența noastră, am propus recent unele îmbunătățiri. În ceea ce privește legislația în materie de acces la documente, am înaintat câteva propuneri din partea comisarului Malmström care sunt acum în curs de analizare de către dumneavoastră. Am făcut, de asemenea, propuneri privind securitatea cibernetică, deoarece, așa cum ați spus, pe bună dreptate, suntem din ce în ce mai dependenți digital.
<P>
Este foarte important ca în spațiul digital să avem libertate, dar aceasta trebuie, desigur, să fie o libertate responsabilă, cu protejarea drepturilor importante, cum ar fi dreptul la viață privată. Protecția datelor este, prin urmare, și o chestiune de drepturi fundamentale, iar Comisia, în opinia noastră, a înaintat propuneri rezonabile care au vizat un echilibru corect între libertate - care nu este de negociat - și folosirea internetului într-o manieră responsabilă.
<SPEAKER ID="441" NAME="Graham Watson" AFFILIATION="ALDE">
Președintele Comisiei a dat răspunsuri dezgustătoare despre WikiLeaks. Pot să-l întreb despre un lucru cu privire la care opiniile sale nu s-au scurs încă pe WikiLeaks?
<P>
Domnule Președinte, ați răspuns la întrebările privind emiterea de euro-obligațiuni care să ofere cheltuieli curente pentru guverne. Înțeleg și vă împărtășesc câteva dintre preocupările exprimate cu privire la o astfel de acțiune. Cu toate acestea, nu recunoașteți capacitatea de împrumut care există ca urmare a bunei gestionări a monedei euro?
<P>
Având în vederea că domnul Oettinger ne spune că are nevoie de 1 000 de miliarde de euro pe 10 ani pentru investițiile în infrastructuri energetice - adică aproximativ 100 de miliarde de euro pe an pentru a ajuta la abordarea dublei provocării a schimbărilor climatice și a securității energetice - și pentru că preluarea activităților de către Banca Europeană de Investiții ar fi un lucru extrem de ambițios, nu ați putea să înaintați propuneri pentru emiterea de euro-obligațiuni pentru a finanța investițiile în infrastructură, mai degrabă decât pentru a finanța cheltuielile guvernamentale actuale?
<SPEAKER ID="442" NAME="José Manuel Barroso">
președintele Comisiei. - Domnule Watson, eu nu am venit aici să discut despre "WikiLeaks” cu dumneavoastră! Cunoașteți deja poziția mea în această privință. În discursul meu privind starea Uniunii, am menționat că voi înainta propuneri privind euro-obligațiunile, care să ia forma de obligațiuni pentru finanțarea proiectelor special pentru infrastructură. Acestea nu înseamnă că statele membre vor avea datorii mai mari sau că vor acoperi datoriile excesive - pentru că avem o problemă cu datoriile excesive în Europa - ci în mod specific că vor finanța unele proiecte importante de infrastructură, în special cu sprijinul Băncii Europene de Investiții - așa cum ați spus, în mod corect.
<P>
Acest lucru se află în fruntea ordinii noastre de zi și în perspectiva noastră financiară. În iunie, vom face unele propuneri concrete pe această temă. Să încercăm să construim un consens necesar, deoarece cred că acesta este unul dintre modurile de a aborda problema noastră actuală. Există constrângeri foarte importante asupra bugetelor statelor noastre membre și, în același timp, avem nevoie de finanțare pentru anumite proiecte cu adevărat europene.
<SPEAKER ID="443" NAME="Raül Romeva i Rueda" AFFILIATION="Verts/ALE">
(ES) Domnule Barroso, ceea ce mă îngrijorează este conținutul. Mie mi se pare că tragem în mesager, în loc să ajungem la inima problemei. Problema majoră din spatele WikiLeaks este conținutul, care se dovedește a fi adevărat.
<P>
De ani de zile, dumneavoastră și alți colegi, cum ar fi Miguel Moratinos, ați negat majoritatea conținutului său. Ați negat existența unei înțelegeri secrete europene cu privire la anumite practici ilegale ale Statelor Unite ale Americii.
<P>
Acum știm că acest lucru este adevărat, că s-a întâmplat, și suntem încă în așteptarea unui răspuns de la mai multe ministere externe și, în special, de la dumneavoastră. Cred că este esențial să oferiți o explicație în ceea ce privește conținutul.
<P>
După aceea, am o altă întrebare cu privire la campania împotriva lui Julian Assange. Cred că este foarte important ca noi să luăm în considerare riscurile cu care această persoană se confruntă în prezent. Nu putem uita că el a făcut ceva ce a fost necesar, și anume să dezvăluie adevărul.
<P>
Iată ceea ce sper că veți înțelege, de asemenea, și este ceea ce sperăm cu toții în Parlament: ca dumneavoastră să dați explicații, fie aici, fie într-o comisie pe care ar trebui să o reactivăm, în scopul de a stabili adevărul adevărat.
<SPEAKER ID="444" NAME="José Manuel Barroso" LANGUAGE="PT">
În ceea ce privește conținutul, toate informațiile care au ieșit la lumină se referă la activitățile statelor membre, și nu ale Comisiei Europene. Statele membre trebuie să furnizeze toate clarificările și am încredere că vor face acest lucru, ca și state democratice ce sunt. Știu că au fost luate inițiative în unele state membre de a informa publicul cu privire la operațiunile specifice de care acestea au fost acuzate.
<P>
În ceea ce privește activitatea Comisiei, așa cum ne-a amintit cu puțin timp în urmă onoratul deputat, domnul Coelho, Comisia a făcut tot ce a putut pentru a furniza cel mai mare volum de informații posibil Parlamentului European și publicului european. În ceea ce-l privește pe Julian Assange, nu am niciun comentariu de făcut. Există acuzații împotriva sa de natură penală, care au fost făcute de către un stat membru - Suedia - care este o democrație și are în prezent un mandat european de arestare împotriva lui, care este examinat de către autoritățile judiciare britanice. În mod clar, Comisia nu are nimic de spus în acest sens, în afară de ceea ce este evident: orice acuzat este nevinovat până când i se dovedește vinovăția.
<SPEAKER ID="445" NAME="Georgios Papanikolaou" AFFILIATION="PPE">
(EL) Domnule Președinte, în spațiul cibernetic are loc un adevărat război în acest moment. Potrivit presei, în ultimele zile, mii de hackeri au lansat atacuri cibernetice asupra companiilor care au încercat să scoată WikiLeaks de pe Internet sau să-l submineze financiar și să-i oprească donațiile.
<P>
Companii precum MasterCard, Visa și PayPal au fost lovite de atacuri cibernetice de tip DDOS, mii de computere încercând să se conecteze la același site în același timp, supraîncărcându-l și determinându-l să nu mai funcționeze.
<P>
Cu toții ne dăm seama că acest lucru cauzează probleme pentru tranzacțiile publicului în general. Întrebarea este simplă: noi considerăm că - la nivel european - avem o plasă de siguranță de încredere care să protejeze tranzacțiile publice online, dacă se întâmplă acest lucru?
<SPEAKER ID="446" NAME="José Manuel Barroso">
președintele Comisiei. - Consider că nu suntem complet pregătiți pentru acest lucru, și de aceea Comisia a prezentat recent unele propuneri cu privire la combaterea acestui tip de atac cibernetic.
<P>
A fost inițiativa comisarului Malmström, iar acum aceste propuneri se extind la toate tipurile de atacuri cibernetice. În ceea ce privește atacurile cibernetice pe care le-ați menționat, permiteți-mi să vă spun că Departamentul de Stat al Statelor Unite neagă faptul că ar fi emis vreo instrucțiune directă pentru PayPal, Visa sau MasterCard, așa că nu am niciun comentariu de făcut cu privire la deciziile companiilor de a deservi sau nu WikiLeaks. Comisia este împotriva oricărui tip de atac cibernetic întreprins de o parte sau alta în acest caz controversat.
<SPEAKER ID="447" NAME="Ana Gomes" AFFILIATION="S&amp;D">
(PT) Domnule Președinte, publicarea corespondenței diplomatice secrete a SUA de către WikiLeaks și de către mass-media internațională respectată este posibilă numai din cauza unui eșec colosal în cadrul sistemului de securitate al SUA, ca urmare a extinderii excesive a cercurilor de distribuție ale Departamentului de Stat și Departamentului Apărării.
<P>
Ce consecințe credeți că ar putea avea acest eșec pentru relațiile transatlantice, în special la nivelul de schimb de informații diplomatice și de date? De asemenea, ce lecții sunt învățate pentru a întări securitatea rețelelor inter-europene de comunicații și funcționarea Serviciului european pentru acțiune externă, inclusiv rețeaua Corespondența Europeană și securitatea împotriva atacurilor cibernetice?
<SPEAKER ID="448" NAME="José Manuel Barroso" LANGUAGE="PT">
În primul rând, credem că evenimentele din Statele Unite ar putea avea loc, practic, în orice sistem de securitate. Niciun sistem de securitate nu este complet imun la posibilitatea unei persoane care încălcă legea.
<P>
Este adevărat că în sistemul american, aparent, în funcție de informațiile primite, sute de mii de persoane au acces la informații extrem de confidențiale, dar adevărul este că în cadrul sistemelor care prețuiesc libertatea, cum este și cazul sistemelor europene, o securitate 100 % este imposibilă. Acesta este motivul pentru care suntem hotărâți să colaborăm cu partenerii și prietenii noștri din Statele Unite să consolidăm securitatea, dar întotdeauna respectând și libertățile fundamentale, iar noi credem că este important să găsim un bun echilibru între aceste două măsuri de precauție, așa cum am spus cu puțin timp în urmă.
<P>
Este adevărat că, în special, din cauza activității teroriste, este necesar să se facă schimb de anumite informații extrem de sensibile. În același timp, ar trebui să facem acest lucru în conformitate cu standardele de precauție și, în general, respectând principiul unui echilibru corect.
<SPEAKER ID="449" NAME="Sonia Alfano" AFFILIATION="ALDE">
(IT) Așa cum arată declarațiile reprezentanților guvernelor din numeroase state, zelul extraordinar cu care Julian Assange este investigat este în mod clar conceput pentru a-l pedepsi pe el și WikiLeaks pentru a fi dezvăluit anumite secrete foarte importante din lume, cum ar fi preocupările Secretarului de Stat al SUA, Hillary Clinton, care a cerut ambasadelor SUA din Roma și Moscova orice informații cu privire la investițiile personale ale domnului Berlusconi și domnului Putin care ar putea influența politica externă sau economică a țărilor lor. Domnul Berlusconi este descris ca purtător de cuvânt al domnului Putin în Europa.
<P>
În mod evident, aici are loc pedepsirea și persecutarea fără precedent a unui om și a unei organizații ale căror singură crimă este de a fi adus la cunoștința lumii anumite zone gri care au pus guvernele într-o poziție incomodă. Prin urmare, este datoria noastră de a proteja libertatea WikiLeaks și de a garanta un tratament echitabil pentru Julian Assange, care ar trebui să plătească pentru infracțiunile sale, odată dovedite într-un proces echitabil.
<P>
Prin urmare, fac apel la Comisie să-și declare poziția cu privire la afacerea WikiLeaks și să explice modul în care intenționează să monitorizeze situația, astfel încât această problemă să nu fie folosită pentru a stabili limite cu privire la libertatea de informare și de a impune restricții asupra internetului, care s-a dovedit încă o dată a fi un instrument democratic extrem de puternic, și care, prin urmare, trebuie protejat.
<SPEAKER ID="450" NAME="José Manuel Barroso">
președintele Comisiei. - Așa cum am spus mai devreme, nu pot comenta cazuri particulare sau acuzații penale.
<P>
În ceea ce-l privește pe domnul Assange, a fost făcută o acuzație de către sistemul judiciar suedez și aceasta este în prezent analizată de sistemul judiciar britanic. Atât Suedia cât și Regatul Unit respectă statul de drept. Trebuie să lăsăm procesul normal de drept să meargă mai departe. Eu nu pot și nici nu trebuie să comentez, tocmai pentru că am foarte mult respect pentru prezumția de nevinovăție și pentru drepturile individuale ale tuturor. Prin urmare, nu pot să comentez cu privire la acest aspect.
<P>
În ceea ce privește alte comentarii pe care le-ați făcut despre unele dintre lucrurile din cadrul WikiLeaks, nu cred că este potrivit ca eu să le comentez. Comentariile sunt atribuite diplomaților americani și reprezintă, prin urmare, responsabilitatea acestora. Eu nu pot să le comentez. Eu nu pot decât să vă spun poziția noastră, care nu este aceeași cu cea a Statelor Unite. Poziția noastră europeană este clară în acest aspect despre care ne-ați întrebat. Nu trebuie să comentăm pe marginea scurgerilor de informații specifice, fie că acestea provin de la WikiLeaks sau din altă parte.
<SPEAKER ID="451" NAME="Takis Hadjigeorgiou" AFFILIATION="GUE/NGL">
(EL) Domnule Președinte, cred că încă ne scapă ideea principală. Cel puțin, din răspunsurile dumneavoastră, cred că nu ați atins punctul cheie. Mai întâi de toate, sunt absolut uimit și aș dori să știu dacă sunteți la fel de consternat privind tăcerea de necrezut a organismelor europene cu privire la această reprimare a libertății de exprimare. Din păcate, apărătorii libertății de exprimare sunt cu toții absenți din Parlament. Au dispărut.
<P>
Întrebarea mea este următoarea: credeți că această situație este folosită pentru a suprima facilitatea de transfer a datelor? Am strigat cu toții cu privire la dreptul chinezilor și cubanezilor de a accesa internetul - și pe bună dreptate; dar ce anume putem și ar trebui să facem acum că acest drept este, de fapt, suprimat? Comisia ce poate face și ce ar trebui să facă?
<P>
Întrebarea mea este foarte specifică: ce veți face pentru a vă asigura că publicul european poate accesa site-ul WikiLeaks?
<SPEAKER ID="452" NAME="José Manuel Barroso">
președintele Comisiei. - În primul rând, problema de fond pe care am abordat-o este că libertatea de exprimare, în toate formele sale, este nu numai un drept fundamental al omului, ci și piatra de temelie a tuturor societăților democratice. Aceasta nu se negociază.
<P>
În același timp, este, de asemenea, clar că există informații, chiar și private, comerciale sau juridice, care, prin însăși natura lor, sunt sensibile și nu pot fi accesibile publicului larg. Protecția datelor este și ea ancorată în drepturile fundamentale. Toate statele noastre membre au reguli care să protejeze datele și anumite tipuri de informații sensibile pentru binele publicului, iar aceasta este poziția noastră în ceea ce privește libertatea de exprimare și protecția datelor.
<P>
În ceea ce privește acuzațiile împotriva unei anumite persoane, eu nu sunt un tribunal. De asemenea, Comisia nu ar trebui să facă observații cu privire la acuzațiile specifice împotriva anumitor persoane fizice, deoarece Comisia nu este și nu ar trebui să fie un tribunal și nu face presupuneri cu privire la vinovăția unei anumite persoane.
<SPEAKER ID="453" NAME="Tunne Kelam" AFFILIATION="PPE">
Noul concept al NATO face apel la coordonarea capacităților naționale cibernetice de apărare pentru a aduce toate organismele NATO sub o protecție cibernetică centralizată. Cum vedeți rolul Comisiei Europene într-o mai bună coordonare a apărărilor noastre naționale cibernetice, care se află la diferite niveluri, și în intensificarea cooperării cu NATO? Va îmbrățișa, de exemplu, baroneasa Ashton unele dintre probleme de securitate cibernetică care sunt acoperite prin politicile de apărare? Aveți nevoie de o mai mare cercetare comună a UE pentru a defini un răspuns cuprinzător la nivel european la provocările cibernetice?
<SPEAKER ID="454" NAME="José Manuel Barroso">
președintele Comisiei. - Acest lucru nu este, de fapt, o competență a Comisiei, ci competența Baronesei Ashton în calitate de Înalt Reprezentant. Ea dezvoltă în prezent acest tip de acțiune cu principalii noștri parteneri. La ultima reuniune la nivel înalt cu președintele Obama, am inclus pe ordinea de zi cooperarea noastră în ceea ce privește securitatea cibernetică.
<P>
Aceasta este o problemă importantă, nu numai pentru NATO, ci și pentru relațiile noastre bilaterale cu Statele Unite. Lucrăm la acest aspect. Credem că există amenințări grave la adresa securității cibernetice. Unele state membre, presupun că și țara dumneavoastră, au fost deja supuse la atacuri cibernetice. Considerăm că aceasta este o preocupare importantă. Trebuie să o abordăm și la nivel european, dar aceasta este o chestiune în care statele membre au anumite responsabilități. Înaltul Reprezentant depune eforturi pentru a stabili o abordare coerentă a problemelor de securitate cibernetică. Susțin pe deplin aceste eforturi.
<SPEAKER ID="455" NAME="Derek Vaughan" AFFILIATION="S&amp;D">
A existat multă publicitate pe această temă în toată Europa. Unul dintre lucrurile care-i privește pe oameni se referă la ceea ce va însemna acest lucru pentru viitorul dreptului securității cibernetice în întreaga UE. Nu cred că mulți oameni sunt prea preocupați de persoana implicată în acest caz. Ceea ce îi preocupă este de modul în care această chestiune va fi tratată în Europa. Eu cred doar că este important ca UE să aibă o politică în acest sens.
<P>
Aș îndemna Comisia să implice cât mai mulți parteneri în aceste discuții, nu numai la nivel de stat membru, dar și la alte niveluri ale dreptului guvernamental din UE, astfel încât, de exemplu, securitatea informatică să fie o problemă importantă și pentru autoritățile regionale și locale.
<SPEAKER ID="456" NAME="José Manuel Barroso">
președintele Comisiei. - Sunt întru totul de acord cu preocuparea pe care ați exprimat-o. Aceasta este exact direcția pe care o dezvoltăm.
<P>
Nu cu mult timp în urmă, Uniunea Europeană a cunoscut atacuri cibernetice împotriva unor organizații publice și private din Estonia și Lituania, în 2007 și respectiv 2008. Mii de atacuri cibernetice au loc zi de zi împotriva instituțiilor Uniunii Europene și a altor autorități publice.
<P>
Comisia a răspuns recent la această situație alarmantă, înaintând, la 30 septembrie, o propunere de directivă privind atacurile împotriva sistemelor informatice, abrogând decizia-cadru relevantă din 2005. Obiectivul general al directivei este de a combate atacurile la scară mare care provin din Uniunea Europeană și / sau care o au ca țintă.
<P>
Suntem foarte atenți la aceste preocupări și credem că propunerea de directivă este una bună. Aceasta sancționează utilizatorii de instrumente, cum ar fi botnet-urile pentru comiterea infracțiunilor, și introduce un nivel mai ridicat de sancțiuni pentru comiterea infracțiunilor. Aceasta introduce o obligație pentru statele membre de a răspunde unei solicitări urgente atât din sectorul public cât și privat prin rețeaua permanentă de puncte de contact în termen de opt ore de la primirea cererii, și introduce o obligație de monitorizare pentru statele membre de a facilita colectarea și furnizarea de date despre atacuri cibernetice, inclusiv numărul de urmăriri și rapoarte penale.
<SPEAKER ID="457" NAME="Mario Borghezio" AFFILIATION="EFD">
(IT) Domnule Președinte, doamnelor și domnilor, răspunsurile privind cazul domnului Assange și închiderea sa pe baza ideilor sale de libertate amintesc de cele ale lui Pilat din Pont.
<P>
Aș dori să avem în vedere trei aspecte:
<P>
1. Acesta este un caz de fumus persecutionis, pentru că acuzațiile sunt foarte slabe; 2.Statele Unite ale Americii exercită presiuni asupra unei țari europene pentru a-l extrăda, chiar dacă nu a specificat încă temeiul juridic al acestei cereri; 3. unui cetățean i-au fost închise conturile din băncile europene, însemnând că el nu poate primi niciun ajutor financiar în Europa de la susținătorii săi.
<P>
Mai mult, toate statisticile confirmă faptul că publicul european este în favoarea acestor principii de libertate, că dorește libertatea internetului, că este în favoarea libertății, în ciuda îndoielilor și problemelor care au apărut în urma acestei inițiative, pe care personal nu o susțin în totalitate.
<P>
Cu toate acestea, am dori ca președintele Barroso să precizeze care sunt limitele și pe ce sunt cu adevărat întemeiate protecția drepturilor omului și libertatea de exprimare. Luăm aici în considerare un Guantánamo virtual? Ne confruntăm cu amenințarea unei cenzuri totale gen Orwell asupra internetului? Acesta este pericolul, și avem nevoie de răspunsuri referitoare la această chestiune.
<P>
De asemenea, este important să verificăm condițiile de detenție ale domnului Assange, pentru că în Italia, nici măcar membrii Mafia nu sunt ținuți în regim de izolare completă.
<SPEAKER ID="458" NAME="José Manuel Barroso">
președintele Comisiei. - Pot să vă ofer câteva informații cu privire la aspectele legale ale acestui caz, fără a aduce atingere poziției actuale, desigur, pentru că eu nu sunt un tribunal și nu pot lua o decizie în acest sens.
<P>
Mai întâi de toate, domnul Assange a fost luat în custodie de către autoritățile britanice, pe baza unui mandat european de arestare. Procurorul suedez a emis o notificare privind domnul Assange în sistemul suedez, sistemul Schengen și prin intermediul Interpol, și aceasta a fost baza pe care a fost emis un mandat european de arestare.
<P>
Acum, în conformitate cu articolul 28 din Decizia-cadru privind mandatul european de arestare, o persoană care s-a predat în temeiul unui mandat european de arestare nu este extrădată unui stat terț fără consimțământul autorității competente din statul membru la care s-a predat persoana. Aceasta înseamnă că, din moment ce domnul Assange a fost luat în custodie în Regatul Unit, autoritatea britanică competentă în a decide dacă îl va predea sau nu Suediei ar trebui să își dea și ea acordul prealabil de a-l extrăda într-o țară terță.
<P>
Aceasta este cea mai bună explicație pe care o pot da cu privire la aspectele juridice, însă nu pot face niciun fel de prezumție cu privire la vinovăția sau nevinovăția persoanei în cauză.
<SPEAKER ID="459" NAME="Sarah Ludford" AFFILIATION="ALDE">
Domnule președinte Barroso, ați făcut diferite declarații, inclusiv declarația din această după-amiază, privind modul în care UE și statele sale membre respectă drepturile fundamentale și statul de drept, dar ancheta privind predarea extraordinară, prezidată de domnul Coelho și a cărei vice-președintă am fost, a raportat la prima vedere dovezi că aproximativ o duzină de țări membre UE și alte țări europene au complotat în războiul asupra abuzurilor terorii, cum ar fi dispariția și tortura. Sincer, mă tem că ați dat un răspuns mai degrabă evaziv domnului Coelho.
<P>
Am crezut că articolul 6 din tratat nu a fost respectat de către Comisie și Consiliu și le-am cerut acestora să stabilească adevărul despre ceea ce s-a întâmplat și să ia măsuri, dacă este cazul în conformitate cu articolul 7, ceea ce înseamnă sancționarea abuzurilor drepturilor omului. Sincer, nu s-a înregistrat niciun rezultat. Acest lucru lasă Uniunea Europeană expusă acuzației de ipocrizie. Ce veți face acum pentru a obține deplina responsabilitate politică și juridică pentru complicitatea europeană în materie de abuzuri ale drepturilor omului în numele așa-zisului război împotriva terorii?
<SPEAKER ID="460" NAME="José Manuel Barroso">
președintele Comisiei. - În primul rând, Comisia a respectat întotdeauna drepturile fundamentale și resping în mod categoric orice fel de critică conform căreia Comisia a fost implicată în vreun fel de încălcare a drepturilor fundamentale. Nu este adevărat. Comisia are un trecut complet curat în această privință și suntem pregătiți să colaborăm cu Parlamentul în deplină transparență cu privire la toate aceste aspecte.
<P>
Există unele chestiuni care țin de responsabilitatea statelor membre, iar acestea trebuie să-și facă datoria. Comisia nu poate înlocui statele membre. Avem un tratat, avem o responsabilitate, avem îndatoriri și avem drepturi. Comisia a oferit acestui Parlament toată cooperarea solicitată - și în deplină transparență - cu privire la problemele pe care tocmai le-ați menționat.
<SPEAKER ID="461" NAME="Franz Obermayr" AFFILIATION="NI">
(DE) Domnule Președinte, platforma de internet Wikileaks publică, pentru a simplifica lucrurile, informații confidențiale și firește că este întotdeauna foarte neplăcut pentru părțile implicate. De asemenea, trebuie remarcat că nicio acțiune în justiție nu a fost încă înaintată împotriva WikiLeaks. În același timp, se dezlănțuie un adevărat război cibernetic. Pe de o parte, serverele WikiLeaks sunt atacate și, pe de altă parte, suporterii WikiLeaks bombardează serverele de web ale Visa și MasterCard, în scopul de a le doborî.
<P>
Întrebarea mea, domnule Președinte, este: va lua Comisia măsuri împotriva unor astfel de războaie cu mandat? Ați menționat deja activitățile comisarului Malmström. Există deja vreun calendar pentru acest lucru și avem deja vreo idee despre ceea ce vom face? Plănuiește Comisia și, în acest sens, aș dori un răspuns clar vă rog, nu scuze cu detalii și argumente judiciare, să ia măsuri specifice împotriva WikiLeaks pentru a acționa încă o dată ca un agent supus Statelor Unite în ceea ce privește subiectul sensibil al transferului de date și să se comporte ca atare?
<SPEAKER ID="462" NAME="José Manuel Barroso">
președintele Comisiei. - Mai întâi de toate, noi nu planificăm niciun fel de acțiune împotriva WikiLeaks.
<P>
În al doilea rând, în ceea ce privește directivele pe care le-am înaintat, acestea vor fi discutate acum cu Parlamentul. Noi am adus propuneri în discuție pentru a spori securitatea cibernetică.
<P>
Cu privire la unele din problemele pe care doriți să le abordez în detaliu, cred că ar fi mai bine să vă informez succint la nivel de experți. Îmi pare rău, nu pot da răspunsuri specifice într-un minut, dar departamentele mele vă stau în totalitate la dispoziție, dacă doriți acest lucru, pentru a vă oferi toate detaliile despre modul în care privim această problemă importantă. Dar acest lucru nu este de fapt o problemă a Comisiei. Acest lucru este ceva ce s-a întâmplat în Statele Unite și care a avut un impact asupra comunității globale ce utilizează internetul, și reprezintă o problemă foarte serioasă și importantă. Nu subestimez importanța acesteia, dar trebuie să știm clar care sunt domeniile noastre de responsabilitate.
<P>
Mă ofer să furnizez, într-un mod organizat, deputaților din Parlament care doresc acest lucru, o informare completă cu privire la măsurile tehnice pe care le putem lua la nivel european.
<SPEAKER ID="463" NAME="Petru Constantin Luhan" AFFILIATION="PPE">
Aș vrea să vă adresez o întrebare referitoare la ceea ce s-a întâmplat de curând, atacurile la Visa, Mastercard și PayPal de către hackeri, în ideea de a sabota activitățile economice ale acestora și a cauza pierderi financiare.
<P>
Cu ocazia acestor atacuri informatice care au creat probleme tehnice mai mult sau mai puțin severe, datele confidențiale ale clienților au fost în siguranță sau au fost vulnerabile? Aceasta este prima întrebare. Deoarece există posibilitatea ca, în paralel cu aceste atacuri informatice, ideologice sau hackiste, să se infiltreze și hackerii care urmăresc doar un profit financiar. Aș dori să știu dacă aceste informații financiare și personale au fost afectate și care sunt modalitățile și actorii implicați în acest context, dacă dumneavoastră aveți în momentul de față situația sub control și aș vrea să știu dacă această problematică este și pe masa autorităților americane și celor internaționale.
<SPEAKER ID="464" NAME="José Manuel Barroso">
președintele Comisiei. - Nu dețin niciun fel de informații directe privind scurgerile de informații și privind cât de departe s-au scurs informații confidențiale sau date cu caracter personal. Și eu regret că nu dețin aceste informații - nu am nimic de-a face cu acest caz.
<P>
Este adevărat că această chestiune a ridicat probleme foarte importante în ceea ce privește securitatea. Noi am lucrat la unele dintre aceste probleme înainte de acest caz Wikileaks și v-am vorbit despre unele inițiative ale Comisiei. Sunt sigur că cei din cealaltă parte a Atlanticului sunt vizați în egală măsură, și de aceea cred că trebuie să lucrăm împreună la sporirea securității cibernetice, respectând întotdeauna libertățile fundamentale - deoarece libertatea de exprimare este un drept sacru pentru noi în Uniunea Europeană - fiind în același timp clar că protecția datelor și a vieții private sunt, de asemenea, drepturi fundamentale.
<P>
Trebuie să găsim un echilibru potrivit și de aceea, în toate inițiativele noastre, trebuie să ținem cont de aceste două principii, care sunt uneori dificil de armonizat, dar cu toate acestea, foarte importante.
<SPEAKER ID="465" NAME="Președintele">
Stimați colegi, am avut 21 de nume pe listă, însă doar 14 dintre dumneavoastră au putut lua cuvântul. Îmi pare foarte rău, dar numele au fost luate în ordinea de pe listă.
<P>
Timpul afectat întrebărilor s-a încheiat.
