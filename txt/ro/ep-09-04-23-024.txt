<CHAPTER ID="024">
Statistici privind produsele fitosanitare (dezbatere) 
<SPEAKER ID="535" NAME="Preşedinta -">
Următorul punct pe ordinea de zi este raportul (Α6-0256/2009) întocmit de dl Bart Staes, în numele Comisiei pentru mediu, sănătate publică şi siguranţă alimentară, referitor la statisticile privind produsele fitosanitare [11120/2/2008 - C6-0004/2009 -.
<SPEAKER ID="536" NAME="Bart Staes" LANGUAGE="NL">
Avem înaintea noastră acordul final pe care l-am negociat cu Consiliul şi cu Comisia, un acord final după prima lectură în care, noi, cei din Parlament am adoptat o poziţie puternică şi am introdus o serie de elemente care, cu o majoritate largă, ne-au oferit, în realitate, o poziţie de plecare foarte puternică faţă de Consiliu. Trebuie să spun că poziţia comună a Consiliului la câteva luni după prima lectură în Parlament a fost mai degrabă dezamăgitoare. De fapt, nu a existat multă bunăvoinţă de a ne urma abordarea şi, prin urmare, negocierile cu Consiliul nu au fost deloc uşoare.
<P>
Cu toate acestea, am făcut într-adevăr un pas înainte, iar atmosfera a fost una foarte constructivă. Delegaţia parlamentară a fost, la rândul său, un grup puternic. A existat unitate în diversitate. Cred că mâine putem să ne asumăm rezultatul votului cu un sentiment de mândrie. În orice caz, contribuim şi asigurăm existenţa unei baze, care se adaugă la cele două legi care au fost deja adoptate privind pesticidele, şi anume, directiva privind utilizarea durabilă şi regulamentul privind introducerea pe piaţă a unor produse de protecţie a plantelor, un set de instrumente care vor fi folosite în regulamentul solid referitor la furnizarea datelor prin statistici. Prin urmare, după părerea mea, aceasta este baza activităţii parlamentare legislative pe care am desfăşurat-o.
<P>
Una dintre cele mai importante realizări este faptul că am reuşit să impunem Consiliului, chiar împotriva voinţei sale, faptul că am adoptat ca definiţie fundamentală a pesticidelor cea pe care Parlamentul, în acordul politic cu Consiliul, a inclus-o în prealabil în directiva privind utilizarea durabilă. Avem astfel o anumită coerenţă, iar acest lucru este important şi pentru întrebuinţările viitoare.
<P>
Am reuşit, de asemenea, să includem o referire foarte clară la cadrul legislativ general privind statisticile, modul în care acestea ar trebui folosite, modul în care sunt gestionate şi, mai ales, modul în care datele vor trebui gestionate în viitor, printre altele, din perspectiva confidenţialităţii. Ne-am atins obiectivul prin faptul că statele membre trebuie să ofere informaţii importante privind pesticidele, într-o formă care poate fi comparată reciproc. Personal, mi-ar fi plăcut să mergem mai departe, însă ceea ce am obţinut este un prim pas.
<P>
O altă realizare este fără îndoială faptul că, întrucât am adoptat ca definiţie fundamentală termenul "pesticide” şi definiţia pesticidelor folosită în directiva privind utilizarea durabilă, iar ca un alt exemplu, am inclus conceptul de "produse biocide”. Aceasta a fost o solicitare importantă a Grupului socialist din Parlamentul European. Aceasta este o realizare. Apare în regulament şi în actualul acord politic, deşi în ultimul se afirmă că ne angajăm să extindem regulamentul privind statisticile şi pesticidele din forma actuală la conceptul de "produse biocide” într-un moment în care legislaţia există şi, de asemenea - iar aceasta a fost o solicitare urgentă din partea Consiliului - după un studiu de evaluare a impactului asupra problemei.
<P>
Am obţinut o mai mare transparenţă. Am reuşit să obţinem ca datele să fie publicate pe internet. După cum s-a văzut - este întotdeauna o problemă de negociere, de aceea există democraţie - nu am reuşit să realizăm o serie de lucruri. Le-am menţionat deja, inclusiv faptul că există o formulare mai slabă în ceea ce priveşte utilizarea pesticidelor în activităţi neagricole: în această privinţă, propunerea de regulament nu se ridică în totalitate la înălţimea a ceea ce am realizat în prima lectură. În orice caz, este o chestiune de a da şi a lua.
<P>
Trebuie să spun că sunt foarte recunoscător raportorilor alternativi. A fost o modalitate plăcută de colaborare. Pentru moment, acesta a fost ultimul meu raport legislativ în cadrul acestui mandat şi sper că voi reuşi să mai adaug câteva în următoarea legislatură.
<SPEAKER ID="537" NAME="László Kovács">
membru al Comisiei - Dnă preşedintă, Strategia tematică privind utilizarea durabilă a pesticidelor aprobată de Parlamentul European şi de Consiliu în ianuarie 2009, doreşte să completeze cadrul legislativ existent prin orientarea fazei de utilizare a pesticidelor, cu scopul de a reduce impactul acestora asupra sănătăţii umane şi a mediului.
<P>
Propunerea este al treilea pilon juridic al strategiei, împreună cu cadrul directivei şi cu Regulamentul pentru introducerea pe piaţă a unor produse de protecţie a plantelor şi are ca obiectiv asigurarea unor date fiabile pentru a măsura progresele înregistrate de strategie.
<P>
Prin urmare, principalul obiectiv al acestei propuneri este să asigure că datele comparabile şi fiabile sunt colectate de toate statele membre şi transmise Comisiei, făcând posibilă calcularea indicatorilor de risc armonizaţi şi măsurarea progreselor înregistrate de Strategia tematică.
<P>
Nu s-a ajuns la un acord în prima lectură cu privire la această propunere, între Consiliu şi Parlament, din motive legate în principal de domeniul de aplicare a regulamentului şi de publicarea rezultatelor.
<P>
Datorită trialogului intens şi productiv în a doua lectură şi, în special, a abilităţii de compromis a raportorului şi a raportorilor săi alternativi, s-au putut găsi soluţii pentru toate problemele.
<P>
Comisia crede că acest compromis la care s-a ajuns este foarte rezonabil şi oferă soluţii pentru preocupările Parlamentului fără să creeze poveri exagerate pentru administraţiile naţionale şi întreprinderi şi, prin urmare, poate fi susţinut.
<P>
Comisia doreşte să profite de această ocazie pentru a mulţumi raportorului, Bart Staes, pentru activitatea sa extraordinară legată de o propunere atât de complexă, pentru răbdarea sa şi pentru schimburile foarte constructive pe care le-a avut cu Comisia. În baza actualului compromis, Comisia are încredere că se poate ajunge la un acord în a doua lectură între Parlamentul European şi Consiliu cu privire la această propunere importantă pentru a asigura succesul Strategiei tematice privind utilizarea durabilă a pesticidelor.
<SPEAKER ID="538" NAME="Anne Laperrouze" LANGUAGE="FR">
Dnă preşedintă, domnule comisar, doamnelor şi domnilor, în sesiunea plenară din ianuarie 2009, am adoptat două texte legislative privind utilizarea durabilă a pesticidelor şi privind procedurile de comercializare a produselor de protecţie a plantelor. Negocierea acestor texte a fost pasionantă şi a permis progrese reale în domeniul protecţiei sănătăţii umane şi a mediului.
<P>
Însă aceste două texte nu ar însemna nimic fără acesta din urmă. Acest regulament este, de fapt, executantul celorlalte două. Probabil vă mai amintiţi, domnule comisar, că este nevoie de aceste statistici pentru a dezvălui câte produse noi intră pe piaţă, dar şi modul în care utilizarea acestora este în creştere şi, mai ales, pentru a calcula indicatorii de risc definiţi în raportul privind utilizarea durabilă a pesticidelor.
<P>
Aş dori să mai subliniez că, după părerea mea, nu doar că am stabilit un echilibru între transmiterea necesară de date şi confidenţialitatea acestora, dar am stabilit şi cerinţe administrative proporţionale, având în vedere că acesta este un motiv de preocupare pentru utilizatori.
<P>
În ceea ce priveşte biocidele, este important să subliniem că, în timp, acest text ar trebui să le cuprindă şi pe acestea în conformitate cu rezultatele unui studiu de impact.
<P>
Am analizat utilizarea pesticidelor în activităţi neagricole. Pentru moment, orice evaluare a volumului acestora nu poate fi decât intuitivă. Din acest motiv, studiile pilot care trebuie realizate de Comisia Europeană vor fi foarte edificatoare.
<P>
În sfârşit, doresc să mulţumesc raportorului nostru care ne-a suportat pe durata negocierilor şi a avut o contribuţie majoră pentru ca noi să ajungem la un acord.
<SPEAKER ID="539" NAME="Bart Staes" LANGUAGE="NL">
Cred că s-a spus tot. Acesta este un acord bun şi sper că va fi adoptat mâine dimineaţă.
<SPEAKER ID="540" NAME="Preşedinta">
Dezbaterea este închisă.
<P>
Votul va avea loc mâine, vineri, 24 aprilie 2009, la ora 12.00.
<P>
Declaraţii scrise (articolul 142 din Regulamentul de procedură)
<SPEAKER ID="541" NAME="Daciana Octavia Sârbu  " AFFILIATION="PSE">
în scris - Aşa cum prin cel de-al şaselea program comunitar de acţiune pentru mediu, Uniunea Europeană a recunoscut că este nevoie de o reducere mai consistentă a impactului pe care pesticidele le au asupra mediului cât şi asupra sănătăţii, regulamentul privind statisticile referitoare la produsele fitosanitare vine să completeze lacunele existente referitoare la utilizarea produselor pesticide în ţările membre.
<P>
Din datele puse la dispoziţie de Comisie privind utilizarea şi vânzările de pesticide, a rezultat faptul că este necesar ca la nivel comunitar să dispunem de o metodologie armonizată pentru culegerea datelor statistice, atât în stadiul de introducere a produselor pe piaţă, cât şi de la producători.
<P>
Suntem cu toţii conştienţi de faptul că trebuie stabilit un cadru legislativ mai coerent la nivelul Uniunii Europene în domeniul utilizării pesticidelor. De aceea subliniez că stabilirea unui cadru comun pentru producerea sistematică de statistici comunitare referitoare la introducerea pe piaţă şi utilizarea pesticidelor conform principiului subsidiarităţii este salutară.
