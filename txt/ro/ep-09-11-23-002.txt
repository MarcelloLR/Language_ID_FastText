<CHAPTER ID="002">
Declaraţia Preşedinţiei
<SPEAKER ID="006" NAME="Preşedinte">
Aş dori mai întâi de toate să-mi exprim speranţa în desfăşurarea fără sincope a cooperării noastre cu alte instituţii europene în punerea în aplicare a Tratatului de la Lisabona, care intră în vigoare peste o săptămână. Această problemă face parte invariabil din activitatea mea şi sunt în legătură permanentă atât cu preşedintele Comisiei Europene, cât şi cu prim-ministrul, care reprezintă Preşedinţia suedeză. Aş dori, de asemenea, să reiterez faptul că Parlamentul European este pregătit să continue audierile comisarilor desemnaţi. Suntem pregătiţi pentru acest lucru şi, de asemenea, am informat ambele instituţii - Consiliul şi Comisia (respectiv preşedintele Comisiei) - cu privire la aceasta.
<P>

<P>
Săptămâna viitoare, la 1 decembrie, se va celebra Ziua mondială a luptei împotriva SIDA. Este important să păstrăm în memorie în permanenţă, nu doar în această zi, victimele acestei cumplite boli. Comemorarea victimelor şi cunoaşterea acestei boli pot contribui, pe viitor, la o diminuare a noilor cazuri.
<P>

<P>
Peste două săptămâni, la 10 decembrie, va avea loc cea de-a 61-a aniversare a adoptării şi a proclamării Declaraţiei Universale a Drepturilor Omului, de către Adunarea Generală a Naţiunilor Unite. Adoptarea acestei declaraţii a reprezentat o consecinţă a evenimentelor din timpul celui de-al Doilea Război Mondial. Ea a fost adoptată în unanimitate, iar acest lucru merită evidenţiat. Declaraţia Universală a Drepturilor Omului poate fi considerată prima realizare importantă a Naţiunilor Unite în domeniul protecţiei drepturilor omului. Vă atrag atenţia asupra acestei date importante, deoarece acest domeniu reprezintă, în mod firesc, una din principalele preocupări ale Parlamentului European. Nu ar trebui să uităm niciodată acest aspect.
