<CHAPTER ID="016">
Comercializarea produselor biodestructive - O nouă propunere de revizuire privind biocidele (dezbatere)
<SPEAKER ID="123" NAME="Preşedintele -">
Următorul punct pe ordinea de zi îl reprezintă dezbaterea comună privind următoarele:
<P>
Raportul elaborat de doamna Sârbu, în numele Comisiei pentru mediu, sănătate publică şi siguranţă alimentară, referitor la propunerea de directivă a Parlamentului European şi a Consiliului de modificare a Directivei 98/8/CE privind comercializarea produselor biodistructive în vederea prelungirii anumitor termene - C6-0346/2008 -, şi
<P>
declaraţia Comisiei privind noua propunere de revizuire a Directivei privind produsele biocide.
<SPEAKER ID="124" NAME="Daciana Octavia Sârbu">
raportoare - Aş vrea să subliniez faptul că este un succes acordul la care am ajuns împreună cu Comisia şi Consiliul pentru extinderea termenului de evaluare a substanţelor active până în 2014, pentru a crea în timp util o piaţă reglementată a produselor biodistructive.
<P>
Acest lucru s-a reflectat şi în rezultatul votului din Comisia pentru mediu şi din acest motiv doresc să mulţumesc colegilor mei care au sprijinit acest compromis între cele trei instituţii.
<P>
Extinderea perioadei de tranziţie este extrem de importantă pentru a garanta că toate produsele biodistructive care conţin substanţe active vor fi comercializate pe piaţă în mod legal.
<P>
Am considerat esenţial ca revizuirea acestei directive să se realizeze printr-o primă lectură, pentru a nu risca depăşirea termenului de zece ani pentru examinarea sistematică a produselor biocide şi, implicit, riscul retragerii lor de pe piaţă începând cu anul 2010.
<P>
Prelungirea termenului va asigura timpul necesar statelor membre să evalueze aceste substanţe până în 2014, când revizuirea propriu-zisă a Directivei privind biocidele va intra cel mai probabil în vigoare.
<P>
Un alt element propus în proiectul de raport este limitarea la maxim 2 ani a posibilităţii de extindere a termenelor limită pentru dosarele rămase prin procedura de comitologie, pentru a evita posibilitatea întârzierii pe termen nedefinit a întregului proces. Măsura este necesară pentru situaţia în care revizuirea directivei nu va fi finalizată până în anul 2014.
<P>
Elementele legate de protecţia datelor şi de fenomenul "free riding”, prin care companiile fac uz de informaţiile înregistrate de alte companii în cadrul unei scheme la nivel naţional, sperăm noi, vor fi adresate în revizuirea propriu-zisă a Directivei privind biocidele.
<P>
Doresc să menţionez că amendamentele adoptate în cadrul Comisiei pentru mediu fac parte dintr-un acord cu Comisia şi Consiliul, acestea regăsindu-se în proiectul final ce urmează să fie votat mâine în plen. Odată cu finalizarea votului în plen, vom avea sprijinul Consiliului pentru obţinerea unui acord în primă lectură.
<SPEAKER ID="125" NAME="Stavros Dimas" LANGUAGE="EL">
Domnule preşedinte, doresc să îi mulţumesc raportoarei, doamna Sârbu, pentru sârguinţa sa şi eforturile depuse pentru ajungerea la un acord la prima lectură, privind propunerea de modificare a Directivei 98/8 privind introducerea pe piaţă a produselor biocide.
<P>
Aş dori să spun că în prezent Comisia Europeană este pregătită să accepte pachetul de compromis, în special punctul referitor la nevoia de a prelungi perioada de tranziţie cu patru ani în loc de trei şi punctul referitor la limitarea de doi ani impusă pentru alte prelungiri de termen, pentru facilitarea programului de revizuire.
<SPEAKER ID="126" NAME="Christa Klaß" LANGUAGE="DE">
Domnule preşedinte, domnule comisar Dimas, doamnelor şi domnilor, putem fi mândri de faptul că am ajuns la standarde atât de înalte de sănătate şi igienă în Uniunea Europeană. Folosirea produselor biocide a avut o contribuţie semnificativă la aceste realizări. Atunci când sunt folosite ca dezinfectante şi pesticide, aceste substanţe ne protejează de boli periculoase, sau, după caz, de purtătorii acestor boli. Substanţele biocide sunt indispensabile. Acestea trebuie să fie inofensive pentru oameni şi pentru mediu şi de aceea este nevoie acum să trecem în revistă toţi agenţii biocizi.
<P>
Siguranţa necesită timp, iar revizuirea durează mai mult decât se planificase iniţial. Nu putem risca să pierdem produse importante pentru că înregistrarea lor nu a fost finalizată. Din acest motiv salut faptul că Parlamentul, Consiliul şi Comisia au căzut de acord încă de la prima lectură să prelungească termenul limită stabilit pentru Directiva privind produsele biocide, cred, că până în 2014, domnule comisar.
<P>
Totuşi, de ce a apărut această propunere atât de târziu? Pericolul ca anumite substanţe să rămână pe dinafară din cauza termenului de expirare era un lucru pe care l-am putut prevedea de ceva timp, iar discuţiile din Parlament trebuie să se desfăşoare acum sub o şi mai mare presiune de timp.
<P>
Domnule comisar, aşteptăm de ceva timp o propunere a Comisiei referitoare la revizuirea Directivei privind produsele biocide. Anumite domenii importante trebuie să fie urgent armonizate şi reglementate. Printre exemple se numără definirea criteriilor de aprobare, perioada de aprobare şi, cel mai important, protecţia datelor. Producătorii au nevoie de reglementări clare şi de certitudini. De asemenea, este nevoie de reglementări şi pentru utilizarea şi manipularea produselor. Testarea unei substanţe active costă câteva mii de euro, iar această investiţie poate fi recuperată numai dacă rezultatele nu sunt accesibile şi pentru alţi solicitanţi, cel puţin cele pentru o anumită perioadă de timp. Nimeni nu vrea să rămână fără standardele noastre înalte de igienă. Acestea trebuie menţinute pentru a putea face faţă unor noi provocări.
<P>
Sper că acum Comisia va prezenta un raport clar şi bine documentat care îndeplineşte toate aceste cerinţe şi sper că acest lucru se va întâmpla cât mai curând posibil.
<SPEAKER ID="127" NAME="Vittorio Prodi" LANGUAGE="IT">
Domnule preşedinte, doamnelor şi domnilor, vă mulţumesc, domnule Verheugen că aţi venit şi ne-aţi oferit ocazia să discutăm împreună pe marginea acestui document. În ceea ce priveşte propunerea de modificare a directivei privind introducerea pe piaţă a produselor biocide, Parlamentul a recunoscut nevoia de a oferi anumite prelungiri pentru perioada de revizuire, prelungiri necesare pentru evaluarea corectă a principalelor substanţe active ale anumitor produse biocide, din cauza naturii specifice a testelor necesare şi a cerinţelor pieţei. Totuşi, ar trebui să fiţi conştienţi de faptul că ne aşteptăm ca revizuirea mai amănunţită a Directivei 98/8/CE privind produsele biocide să exprime punctele noastre de vedere în ceea ce priveşte conţinutul. Prin urmare, aş dori să sugerez Comisiei Europene câteva idei la care să reflecteze.
<P>
În primul rând, ar fi benefic să facem trecerea de la o directivă la un regulament, un instrument legislativ care ar permite ca aceleaşi prevederi să intre în vigoare simultan în toate statele membre, astfel reglementând sectorul în mod uniform. Un punct-cheie va fi punerea în comun a datelor, în conformitate cu liniile directoare ale UE şi, aşa cum s-a pus în aplicare deja în cadrul REACH, testarea pe vertebrate ar trebui să fie evitată sau redusă în mod semnificativ şi în cazul produselor biocide, datorită punerii în comun obligatorii a datelor obţinute în urma acestor teste de către cei care înregistrează aceeaşi substanţă activă, evitând astfel duplicarea studiilor.
<P>
Punerea în comun a datelor ar permite o mai mare eficienţă în sistemul de evaluare a dosarelor şi ar reduce costurile aferente elaborării acestor dosare, fapt care ar fi semnificativ atât pentru întreprinderile mici şi mijlocii, cât şi pentru autorităţile naţionale responsabile pentru examinarea aplicaţiilor.
<P>
Trebuie pus accentul pe simplificarea procedurilor şi pe aplicarea recunoaşterii reciproce a autorizaţiei pentru un anumit produs şi utilizarea acestuia între diversele state membre, pentru accelerarea procedurilor şi a introducerii pe piaţă a produselor biocide în statele menţionate anterior. În urma acestei măsuri, gama de cheltuieli şi perioadele de timp comune pentru examinarea aplicaţiilor în diverse ţări ar trebui armonizate, iar procesul de autorizare ar trebui simplificat în cazul formulelor cu diferenţe minime sau variaţii de culoare, de exemplu, evitând astfel testele specifice suplimentare care ar necesita o evaluare adiţională făcută de fiecare stat membru.
<P>
În cele din urmă, trebuie să evităm discriminarea între producătorii europeni de bunuri tratate cu produse biocide şi bunurile extra-comunitare ce conţin asemenea produse. Las la latitudinea Comisiei să găsească o soluţie pe care sperăm că noul Parlament o va putea susţine.
<SPEAKER ID="128" NAME="Urszula Krupa">
în numele Grupului IND/DEM - (PL) Domnule preşedinte, armonizarea legislaţiei privind produsele biocide în Uniunea Europeană pare să fie din ce în ce mai necesară, ţinând cont de faptul că reglementările din diverse ţări specifice sunt extrem de variate. Lipsa unor prevederi legislative comune pune în pericol sănătatea şi vieţile oamenilor şi reprezintă în acelaşi timp o ameninţare pentru mediu, mai ales în contextul pieţei libere.
<P>
Totuşi, propunerea conţinută în versiunea iniţială a textului, şi anume o perioadă de aplicare a legislaţiei de zece ani nu pare a fi realistă, din cauza procedurilor de înregistrare extrem de complicate şi costisitoare pentru substanţele chimice folosite în aceste produse. Aceste proceduri, care au fost menite să asigure un nivel ridicat de siguranţă ar putea, în mod ironic, să contribuie la reducerea nivelului de control, care este cu atât mai problematic dacă luăm în considerare faptul că, în unele cazuri, reglementările naţionale controlau produsele biocide introduse pe piaţă.
<P>
Totuşi, eliminarea acestor mecanisme şi introducerea unor proceduri de evaluare mai puţin eficiente şi mai ieftine ar putea limita vânzarea produselor biocide. Un registru european central al substanţelor active folosite în produsele biocide nu va garanta nici el siguranţa, mai ales dacă luăm în considerare faptul că agenţii biologici sunt extrem de variabili şi rezistenţi la substanţele active. Existenţa unei game limitate de compuşi eficienţi va avea drept rezultat creşterea nivelurilor de rezistenţă. Mai mult decât atât, costurile ridicate şi procedurile complicate folosite în acest proces vor scoate de pe piaţă micile companii, având drept rezultat monopolizarea pieţei de către marile companii ce acţionează în acest sector.
<P>
Propunerea de a stabili o perioadă extinsă de tranziţie de 14 ani, care ar putea fi prelungită cu încă doi ani, a devenit şi mai valoroasă, datorită faptului că nu va fi posibil să înregistrăm substanţele active sau să transpunem aceste regulamente în legislaţiile naţionale înainte de anul 2014.
<SPEAKER ID="129" NAME="Zuzana Roithová" AFFILIATION="PPE-DE">
- (CS) Domnule preşedinte, aş dori să îi adresez domnului comisar o întrebare, întrucât am o părere diferită. Mi se pare regretabil faptul că UE nu poate reuşi în zece ani, adică până în 2010, să finalizeze revizuirea şi înregistrarea celor aproximativ 900 de substanţe dezinfectante, conservanţi şi pesticide care sunt comercializate pe piaţa europeană. Mă surprinde faptul că avem nevoie de încă trei ani pentru acest lucru, iar raportorul a mai adăugat încă un an la această perioadă. Acest lucru presupune întârzieri ale procesului de armonizare şi prin urmare a realizării unei mai bune protecţii pentru piaţă în ceea ce priveşte aceste materii dăunătoare. Se pare că nu am avut de ales decât să anunţăm o amânare, pentru că în caz contrar, multe produse ar fi dispărut de pe piaţă. Permiteţi-mi, totuşi, să vă ofer o alternativă. Ar putea fi un lucru benefic dacă unele dintre produsele importate de pe pieţele asiatice necontrolate ar fi scoase obligatoriu de pe piaţă. O astfel de măsură ar accelera dezvoltarea unor materii alternative mai sigure. M-ar interesa să aflu dacă a existat o tentativă de colaborare între Comisie şi centrele de testare şi instituţiile din statele membre şi dacă s-a încercat folosirea resurselor din statele membre pentru a se putea respecta termenul limită iniţial care era mai scurt. Poate Comisia sau raportorul să îmi dea un răspuns la această întrebare?
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Domnule preşedinte, din cauza specificităţii acestei legi şi a potenţialului pericol al interpretării incorecte a acestei legi, ar trebui să acordăm atenţie specială problemei agenţilor biocizi.
<P>
Sunt de acord cu raportorul, care a vorbit despre faptul că este absolut vital să prelungim până în 2014 perioada de tranziţie pentru evaluarea substanţelor active folosite în produsele biocide, pentru a putea folosi legislaţia UE pentru reglementarea pieţei. Dacă nu am face acest pas, oare prevederile legale naţionale - care expiră în 2010 - vor avea ca rezultat transformarea vânzării unui număr semnificativ de produse biocide într-un proces ilegal, care ar duce la o mulţime de situaţii paradoxale?
<P>
În timpul perioadei de tranziţie, legislaţia naţională ar trebui folosită pentru a monitoriza strict această secţiune specifică a pieţei. Merită să adăugăm aici faptul că ar trebui să fim extrem de atenţi atunci când ne ocupăm de legislaţia privind agenţii biocizi şi să ne reamintim că aceste produse sunt menite să distrugă şi să înlăture organismele dăunătoare şi că ele conţin substanţe chimice active. Orice neglijenţă din partea noastră ar putea avea consecinţe irevocabile.
<SPEAKER ID="131" NAME="Stavros Dimas" LANGUAGE="EL">
Domnule preşedinte, doresc să le mulţumesc vorbitorilor pentru observaţiile lor constructive şi să spun că evaluarea substanţelor active va necesita în final mai mult timp decât se estimase iniţial, în mod optimist. În anul 2000, când a fost aprobată legislaţia, programele de evaluare nu au început imediat; s-au pierdut aproape patru ani cu diverse proceduri pregătitoare, iar procedurile de evaluare pe care autorităţile naţionale competente le folosesc cu siguranţă, încep de abia în anul 2004. Deşi până în prezent s-au depus eforturi notabile, multe dintre substanţele active nu vor putea trece de evaluare până în luna mai.
<P>
Având în vedere faptul că directiva prevede că produsele biocide conţinând substanţe active care nu sunt incluse în Anexa 1 sau 1A la directivă trebuie retrase de pe piaţă cel mai târziu la 14 mai 2010, s-a considerat necesară prelungirea termenului limită pentru finalizarea procedurii de evaluare; altfel, dacă retragem unele dintre aceste substanţe pentru că nu au trecut de procedura de evaluare, atunci atât sănătatea, cât şi mediul din Uniunea Europeană ar putea fi puse în pericol şi, fără îndoială, comerţul ar avea şi el de suferit.
<P>
În ceea ce priveşte problema ridicată de doamna Klass, aş dori să spun că aceasta se referă la protecţia datelor trimise pentru evaluarea substanţelor active. Aceasta se aplică în special cazurilor în care companiile care nu au fost implicate în eforturile de a elabora aceste date, aşa-numiţii "liber-activişti” îşi pot păstra produsele pe piaţă până la expirarea perioadei de tranziţie.
<P>
Comisia se află în stadiul final de procesare a propunerii pentru revizuirea substanţială a Directivei privind substanţele biocide, iar această problemă a fost semnalată foarte clar în timpul consultărilor efectuate atunci când s-a formulat şi redactat propunerea menţionată. Multe dintre comentariile făcute de domnul Prodi şi de alţii vor fi cu siguranţă luate în considerare.
<P>
Comisia va aborda aspectul menţionat anterior în cadrul revizuirii substanţiale a directivei. O declaraţie a Comisiei în această privinţă va fi trimisă secretariatului Parlamentului European pentru a fi inclusă în Procesele verbale ale şedinţei de astăzi.
<P>
În mod similar, multe alte aspecte evidenţiate de Parlament vor fi şi ele abordate în directiva menţionată, ca de exemplu extinderea razei de acţiune la bunurile şi materialele procesate cu ajutorul produselor biocide, punerea în aplicare a procedurilor îmbunătăţite de aprobare pentru produsele biocide, introducerea schimbului obligatoriu de date în timpul autorizării produselor şi în timpul aprobării substanţelor active în concordanţă cu principiile regulamentului REACH şi alinierea cu cele mai bune practici din alte documente legislative, ca cel aprobat recent privind produsele pentru protecţia plantelor.
<P>
În încheiere, Comisia îşi exprimă satisfacţia faţă de rezultatul negocierilor. Comisia se află într-o poziţie din care va accepta amendamentele de compromis în totalitate şi promite să ia în considerare, în timpul procesului de revizuire a directivei, toate problemele legate de protecţia datelor, exprimate astăzi aici de către Consiliu şi de către Parlament.
<P>
Comisia notează problemele referitoare la protecţia datelor, la punerea în comun a datelor şi la problema "presupuşilor liber-activişti” care au fost ridicate în timpul discuţiilor privind propunerea de prelungire a anumitor perioade de timp, conform prevederilor Directivei privind produsele biocide. Comisia va analiza soluţiile potrivite pentru problemele identificate în cadrul procesului de revizuire substanţială a Directivei privind produsele biocide.
<SPEAKER ID="134" NAME="Daciana Octavia Sârbu">
raportoare - Doresc să mulţumesc din nou colegilor mei, raportori alternativi, cu care am colaborat foarte bine şi am fost foarte eficienţi în finalizarea acestui raport - e adevărat, nu atât de important pe cât va fi revizuirea directivei.
<P>
După cum aţi văzut, toţi colegii mei au vorbit despre această revizuire, mai puţin despre raportul pe care îl dezbatem astăzi, pentru că este o revizuire aşteptată.
<P>
E adevărat, am auzit aici faptul că această extindere a perioadei de tranziţie de la 3 la 4 ani nu este de dorit, dar consider că este mult mai important să garantăm că toate produsele vor fi comercializate în mod legal şi că se va face o evaluare corectă a acestor produse.
<P>
Vă mulţumesc încă o dată şi, după cum spuneam, aşteptăm cât de curând revizuirea directivei privind biocidele.
<SPEAKER ID="135" NAME="Preşedintele">
Dezbaterea este închisă.
<P>
Votul va avea loc marţi, 24 martie 2009.
