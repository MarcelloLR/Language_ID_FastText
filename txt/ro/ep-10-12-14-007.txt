<CHAPTER ID="007">
Traficul de persoane (dezbatere) 
<SPEAKER ID="073" NAME="Președinta">
Următorul punct este raportul elaborat de dna Bauer și dna Hedh, în numele Comisiei pentru libertăți civile, justiție și afaceri interne, referitor la propunerea de directivă a Parlamentului European și a Consiliului privind prevenirea și combaterea traficului de persoane și protejarea victimelor și de abrogare a Deciziei-cadru 2002/629/JAI - C7-0087/2010 -.
<SPEAKER ID="074" NAME="Edit Bauer">
coraportoare. - Dnă președintă, înainte de toate, aș dori să îmi exprim recunoștința față de colega mea coraportoare, dna Hedh, față de Consiliu și Comisie și față de toți cei care s-au implicat în această muncă dificilă.
<P>
Situația actuală în privința traficului de persoane este îngrijorătoare. Numărul estimat a ajuns la câteva sute de mii de victime în Europa, fiind a doua activitate comercială cu caracter infracțional ca amploare, cu un profit estimat la 32 de milioane de dolari. Există tendințe noi în ceea ce privește traficul de persoane. Există tot mai multe victime ale muncii forțate. Multe victime provin din statele membre și, în plus, printre aceste victime se regăsesc tot mai mulți copii. Procentul global estimat al victimelor copii se situează între 40 % și 50 %. Un raport recent al OSCE a invitat țările să își schimbe percepția potrivit căreia traficul de persoane este un fenomen marginal și, în schimb, le-a încurajat să îl recunoască ca fiind o formă modernă de sclavie la scară uriașă.
<P>
Combaterea traficului de persoane necesită o abordare holistă, cu toate că dispunem de un număr limitat de instrumente. Misiunea noastră este să modificăm legislația. Tratatul de la Lisabona ne oferă un nou temei juridic - articolul 83. Acesta ne oferă un mijloc de a stabili o abordare comună în vederea creării unui mediu mai descurajant pentru traficanți și, în același timp, în vederea asigurării unei protecții mai bune pentru victime.
<P>
Propunerea - un text consolidat în legătură cu care Consiliul și Comisia au căzut de acord - lărgește definiția traficului, ținând seama de faptul că formele și tendințele se schimbă. Proiectul oferă posibilitatea unor pedepse mai aspre, stabilind pedepsele minime și maxime și încurajând sechestrarea și confiscarea beneficiilor și a bunurilor rezultate din activitățile ilicite de trafic. Propunerea introduce ideea de victimizare a victimelor, dând instanțelor de judecată dreptul de a nu aplica pedepse pentru infracțiunile comise de victime aflate sub constrângere.
<P>
Victimelor li se va oferi sprijin și asistență înainte, în timpul și pentru o perioadă corespunzătoare după finalizarea procedurilor penale, indiferent dacă victima e dispusă sau nu să coopereze în anchetele, urmăririle și procesele penale. Propunerea conține o clauză specială pentru a spori protecția copiilor în timpul investigației și acordării asistenței.
<P>
De asemenea, proiectul de directivă conține o prevedere cu privire la coordonatorul european pentru combaterea traficului de persoane, care, în viitor, ar putea contribui la o politică mai cuprinzătoare, mai coerentă și mai coordonată în domeniul combaterii traficului de persoane.
<SPEAKER ID="075" NAME="Anna Hedh">
coraportoare. - (SV) În 2010, există oameni care sunt cumpărați și vânduți ca sclavi în Europa. Aceasta se întâmplă în ciuda faptului că sclavia a fost interzisă acum mai bine de 250 de ani. Acești oameni sunt forțați să se prostitueze, să muncească sau să cerșească. Ei realizează deodată că sunt proprietatea cuiva căruia, oricât ar părea de absurd, consideră de cele mai multe ori că îi sunt îndatorați. Traficul de persoane este una dintre cele mai grave infracțiuni din lume, a cărei amploare, din păcate, crește în fiecare zi. Este o violare gravă a drepturilor omului, pe care noi le apărăm ferm și pentru care luptăm fără încetare să le consolidăm.
<P>
Așa că aș dori să încep prin a-i mulțumi dnei Malmström pentru faptul de a fi prezentat atât de prompt o propunere legislativă cu privire la prevenirea și combaterea traficului de persoane. De asemenea, aș dori să-i mulțumesc colegei mele din Comisia pentru drepturile femeii si egalitatea de gen, dna Bauer, pentru cooperarea sa remarcabilă, precum și tuturor celorlalți raportori alternativi care au lucrat la elaborarea acestei directive. În sfârșit, țin să le mulțumesc din suflet tuturor celorlalți membri ai personalului, care au depus o muncă fantastică.
<P>
Traficul de persoane este în prezent infracțiunea transfrontalieră cu cea mai rapidă creștere. Conform raportului ONU din 2009, intitulat "Traficul de persoane”, acest tip de trafic este activitatea care aduce al doilea venit ca mărime pentru rețelele criminale, după traficul de arme. Este cât se poate de clar că nicio țară nu poate rezolva problema traficului de persoane de una singură. Traficul de persoane are loc în toate țările din Europa, iar traficanții își transportă victimele dintr-o țară în altă în fiecare zi.
<P>
Prin urmare, trebuie să lucrăm împreună, iar legislația noastră în acest domeniu trebuie să fie armonizată cât mai mult. De aceea, propunerea de numire a unui coordonator european pentru combaterea traficului de persoane, care să analizeze și să coordoneze activitatea Uniunii alături de coordonatorii naționali, este o propunere la fel de bună.
<P>
Pentru a aborda problema traficului de persoane, trebuie să existe pedepse care să reflecte gravitatea infracțiunii și care să dea o lovitură puternică celor care obțin bani din astfel de activități. Sunt de părere că am făcut unele progrese cu privire la propunerile de pedepse incluse în propunerea legislativă. De asemenea, s-a propus ca statele membre, într-o manieră sigură din punct de vedere legal, să confiște bunurile traficanților obținute din această infracțiune.
<P>
Cu toate acestea, nu este destul doar să îi pedepsim pe cei responsabili. Protecția victimelor traficului de persoane trebuie și ea să fie îmbunătățită. Fără o protecție a victimelor, nu vom putea niciodată să-i aducem pe traficanți în fața justiției. Victimele trebuie să primească ajutorul de care au nevoie și, cel mai important, trebuie creat un mediu sigur care să le încurajeze să coopereze cu poliția.
<P>
De asemenea, s-a propus o măsură tranzitorie cu privire la sporirea protecției copiilor care devine victimele traficului de persoane, inițiativă de care sunt foarte mulțumită. Din moment ce 79 % din victime sunt femei, iar exploatarea sexuală este de departe cea mai obișnuită formă de trafic de persoane, este esențial să privim legislația din perspectiva de gen și toate măsurile propuse să fie analizate din punctul de vedere al genului.
<P>
În cele din urmă, dacă dorim să ținem această situație sub control, va trebui să facem ceva pentru a echilibra distribuția de putere între bărbați și femei. Inegalitatea dintre sexe este una din cauzele care au contribuit la vulnerabilitatea care duce la traficul de persoane.
<P>
Ca să abordăm efectiv problema traficului de persoane, toate statele membre trebuie să depună eforturi considerabile în acțiuni de prevenire. În principiu, acest lucru ține de reducerea în țările noastre a cererii de servicii prestate de victimele traficului de persoane. Dacă putem reduce cererea, atunci accesul la servicii se va reduce și el. Asta înseamnă că trebuie să facem ceva în legătură cu cei care transformă traficul într-o afacere profitabilă. Așadar, am propus că ar trebui să fie obligatoriu pentru toate statele membre să îi incrimineze pe cei care se folosesc cu bună știință de serviciile victimelor traficului de persoane. Exploatarea lor de către angajatori constituie, conform legislației UE curente, o infracțiune. Același principiu ar trebui aplicat fiecărui individ în parte care exploatează victimele.
<P>
Din păcate, nu am reușit să facem ca această propunere să fie acceptată. Astfel, statele membre nu vor fi obligate să pedepsească aceste persoane, dar vor trebui să raporteze în legătură cu măsurile pe care le-au luat pentru reducerea cererii de servicii prestate de victimele traficului de persoane.
<P>
Totuși, am înscris această chestiune pe ordinea de zi și am primit la nivelul UE sprijin pentru propunerea noastră din partea comisiilor relevante din Parlament, precum și din partea experților, a poliției și a organizațiilor de voluntariat. Consider că, odată cu acordul pe care îl vom vota astăzi, am avansat destul de mult în această direcție. Haideți să facem front comun și să punem capăt traficului de persoane în Europa, care nu este decât o formă modernă de sclavie.
<P>
Nu trebuie să ne dăm bătuți, căci dreptul unui om de a lua decizii cu privire la propria sa viață și la propriul său corp este un drept care nu poate fi cumpărat și vândut pentru bani ca pe o pereche de papuci sau un kilogram de banane.
<SPEAKER ID="076" NAME="Cecilia Malmström">
membră a Comisiei. - Dnă președintă, permiteți-mi să încep prin a le aminti tuturor că textul pe care - să sperăm - îl vom adopta prin vot în câteva minute, este un text istoric.
<P>
Este primul instrument din domeniul legislației penale comunitare de după intrarea în vigoare a Tratatului de la Lisabona. Cred că putem să fim mulțumiți de acordul la care am ajuns astăzi.
<P>
E un compromis echilibrat între instituții. Desigur, sunt conștientă că Parlamentul, reprezentat de raportoare, și Comisia ar fi preferat alte formulări la anumite paragrafe. În mare, însă, acesta este un rezultat bun în deplin acord cu obiectivele Parlamentului, ale Consiliului și ale Comisiei, și anume, lupta împotriva traficului de persoane, această formă teribilă de sclavie modernă, această crimă oribilă care nu are ce căuta în Europa anului 2010 și care reprezintă o violare gravă a drepturilor fundamentale ale atâtor cetățeni.
<P>
Am întâlnit câteva dintre aceste victime: copii, bărbați și femei, victime ale industriei sclaviei sexuale. Poveștile lor sunt, desigur, înfiorătoare. Astăzi, când directiva va fi adoptată, vom avea un instrument mai bun cu care să îi ajutăm. Acesta ar fi, într-adevăr, un frumos cadou de Crăciun.
<P>
Aș dori să-i mulțumesc Parlamentului și în special celor două raportoare, dna Bauer și dna Hedh, raportorilor alternativi și tuturor celor care au făcut posibilă realizarea unui acord.
<P>
Câteva exemple prezentate de Parlamentul European contribuie la îmbunătățirea directivei. Aș menționa dispoziția specifică de la articolul 14, cu privire la statutul și drepturile minorilor neînsoțiți care cad victime traficului de persoane. Aceasta a fost introdusă la cererea dumneavoastră și recunoaștem că a adus îmbunătățiri la directivă. Dar există și alte exemple.
<P>
Aș dori să-mi exprim regretul față de faptul că propunerea Comisiei nu a fost sprijinită de Consiliu, deși aveam sprijinul dumneavoastră. Din păcate, nu a fost posibil să se ajungă la un acord în Consiliu cu privire la competența extrateritorială pentru infracțiunile comise peste hotare de către rezidenții obișnuiți ai UE.
<P>
Încă sunt de părere că o prevedere care să garanteze că toate persoanele care locuiesc cu noi în Europa și care se ocupă cu traficul de persoane în alte țări pot fi judecate în UE ar fi adus o valoare adăugată considerabilă. Din nefericire, nu a fost posibilă adăugarea prevederii. Chestiunea va reveni în prim-plan atunci când vom dezbate directiva privind exploatarea copiilor și pornografia infantilă. Competența extrateritorială pentru rezidenții obișnuiți va deveni și mai importantă atunci când vom discuta posibilitățile de a aduce în fața justiției persoanele care practică turismul sexual cu copii.
<P>
Consider că împreună, în cadrul discuțiilor cu Consiliul, ar trebui să insistăm în continuare ca această prevedere să fie inclusă în directivă. Am mai spus-o, am făcut cu toții o treabă foarte bună împreună. Astăzi, dispunem de un instrument foarte important pentru a lupta împotriva traficului de persoane, a proteja victimele și a ne asigura că mesajul nostru este auzit: această infracțiune este foarte gravă. Ea trebuie pedepsită în consecință, iar acum ea este definită uniform în toate statele membre. Vă mulțumesc încă o dată pentru contribuția adusă.
<SPEAKER ID="077" NAME="Agustín Díaz de Mera García Consuegra" LANGUAGE="ES">
Dnă președintă, dnă comisar, traficul de persoane este o realitate cruntă în Uniunea Europeană.
<P>
Exploatarea sexuală e primul obiectiv pentru mafiile care se ocupă cu traficul de persoane, urmat de munca forțată, servitutea domestică, căsătoriile forțate, exploatarea copiilor în scopul cerșetoriei, adopțiile ilegale și recoltarea de organe, care sunt alte flageluri și aspecte îngrozitoare ale problemei.
<P>
Noile competențe pe care articolul 63 din Tratatul de la Lisabona le conferă Parlamentului trebuie folosite cu scopul de a consolida legislația UE în domeniu. Aceasta include, printre altele, necesitatea clasificării infracțiunilor care nu sunt încă acoperite de unele coduri penale europene.
<P>
Trebuie să ne consolidăm legislația pentru a proteja victimele traficului de persoane, din două perspective: prevenire și protecție și integrare în societate și pe piața muncii. Trebuie să stabilim măsuri precise de protecție a minorilor; să incriminăm traficanții și intermediarii; să stabilim măsuri de descurajare a cererii și confiscare a beneficiilor obținute prin delicte; să stabilim răspunderea penală a oricărei persoane juridice care participă în oricare din fazele traficului; să intensificăm inspecția muncii și să înăsprim sancțiunile pentru exploatarea angajaților și angajarea fără forme legale a imigranților clandestini; să consolidăm rolul Agenției Europene pentru Gestionarea Cooperării Operative la Frontierele Externe și al ofițerilor de legătură în materie de imigrație în depistarea canalelor utilizate de traficanți și a modului lor de operare; și, în fine, să consolidăm rolul echipelor comune de anchetă ale Oficiului European de Poliție (Europol) în lupta împotriva grupărilor mafiote.
<P>
Aș dori să concluzionez prin a adăuga că prezența unui coordonator european pentru combaterea traficului de persoane ar putea contribui semnificativ la realizarea obiectivelor pe care le-am menționat, deși competențele și capacitățile sale trebuie definite clar pentru a evita duplicarea sau interferența acțiunilor sale cu funcțiile atribuite Europol-ului.
<SPEAKER ID="078" NAME="Monika Flašíková Beňová" LANGUAGE="SK">
Dnă președintă, aș dori să încep prin a le aplauda pe dna Bauer și dna Hedh pentru abordarea cuprinzătoare a acestei chestiuni extrem de importante.
<P>
Traficul de persoane este un fenomen condamnabil în societatea civilizată de astăzi. Este al treilea tip de comerț ilicit din lume ca profitabilitate, după traficul cu arme și droguri. Această așa-numită formă modernă de sclavie este o infracțiune gravă, care încalcă drepturile fundamentale ale omului. Tratatul de la Lisabona a sporit activitățile Uniunii Europene în diferite domenii de drept penal, inclusiv combaterea traficului de persoane. Parlamentul European joacă un rol important aici, în calitate de legiuitor comun. Experiența ne spune însă că actualul cadru juridic nu este îndeajuns de eficient și trebuie să depunem și mai multe eforturi pentru a proteja drepturile omului. Trebuie să adoptăm măsuri preventive în vederea combaterii traficului de persoane. Cea mai mare atenție trebuie acordată copiilor și femeilor, căci ei formează grupurile cele mai vulnerabile. Trebuie să facem tot ce ne stă în putință pentru a contribui la crearea unor condiții de viață demne pentru victimele acestei infracțiuni, care tind să devină persoane care trăiesc la marginea societății.
<SPEAKER ID="079" NAME="Antonyia Parvanova">
în numele Grupului ALDE. - Dnă președintă, în ciuda eforturilor din ce în ce mai mari de a combate traficul de persoane, această problemă complicată continuă să înflorească și să se extindă în toată Europa. Acesta este motivul pentru o intensificare a acțiunilor și măsurilor adecvate destinate să protejeze cetățenii împotriva traficului în diferite scopuri, să aducă traficanții în fața justiției și să ofere victimelor căi de atac eficiente la nivel național și european.
<P>
Actualul cadru juridic va aborda în mod eficient problemele transnaționale complexe și va coordona eforturile colective atât la nivel național, cât și la nivel european, în momentul abordării acestui grav abuz împotriva drepturilor omului, în special a acestei forme de violență împotriva femeilor. Cu ajutorul acestui instrument juridic, ne asumăm împreună angajamentul de a garanta că drepturile femeilor din întreaga Europă devin o prioritate, luând în considerare că acest fenomen extins are în mod indiscutabil un impact disproporționat asupra femeilor și fetelor.
<P>
Aș dori să scot în evidență o altă chestiune importantă pe care propun să o includem în acest act legislativ. Este vorba de aspectele socio-economice ale acestei probleme larg răspândite în țările sau regiunile europene unde inegalitățile sociale și economice reprezintă cea mai importantă cauză a traficului de persoane. Mulțumită eforturilor noastre concertate, am obținut un rezultat pozitiv prin prevederea legată de anumite practici cum ar fi adopția ilegală.
<P>
În concluzie, țin în mod special să subliniez faptul că responsabilitatea principală în combaterea traficului de persoane cade în sarcina statelor membre. Acestea ar trebui să întreprindă acțiuni concrete de prevenire și suprimare a traficului și de protejare a drepturilor persoanelor traficate și ar trebui să joace un rol mai activ în abordarea acestei probleme importante.
<SPEAKER ID="080" NAME="Judith Sargentini" LANGUAGE="NL">
Dnă președintă, permiteți-mi să încep prin a-i mulțumi dnei Hedh și dnei Bauer pentru munca lor asiduă în calitate de coraportoare.
<P>
Această directivă se referă la urmărirea penală, prevenirea și protecția în domeniul traficului de persoane. Grupul Verzilor/Alianța Liberă Europeană s-ar fi așteptat la o abordare oarecum mai amănunțită, mai ales în privința protecției victimelor traficului de persoane. Mă refer aici în special la dreptul de ședere într-o țară, după ce victima a fost traficată și, poate, salvată. Cum putem garanta că victimele chiar pot să-și clădească o nouă viață?
<P>
Ei bine, directiva în discuție nu răspunde suficient la această întrebare. Vorbim, iată, pur și simplu despre o formă de permis de ședere temporară, în legătură cu care nu se știe dacă persoanele vor fi sau nu trimise înapoi la locul de unde au fost traficate. De aceea, speranțele noastre se leagă de o reformare a directivei, astfel încât să găsim o soluție sau alta. Sperăm că acest lucru ne va permite să începem a da un real ajutor victimelor.
<P>
Un alt aspect care generează dezbateri aprinse în această adunare este întrebarea dacă cei care recurg la serviciile unei persoane traficate ar trebui sau nu pedepsiți. Totuși, majoritatea membrilor din Grupul Verzilor/Alianța Liberă Europeană rămân la opinia că a sancționa acești oameni nu servește decât la adâncirea și mai mult a sărăciei în care se găsește persoana traficată, deoarece activitatea sa devine atunci total ilegală.
<P>
De asemenea, sunt bucuroasă să constat că, prin această directivă, statele membre își vor păstra libertatea de alegere în această privință, dar aș dori să întreb orice stat membru care abordează asemenea chestiuni: cum ar trebui atunci să îi acordăm puteri victimei?
<SPEAKER ID="081" NAME="Andrea Češková" LANGUAGE="CS">
Dnă președintă, consider că măsurile juridice îmbunătățite pentru lupta împotriva traficului de persoane, împreună cu ordinul european de protecție sunt extrem de importante, deoarece reprezintă încă un pas în direcția asigurării protecției femeilor și a copiilor, în special împotriva violenței. O mare parte din text este dedicată protecției victimelor copii și sprijinirii acestor victime, care reprezintă categoria de populație cea mai vulnerabilă. Sunt încântată că s-a ajuns la un compromis cu Consiliul și că acest text este suficient de categoric, făcând în același timp posibilă reținerea dispozițiilor esențiale prevăzute în dreptul penal material. În opinia mea, o măsură juridică la nivel european care să incrimineze clienții care beneficiază de serviciile persoanelor traficate ar putea fi extrem de problematică. De aceea, doresc să-mi exprim mulțumirile pentru această directivă, care merită tot sprijinul nostru.
<SPEAKER ID="082" NAME="Cornelia Ernst" LANGUAGE="DE">
Dnă președintă, înainte de toate, țin să le mulțumesc celor două raportoare. Au depus o muncă uriașă și, drept rezultat, s-au făcut progrese indiscutabile. S-ar putea spune că proiectul de directivă este extrem de important pentru sutele de mii de victime ale traficului de persoane și ar trebui să pună capăt statutului lor nereglementat. Directiva merge până la a spune că nu doar protecția, ci și prevenția și, mai presus de toate, compensarea ar trebui să joace un rol.
<P>
Directiva are o sferă de aplicare extinsă în ceea ce privește traficul de persoane. Credem că este corect să fie așa, deși, evident, avem dificultăți în ceea ce privește problema cerșetoriei - lucru pe care îl recunosc deschis - și, în multe privințe, problema imigrației ilegale.
<P>
Este drept că trimiteri la gen pot fi găsite pe tot cuprinsul acestei directive și - ceea ce pentru mine este aspectul cel mai important - că, în cazul minorilor neînsoțiți, se pune în discuție bunăstarea copiilor. De asemenea, ar dori să spun, din punctul de vedere al statului german, că avem foarte mult recuperat în această privință și sunt foarte mulțumită că acest aspect privitor la copii joacă un rol foarte important în acest proiect de directivă.
<P>
Un alt punct demn de luat în seamă este faptul că, atunci când se abordează această problemă, o atenție specială trebuie acordată femeilor însărcinate și persoanelor care suferă de o boală sau un handicap. Măsuri preventive cum ar fi instruirea funcționarilor publici și introducerea de coordonatori în statele membre constituie pași importanți în direcția corectă. Dacă vom vota astăzi în favoarea acestui aspect, merităm să fim felicitați.
<P>
De asemenea, sper că acest subiect va fi luat mai în serios în statele membre, pentru că, în orice caz, acestea vor trebui acum să prezinte rapoarte. Probabil că, astfel, se vor intensifica eforturile în această direcție.
<SPEAKER ID="083" NAME="Mara Bizzotto" LANGUAGE="IT">
Dnă președintă, doamnelor și domnilor, potrivit estimărilor organizațiilor internaționale și ale organelor de poliție, traficul de persoane reprezintă acum cea mai importantă sursă de profit la nivel mondial pentru criminalitatea organizată, după traficul de droguri. Se estimează că aproximativ 30 de milioane de persoane sunt victime ale traficului de organe, ale prostituției și muncii forțate.
<P>
Aceasta înseamnă că lupta împotriva acestui fenomen criminal de proporții uriașe este, înainte de toate, o luptă pentru siguranța cetățenilor noștri împotriva imigrației ilegale și împotriva crimei care generează crimă. Confruntați cu o problemă de o asemenea amploare, Europa trebuie, pe bună dreptate, să ia măsuri drastice împotriva celor care exploatează alte persoane, în diferite moduri.
<P>
Lupta împotriva acestui fenomen presupune o cooperare între statele membre și între organele de poliție, dar, mai presus de toate, certitudinea că traficanții vor fi pedepsiți. De asemenea, trebuie amintit că mulți oameni sunt exploatați pentru că nu au condiții decente de viață în țările lor de origine: trăiesc în sărăcie și în deznădejde și sunt gata să facă orice - chiar să-și părăsească propria țara pentru promisiunea unei vieți mai bune pe care, din păcate, nu o vor găsi niciodată.
<P>
Pe lângă prevenirea infracțiunilor și protejarea victimelor traficului de persoane, Europa trebuie să depună totodată eforturi mai mari și mai hotărâte pentru a garanta că acești oameni pot găsi condiții de viață acceptabile în țările lor. Principiul de bază al acțiunii politice europene trebuie să fie "să-i ajutăm la ei acasă”, astfel încât eforturile noastre să fie îndreptate nu doar în direcția eradicării, ci și a prevenției.
<SPEAKER ID="084" NAME="Andrew Henry William Brons" AFFILIATION="NI">
Dnă președintă, traficul de persoane este, să recunoaștem, un termen peiorativ, pentru că descrie o practică dezgustătoare. Persoanele - în mod disproporționat, femeile - sunt tratate ca niște mărfuri, ca animale chiar, care sunt transportate, folosite și adeseori abuzate.
<P>
Totuși, termenul este folosit prea restrictiv. O foarte mică parte din imigrația economică legală este cu adevărat voluntară. Majoritatea oamenilor ar prefera să rămână cu semenii lor în propriile țări. Aceștia migrează în căutarea unei prosperități economice sau din cauză că forțele economice nu le mai asigură mijloacele de menținere a unui trai decent.
<P>
Migrația este un efect secundar al capitalismului global care vede oamenii nu ca persoane, ci ca factori de producție de care te poți lipsi. Migrația economică este o formă de trafic de persoane la fel de ilicită precum cea organizată de rețelele criminale. Traficanții de persoane sunt guvernele care în mod deliberat eliberează forțe economice oarbe în serviciul capitalismului global. Economiile ar trebui să existe pentru a servi oamenilor. Oamenii nu există pentru a servi forțelor economice.
<SPEAKER ID="085" NAME="Barbara Matera" AFFILIATION="PPE">
(IT) Dnă președintă, dnă comisar, doamnelor și domnilor, dimensiunea de gen a acestei propuneri de directivă potențează instrumentul destinat să apere persoanele cele mai vulnerabile. Faptul că există numeroase referiri la traficul de persoane în Tratatul de la Lisabona confirmă actualitatea și gravitatea problemei. Articolul 5 alineatul (3) din Carta drepturilor fundamentale a Uniunii Europene interzice această practică, asimilând-o unei forme de sclavie și muncii forțate.
<P>
Raportoarele au extins sfera protecției, acordând o atenție specială copiilor și femeilor, dar și situațiilor vulnerabile care facilitează această formă de sclavie. Raportul remarcă pe bună dreptate că traficul de persoane ascunde, de asemenea, forme ilegale de adopție și căsătorii forțate.
<P>
Nu pot să nu amintesc dificultățile cu care se confruntă statele membre de graniță în lupta împotriva imigrației clandestine. Italia, țara mea de origine, se confruntă zi de zi cu cazuri de trafic care invadează străzile și spațiile noastre. Trebuie să comunicăm și, prin urmare, să sporim gradul de sensibilizare, prin implicarea societății civile. Raportul, astfel cum a fost prezentat, prevede o protecție atentă a victimelor, în scopul eradicării acestui fenomen. De aceea, doresc să îmi manifest sprijinul pentru această propunere, astfel cum a fost prezentată, și să le felicit totodată pe cele două raportoare.
<SPEAKER ID="086" NAME="Silvia Costa" AFFILIATION="S&amp;D">
(IT) Dnă președintă, doamnelor și domnilor, în calitate de raportoare alternativă, doresc să le mulțumesc raportoarelor și să spun că consider această directivă extraordinar de importantă, deoarece este prima dată când Uniunea Europeană intervine prin măsuri obligatorii din punct de vedere juridic în lupta împotriva traficului de persoane.
<P>
După 50 de ani de la convenția Națiunilor Unite, încă există sute de mii de oameni în Europa noastră civilizată - în special copii și femei - care sunt reduși la sclavie. Pentru prima dată, Uniunea Europeană s-a dotat cu un instrument unic de luptă împotriva traficului de persoane, din motive legate de exploatarea sexuală sau exploatarea prin muncă, inclusiv cerșetoria forțată.
<P>
Grupul nostru a propus trei priorități: să dăm o lovitură traficanților prin sancțiuni uniforme mai severe, care să includă confiscarea bunurilor și folosirea lor în sprijinul victimelor traficului; să asigurăm un nivel ridicat de protecție și reabilitare socială pentru victime, prin reprezentare juridică gratuită și asigurarea imunității în ceea ce privește urmărirea penală pentru faptele comise în legătură cu statutul lor de persoane traficate; și să promovăm rolul crucial al organizațiilor neguvernamentale, laice și religioase, angajate în sprijinirea victimelor.
<P>
Cu toate acestea, sper într-o revizuire a directivei din 2004 privind permisul de ședere pentru victime. Aș mai sublinia că, în propunere, este prevăzută protejarea copiilor prin măsuri sporite, de aceea sprijin apelul dnei comisar Malmström în ceea ce privește luarea unor măsuri suplimentare împotriva turismului sexual și pornografiei infantile.
<SPEAKER ID="087" NAME="Nadja Hirsch" AFFILIATION="ALDE">
(DE) Dnă președintă, dnă comisar, în calitate de raportoare alternativă din partea Grupului Alianței Liberalilor și Democraților pentru Europa, doresc să adresez la rândul meu sincere mulțumiri celor două raportoare. Vă mulțumesc pentru colaborare. Consider că astăzi am elaborat împreună un document important. Putem lua astăzi o decizie care ar putea efectiv să pună capăt traficului de persoane. Provocarea va consta însă în a convinge statele membre să pună în practică această directivă. Este crucial ca organele de aplicare a legii, cum ar fi poliția și instanțele judecătorești, să ia cunoștință de modalitățile prin care să recunoască și să incrimineze efectiv această infracțiune. Acest aspect este vital, dar este la fel de important să sensibilizăm publicul - după cum a menționat deja dna Matera -, astfel încât oamenii să fie conștienți de faptul că traficul de persoane chiar se petrece în cadrul UE. El nu se întâmplă în altă parte; teoretic, ar putea să se întâmple chiar și în fața ușii mele.
<P>
Un alt punct important cu care ne-am confruntat - în special în calitate de liberali germani -, deși această chestiune a fost soluționată acum pozitiv prin acordarea de puteri statelor membre, este incriminarea persoanelor care folosesc acest gen de serviciu, pentru că dacă cineva este pasibil de urmărire penală, el poate refuza să depună mărturie într-un proces ulterior. Dacă cineva își exercită dreptul de a refuza furnizarea de probe - de exemplu, un bărbat care a beneficiat de serviciile unei prostituate victime a traficului de persoane -, s-ar pierde informații care ar putea fi folosite ulterior la descoperirea unei rețele de traficanți de persoane. De aceea, este bine ca acest aspect să rămână în sarcina statelor membre și țin să vă mulțumesc foarte mult pentru cooperarea dumneavoastră.
<SPEAKER ID="088" NAME="Peter van Dalen" AFFILIATION="ECR">
(NL) Dnă președintă, multe din evoluțiile actuale la care suntem martori au ca punct de plecare evenimente petrecute în urmă cu sute de ani. Mă refer aici la revoluția industrială, apariția democrației reprezentative și abolirea sclaviei.
<P>
Lupta pe care o ducem în prezent împotriva traficului de persoane este lupta începută cândva de William Wilberforce. Din nefericire, traficul de persoane este una dintre cele mai grave probleme în materie de activități clandestine din Uniunea Europeană. Ea subminează drepturile fundamentale ale semenilor noștri și fundamentele democrației noastre. Din acest motiv, susțin în totalitate acest raport.
<P>
Cu toate acestea, după înțelegerea mea, sancțiunile propuse împotriva recidiviștilor rămân, din păcate, scăzute. Actuala propunere nu prevede impunerea de pedepse deosebit de aspre asupra traficanților de persoane care au fost arestați de mai multe ori. În opinia mea, aceasta este o situație tristă. Mă declar în favoarea unei abordări prin care un traficant arestat pentru a doua sau a treia oară să primească în mod obligatoriu o condamnare la închisoare pe viață.
<SPEAKER ID="089" NAME="Ilda Figueiredo" AFFILIATION="GUE/NGL">
(PT) Dnă președintă, este important să facem cu toții front comun în combaterea traficului de persoane în vederea eradicării acestui fenomen. Acest gen de sclavie a vremurilor noastre este cunoscut a fi foarte profitabil pentru organizațiile criminale, care îl practică în diferite moduri, de la exploatare sexuală și muncă forțată la comerț ilegal cu organe umane sau chiar muncă domestică și alte tipuri de muncă nedeclarată.
<P>
Aceste practici - care implică în mod deosebit femei și din ce în ce mai mult copii - trebuie așadar combătute eficient, prin incriminarea autorilor și acordarea de sprijin victimelor pentru a scăpa de dependența lor de organizațiile criminale. De aceea, este vitală combaterea cauzelor acestei situații, prin crearea unor condiții pentru eliminarea sărăciei, prin promovarea de politici de redistribuire echitabilă a bogăției, prin asigurarea accesului la serviciile publice esențiale și prin promovarea și crearea de locuri de muncă care asigură drepturi și niveluri salariale care permit un trai decent. Este o cale de urmat care trebuie de fapt promovată aici, în Uniunea Europeană.
<SPEAKER ID="090" NAME="Niki Tzavela" AFFILIATION="EFD">
(EL) Dnă președintă, dnă comisar, s-a dovedit că cel mai eficient mod de combatere a traficului de persoane este prin a da un exemplu, impunând pedepse aspre împotriva traficanților. Recomand cu tărie, în contextul în care încercăm să stabilim aici, în Parlament, obiective de genul "20 %” sau "30 %”, să propunem o legislație europeană standard care să prevadă pentru traficanții de persoane pedepse cu închisoarea de minimum 10-15 ani, care să nu poată fi reduse sau înlocuite cu amenzi. Veți vedea cât de eficientă va fi. O legislație UE standard și pedepse cu închisoarea de cel puțin 10-15 ani. Cred că este cea mai eficientă măsură pe care am lua-o. Nu putem adopta aici măsuri în domeniul schimbărilor climatice și poluării mediului fără să fixăm ținte măsurabile pentru combaterea acestei infracțiuni.
<SPEAKER ID="091" NAME="Regina Bastos" AFFILIATION="PPE">
(PT) Dnă președintă, dnă comisar, doamnelor și domnilor, întâi de toate, trebuie să le felicit pe colegele mele, dna Bauer și dna Hedh pentru munca excelentă depusă la acest raport. Traficul de persoane este o rușine pentru societatea noastră și necesită o reacție fermă și concertată din partea tuturor.
<P>
Crima organizată care îmbracă forme precum exploatarea sexuală, munca forțată, comerțul în domeniul prelevării de organe umane și alte practici condamnabile trebuie combătute eficient, dar în primul rând trebuie prevenite. Miza este apărarea drepturilor omului și protejarea categoriilor celor mai vulnerabile, în special a femeilor și copiilor. Experiența a arătat că actualul cadru juridic în vigoare nu este îndeajuns de eficient și că Uniunea Europeană trebuie să lucreze mai intens.
<P>
Este esențială o colaborare transfrontalieră mai strânsă, care să includă un schimb eficient de informații și bune practici. Propunerea în discuție pune pe bună dreptate accentul pe o abordare concentrată pe victimă. Politicile în acest domeniu ar trebui să acopere aspecte legate de afacerile sociale și incluziunea socială, de exemplu reabilitarea socială a victimelor.
<SPEAKER ID="092" NAME="Claude Moraes" AFFILIATION="S&amp;D">
Dnă președintă, aceasta nu este o zi obișnuită pentru Parlament. Ar trebui să fim mândri de pasul istoric care a fost făcut astăzi, atât în privința traficului de persoane, cât și, bineînțeles, în ceea ce privește ordinul european de protecție. Pentru prima dată, dreptul penal și toate instrumentele pe care le avem la dispoziție după Tratatul de la Lisabona au fost activate în abordarea uneia dintre cele mai complexe și mai îngrozitoare probleme cu care trebuie să ne confruntăm în mod colectiv.
<P>
Suntem mândri, în Grupul S&D, de munca depusă de dna Anna Hedh și de coraportoarea acesteia, dna Bauer, și ne mândrim că am fost primii care am răspuns pozitiv acestui raport. Pentru prima dată, UE va defini, printr-un act legislativ obligatoriu, un nivel ridicat de sancțiuni împotriva traficului de persoane. Pentru prima dată, există garanții puternice în ceea ce privește protecția victimelor, atenția specială acordată victimelor copii, neurmărirea penală a victimelor care încalcă legea în virtutea dependenței lor și recunoașterea rolului și sprijinului ONG-urilor în acest proces.
<P>
În fine, complexitatea acestei cauze, dat fiind faptul că este vorba de copii și femei - pentru că intrăm în dreptul penal - nu ar fi trebuit să fie un motiv pentru care să blocăm un raport atât de bun. Suntem foarte mândri, în cadrul grupului nostru, de cele întâmplate în cursul acestei adunări. Este o zi istorică pentru întreg Parlamentul.
<SPEAKER ID="093" NAME="Axel Voss" AFFILIATION="PPE">
(DE) Dnă președintă, dnă comisar, prin această directivă, am făcut un pas uriaș în direcția combaterii eficiente a traficului de persoane. Raportoarele au obținut un rezultat bun în ceea ce privește pragurile minime ale condamnărilor, competența, neurmărirea penală și prescripția legală - poate că toate acestea nu corespund întocmai așteptărilor noastre, dar este totuși o soluție cât se poate de fezabilă. Orice acțiune în plus ar fi dezechilibrat, într-o oarecare măsură, dreptul penal național din sistemele judiciare ale statelor membre Trebuie să fim mai moderați în această privință. De asemenea, sunt convins că ne-am fi făcut un deserviciu prin deferirea în fața justiției a clienților prostituatelor, deoarece nu este vorba de un aspect care poate intra sub incidența penală în orice situație.
<P>
Cu toate acestea, doresc să revin la chestiunea generală legată de dreptul penal și procedurile penale din statele membre. Acesta este un domeniu foarte sensibil al legislației naționale, care a evoluat de-a lungul a sute de ani. De aceea, ar trebui să tratăm această chestiune cu multă prudență. Aduc în discuție acest lucru și în contextul iminentului ordin european de protecție.
<P>
Cu toate acestea, am pus astăzi o bază solidă pentru o cooperare transfrontalieră în materie penală. Sunt mulțumit că am făcut astăzi acest pas important.
<SPEAKER ID="094" NAME="Britta Thomsen" AFFILIATION="S&amp;D">
(DA) Dnă președintă, dnă comisar, doamnelor și domnilor, știind că sute de mii de persoane sunt vândute ca sclavi în fiecare an în Europa de Vest, avem datoria să acționăm. De aceea, sunt încântată că s-a ajuns cu succes la un acord între Consiliu și Parlament referitor la o nouă directivă privind prevenirea și combaterea traficului de persoane. Noua legislație este semnificativ mai puternică decât actuala legislație și reprezintă o victorie notabilă în eforturile de a garanta o mai mare susținere și protecție în favoarea victimelor. În același timp, urmărirea persoanelor fără scrupule aflate în spatele acestor practici va deveni și mai bine orientată și mai eficientă.
<P>
Sunt mulțumită că directiva prevede clar că victimele trebuie protejate de orice formă de urmărire penală sau pedeapsă. Dacă cineva a fost forțat să săvârșească fapte penale, trebuie pedepsiți cei care s-au aflat în spatele acestor fapte, nu victimele. De asemenea, Parlamentul European consideră că este important ca sprijinul oferit unei victime să fie întotdeauna asigurat într-o limbă și într-o formă pe care acestea să o poată înțelege. Mai mult, nu trebuie să uităm că asociațiile de voluntariat și organizațiile non-profit joacă un rol crucial atunci când vine vorba de prevenirea și combaterea traficului de persoane. Ziua de astăzi poate fi o zi importantă pentru decență, întrucât Parlamentul European va vota, să sperăm, în favoarea acestui nou act legislativ care va oferi un ajutor atât de necesar victimelor și care va avea drept rezultat urmărirea neobosită a celor responsabili pentru aceste fărădelegi.
<SPEAKER ID="095" NAME="Miroslav Mikolášik" AFFILIATION="PPE">
(SK) Dnă președintă, pedepsirea persoanelor juridice implicate în traficul de persoane contribuie la intensificarea luptei împotriva acestei forme moderne de sclavie.
<P>
Desigur, pedepsirea unei entități juridice nu trebuie să excludă pedepsirea anumitor persoane fizice care au participat, într-un fel sau altul, la aceste activități. Pe lângă impunerea de sancțiuni financiare, măsurile eficiente împotriva entităților juridice includ, în opinia mea, pierderea dreptului la asistență sau subvenții publice, suspendarea activităților comerciale și, mai presus de orice, decizii în instanță de închidere a entității respective. Statele membre trebuie să garanteze adoptarea de măsuri juridice, astfel încât organismele naționale să poată decide să nu urmărească în justiție sau să nu impună pedepse asupra victimelor traficului de persoane, pentru ca acestea să își poată continua anchetele chiar și atunci când victimele își retrag declarațiile. Nu în ultimul rând, țin să subliniez că victimele acestor crime îngrozitoare continuă de cele mai multe ori să fie victimizate, aflându-se în situații extrem de precare, motiv pentru care se impune o susținere și protecție specială. O atenție specială trebuie acordată, de asemenea, victimelor copii, pentru care este necesară găsirea unor soluții și mai cuprinzătoare și mai durabile.
<SPEAKER ID="096" NAME="Olga Sehnalová" AFFILIATION="S&amp;D">
(CS) Dnă președintă, toate rapoartele discutate în dimineața aceasta au un lucru în comun - protejarea drepturilor fundamentale ale omului în Uniunea Europeană și un proces european comun în acest domeniu. Este aproape de necrezut că în Uniunea Europeană a secolului XXI, sute de mii de oameni pe an devin victime ale traficului de persoane, majoritatea femei și copii. E trist faptul că, în era actuală, această problemă este de actualitate, iar statisticile, din păcate, nu indică un declin în acest sens. Dimpotrivă. Autorii acestei infracțiuni grave câștigă profituri astronomice din traficul de persoane, estimate la 32 de miliarde de dolari anual. Protejarea drepturilor omului și a demnității umane trebuie să fie o prioritate clară în activitatea noastră, dar este esențială o abordare comună din partea statelor membre. În consecință, susțin din plin propunerea de directivă, care va introduce instrumente noi pentru combaterea acestui tip de infracțiune și va asigura o protecție mai eficientă pentru victime, în comparație cu măsurile juridice existente, și care va încerca să asigure o abordare mai coordonată la nivelul UE.
<SPEAKER ID="097" NAME="Sonia Alfano" AFFILIATION="ALDE">
(IT) Dnă președintă, doamnelor și domnilor, sunt încântată că, în versiunea finală a raportului, implicarea în organizații criminale pentru comiterea de infracțiuni asociate traficului de persoane este o circumstanță agravantă care dublează pedepsele minime, de la cinci la zece ani de închisoare. În plus, articolul 6a face o trimitere explicită la sechestrarea și confiscarea instrumentelor și veniturilor obținute din acest gen de infracțiune.
<P>
Această abordare - pe care o consider absolut corectă și care sper să poată fi transpusă și în alte texte legislative - privește realitatea în față și recunoaște că traficul de persoane pentru diferite forme de exploatare, de exemplu, prostituție, activități criminale și trafic de organe, este orchestrat de activități criminale internaționale.
<P>
De asemenea, sunt mulțumită de prevederile articolului 7, care îndeamnă statele membre să nu urmărească în justiție persoane implicate în activități criminale care au fost obligate să comită astfel de fapte în calitate de victime ale traficului. De fapt, în multe cazuri, victimele violenței implicate de trafic nu suferă doar răni fizice, ci și insulta de a fi incriminați pentru faptele pe care au fost constrânși să le facă, prostituția fiind un exemplu tipic. De aceea, susțin raportul și doresc să le mulțumesc celor două raportoare.
<SPEAKER ID="098" NAME="Elie Hoarau" AFFILIATION="GUE/NGL">
(FR) Dnă președintă, nu pot decât să sprijin proiectul de directivă al celor două raportoare, care ar trebui să se extindă la toate statele membre pentru o competență mai puternică și mai fermă în vederea urmăririi și pedepsirii aspre a autorilor acestei infracțiuni constituite de traficul de persoane și, de asemenea, pentru a proteja, ajuta și reabilita victimele care sunt, în special, femei și copii.
<P>
Totuși, pentru mai multă eficacitate și credibilitate în această luptă, Europa, moștenitoare a istoriei statelor europene, ar trebui să recunoască comerțul cu sclavi și sclavia ca fiind crime împotriva umanității, așa cum au făcut unele state membre, și țin să menționez Franța în special.
<SPEAKER ID="099" NAME="Oreste Rossi" AFFILIATION="EFD">
(IT) Dnă președintă, plaga traficului de persoane este un fenomen care a căpătat proporții deosebit de îngrijorătoare. Dacă, la început, a implicat în principal femei și copii recrutați pentru prostituție, acum victimele sunt oameni de toate vârstele și de ambele sexe, care sunt introduși într-un circuit al exploatării care nu este neapărat sexual, ci și economic. Rețelele de criminalitate organizată profită de vulnerabilitatea socială, de problemele familiale, de violențele domestice și de handicapuri pentru a încuraja imigrația, exploatând oamenii respectivi prin forță, abuz și amenințări.
<P>
Suntem în favoarea propunerii de directivă. Trebuie să înăsprim pedepsele aplicate traficanților, confiscându-le bunurile. În plus, ar trebui să existe un efort concertat din partea tuturor statelor membre în vederea consolidării politicilor de prevenire a traficului de persoane, promovând formarea de persoane însărcinate cu identificarea victimelor sau a potențialelor victime.
<SPEAKER ID="100" NAME="Krisztina Morvai" AFFILIATION="NI">
Dnă președintă, acest raport a fost cu siguranță un pas important în direcția combaterii traficului de persoane în general și a traficului de femei în special. Următorul pas important ar trebui să fie explorarea relației cât se poate de evidente dintre traficul de femei și prostituție.
<P>
Pe de o parte, vorbim pe bună dreptate despre traficul de femei ca fiind o crimă teribilă, brutală, pe care trebuie să o combatem. Pe de altă parte, vorbim despre prostituție ca fiind o "muncă sexuală”, un serviciu. Vorbim despre proxeneți și deținători de bordeluri ca fiind întreprinzători și legalizăm prostituția.
<P>
Ceea ce vreau să spun este că un client care merge la un bordel sau un client care apelează la serviciile unei prostituate nu are practic cum să știe dacă ea este o prostituată "normală” - dacă se poate vorbi de așa ceva, întrucât nu se poate spune dacă prostituția este vreodată consimțită - sau o femeie traficată.
<P>
De aceea, practic nu se poate aborda traficul fără a aborda industria sexului.
<SPEAKER ID="101" NAME="Cecilia Malmström">
membră a Comisiei. - Dnă președintă, vă mulțumesc pentru această dezbatere importantă. Doresc să vă informez că astăzi, Comisia va numi un coordonator pentru combaterea traficului de persoane, care va intra în funcție luna următoare. Această persoană va îmbunătăți coordonarea și coerența între instituțiile și agențiile UE și statele membre, va contribui la schimbul de bune practici între diferitele state membre, va elabora politici existente și viitoare și va fi un punct de contact pentru țările terțe. Acest lucru este foarte important. Prin prevenție, aplicarea legii și informarea victimelor, această persoană poate garanta că metodele corespunzătoare de combatere a traficului sunt folosite și mobilizate adecvat. Îi voi cere coordonatorului să coopereze strâns cu Parlamentul European și să îl țină la curent cu privire la aceste evoluții.
<P>
Problema incriminării merită o dezbatere aparte, dar articolul 19 din directivă stipulează că, în câțiva ani, Comisia va prezenta un raport Parlamentului European și Consiliului "de evaluare a impactului legislației naționale actuale care incriminează utilizatorii serviciilor care fac obiectul exploatării legate de traficul de persoane asupra prevenirii traficului de persoane, însoțit, dacă este necesar, de propuneri corespunzătoare”. Vom reveni cu siguranță asupra acestei chestiuni și nu exclud posibilitatea de a formula și alte propuneri pe această temă.
<P>
Acestea fiind spuse, cred că putem fi mândri de această directivă discutată astăzi. Este un instrument foarte important în lupta împotriva traficului și protejarea victimelor. Această directivă ne-a oferit un instrument important, a demonstrat lumii angajamentul nostru în combaterea sclaviei moderne și va intensifica eforturile noastre.
<P>
Aș vrea să transmit sincerele mele mulțumiri celor două raportoare, dna Bauer și dna Hedh. Dezbaterea de astăzi a arătat cât de importantă a fost munca dumneavoastră, pentru că aveți sprijinul tuturor grupurilor. Țin să vă felicit pentru aceasta.
<SPEAKER ID="102" NAME="Edit Bauer" LANGUAGE="HU">
Dnă președintă, doresc în mod deosebit să-i mulțumesc dnei Malmström pentru faptul că a numit raportul un text istoric. Această afirmație este, probabil, justificată, din moment ce este pentru prima dată când adoptăm o legislație penală pe baza Tratatului de la Lisabona, dar aș vrea să sper totodată că acesta este un mare pas înainte în a garanta că niciun autor implicat în traficul de persoane nu poate rămâne nepedepsit. A fost de-a dreptul reconfortant să observăm în cadrul dezbaterii care a avut loc aici prezența unei voințe politice. Eu însămi am constatat, destul de des din nefericire, și uneori mi-am exprimat opinia în acest sens, că există o lipsă a voinței politice de a progresa serios în acest domeniu. Or, ceea ce am auzit astăzi este exact contrariul, motiv pentru care țin să le mulțumesc colegilor mei deputați pentru această dovadă de voință politică de a face un pas uriaș în direcția combaterii traficului de persoane.
<P>
Am primit două propuneri de modificare din partea Grupului EFD, însă aș vrea să îi rog pe colegii mei deputați să nu le sprijine, întrucât ele urmăresc reducerea la minimum a pedepselor. Ba mai mult, țin să-i mulțumesc dnei Tzavela pentru faptul că a solicitat exact opusul, și anume, să le înăsprim și mai mult. Am convingerea că acesta este un pas important, dar pasul făcut astăzi trebuie urmat de o serie de pași ulteriori. Trebuie să depunem multe eforturi în a descuraja cererea. Desigur, nu putem soluționa toate problemele asociate ofertei, dar putem face multe în ceea ce privește cererea, și am sentimentul că, în acest domeniu, încă nu este prea târziu, ci că doar voința politică este probabil insuficientă pentru a face pasul necesar. Sunt convinsă că domeniul de aplicare a legislației va trebui să se extindă mai devreme sau mai târziu pentru a include autorii din țări terțe care dețin un permis de ședere în UE, deoarece sunt la fel de convinsă că va trebui să modificăm directiva privind permisele de ședere temporară pentru a asigura o coerență legislativă în acest domeniu. Vă mulțumesc foarte mult pentru sprijinul dumneavoastră.
<SPEAKER ID="103" NAME="Anna Hedh" LANGUAGE="SV">
Dnă președintă, doresc să ofer mulțumirile mele pentru contribuțiile excelente și pentru sprijinul pe care l-am primit în cadrul acestei adunări în favoarea legislației de prevenire a traficului de persoane. În viitor, sper că vom putea chiar să îmbunătățim această legislație și să înăsprim normele noastre comunitare comune împotriva traficului de persoane.
<P>
Cu toate acestea, nu trebuie să uităm că eforturile noastre continue trebuie să vizeze motivele și sursa tuturor formelor de trafic de persoane, și anume, sărăcia, excluziunea socială și cererea. Trebuie să ne îndreptăm energiile înspre aceste probleme, mai presus de orice, ca să putem găsi o rezolvare la problema traficului de persoane.
<P>
Cum am spus mai devreme, nu trebuie să ne dăm bătuți. Dreptul oamenilor de a decide, atunci când este vorba de propria lor viață și propriul lor corp, este un drept al omului care nu poate fi cumpărat sau vândut pentru bani ca orice marfă învechită. Lupta împotriva traficului de persoane în Europa și în lume va continua. Vă mulțumesc pentru tot sprijinul dumneavoastră.
<SPEAKER ID="104" NAME="Președinta">
Dezbaterea a fost închisă.
<P>
Votul va avea loc astăzi, în câteva minute.
<P>
Declarații scrise (articolul 149 din Regulamentul de procedură)
<SPEAKER ID="105" NAME="Sergio Berlato" LANGUAGE="IT">
Traficul de persoane, în diferitele forme pe care le poate lua, inclusiv exploatarea sexuală, comerțul ilegal cu organe umane, munca forțată sau adopțiile ilegale, reprezintă o încălcare gravă a drepturilor omului consacrate prin Carta drepturilor fundamentale a Uniunii Europene.
<P>
Proporțiile acestui fenomen sunt izbitoare, iar experiența a demonstrat că actualul cadru juridic al Uniunii Europene în materie nu este îndeajuns de eficient. De aceea, cooperarea între Parlamentul European, Comisie și Consiliu joacă un rol strategic în promovarea unei politici europene destinate să abordeze în mod eficient acest fenomen.
<P>
Tratatul de la Lisabona a consolidat competențele Uniunii Europene în ceea ce privește cooperarea judiciară și polițienească între statele membre în materie penală. Cu toate acestea, consider că este încă necesară o înăsprire a pedepselor pentru traficanții de persoane și că trebuie extinsă și mai mult asistența acordată victimelor violenței.
<P>
Sunt de acord că, pentru a descuraja cererea, ar fi oportun un angajament mai ferm din partea Uniunii Europene și a statelor membre, prin organizarea de campanii de sensibilizare în țările de origine, de tranzit sau de destinație ale traficului. În final, susțin numirea unui coordonator european pentru combaterea traficului de persoane, care să gestioneze acțiunile și politicile Uniunii Europene în acest sector specific.
<SPEAKER ID="106" NAME="Vilija Blinkevičiūt" LANGUAGE="LT">
Doresc să le felicit pe cele două raportoare pentru munca depusă, căci această directivă istorică este un pas foarte important în combaterea flagelului traficului de persoane, prin prevederea unor niveluri clare de sancțiuni și pedepse. Cu toate că s-au adoptat deja numeroase legi la nivel național și european și s-au asumat angajamente politice multianuale în acest domeniu, se estimează că sute de mii de oameni devin victime ale traficului în fiecare an în interiorul UE și dincolo de granițele sale. Acest lucru demonstrează că lupta împotriva traficului de persoane, în special femei și copii, rămâne o problemă uriașă și una dintre încălcările cele mai grave ale drepturilor omului. Țin să subliniez că, în condițiile în care copiii sunt mai vulnerabili și sunt mai expuși riscului de a deveni victime ale traficului de persoane, această categorie de victime ar trebui să se bucure de o atenție specială. Având în vedere faptul că traficul de persoane este o formă modernă de sclavie și o afacere extrem de profitabilă pentru criminalitatea organizată, trebuie să se acorde întâietate eforturilor preventive, protecției victimelor și chestiunilor de ordin social. De asemenea, trebuie creat un mediu ostil pentru traficanții de persoane. Nivelul sancțiunilor și pedepselor aplicate celor care profită de pe urma traficului de persoane ar trebui să reflecte gravitatea infracțiunii comise și să acționeze ca un factor descurajator eficient pentru asemenea activități. În afară de pedepse, statele membre ar trebui să prevadă sancțiuni cum ar fi confiscarea bunurilor și să întreprindă măsurile necesare pentru a sechestra și confisca instrumentele și beneficiile obținute din aceste infracțiuni, pentru că doar atunci astfel de practici ilicite nu ar mai fi viabile din punct de vedere economic.
<SPEAKER ID="107" NAME="Nessa Childers" AFFILIATION="S&amp;D">
în scris. - Votul de astăzi cu privire la traficul de persoane vine într-un moment crucial pentru lupta permanentă împotriva acestei forme de sclavie a zilelor noastre. Regizorul irlandez Ciarán O'Connor a subliniat anul trecut prin filmul său "Trafficked”, care a arătat impactul constant al traficului de persoane în Irlanda, că aceasta este o crimă care se specializează tot mai mult și devine din ce în ce mai nemiloasă pe măsură ce autoritățile se străduiesc să o elimine. Măsurile de genul celor propuse aici sunt cruciale și încearcă să ofere autorităților instrumentele și obiectivul comun de care au nevoie pentru a aborda această problemă care afectează întreaga Europă. La nivel național, legiuitorul trebuie să îi reprime fără milă pe cei vinovați, iar organele de poliție trebuie să dispună de resurse, astfel încât nu lipsa fondurilor și deficitul de personal să facă posibilă continuarea activităților de trafic de persoane. Din nefericire, aceasta este o infracțiune care nu cunoaște frontiere și, ca atare, doar o legislație europeană, nu numai cea națională, va putea cu adevărat să pună capăt sclaviei în Europa.
<SPEAKER ID="108" NAME="Giovanni Collino" LANGUAGE="IT">
Acțiunea Uniunii Europene în domeniul traficului de persoane nu trebuie să se limiteze la a denunța fenomenul, ci să recunoască necesitatea unor acțiuni precise ex-post, pentru a garanta că cei responsabili pentru asemenea practici barbare nu rămân nepedepsiți.
<P>
Aceste acțiuni includ armonizarea pedepselor, dar și o coordonare a intervențiilor prevăzute de Uniune cu cele deja aplicate de alte organizații internaționale, cum ar fi Organizația Națiunilor Unite. Acțiunile ex-post trebuie combinate cu acțiunile preventive, care sunt la fel de importante. Înainte de toate, trebuie să existe o cooperare strânsă între autoritățile de poliție judiciară și financiară, pentru a garanta că sistemele economice care gravitează în jurul acestor activități criminale sunt blocate de la sursă, iar toate ramificațiile sunt tăiate.
<P>
Mai mult, este din ce în ce mai important să dispunem de baze de date precise și fiabile care să facă distincția dintre diferitele elemente specifice și care să ofere un punct de plecare pentru o gamă de intervenții care să atace în profunzime fiecare caz în parte. Prin această propunere de directivă, Uniunea Europeană urmărește să atace întreaga filieră a acestui comerț inuman care calcă în picioare principiile și valorile sale fundamentale.
<SPEAKER ID="109" NAME="Ioan Enciu" AFFILIATION="S&amp;D">
în scris. - Criminalitatea organizată este un fenomen pe care Uniunea Europeană trebuie să îl abordeze frontal. În situații de trafic de persoane, atitudinea noastră trebuie să fie mai curând proactivă, decât reactivă. Este important să depistăm noile modalități de trafic de persoane, pentru a intercepta și a bloca rutele de trafic nou apărute. În calitate de membru al Grupului S&D, țin să subliniez că unul din obiectivele noastre esențiale este combaterea criminalității transfrontaliere. De aceea am votat în favoarea acestei inițiative legislative. În calitate de legiuitori ai Uniunii Europene, trebuie să garantăm respectarea dreptului la demnitate umană, dreptul la integritate, interzicerea torturii și a tratamentului sau pedepselor inumane sau degradante și interzicerea sclaviei și a muncii forțate. Nu putem permite ca traficul și licitarea ulterioară a copiilor să continue. Traficanții recurg, de asemenea, la practica recrutării pe internet. Acest lucru este extrem de alarmant, deoarece mulți copii au acces la internet.
<SPEAKER ID="110" NAME="Zita Gurmai" AFFILIATION="S&amp;D">
în scris. - Traficul de persoane este o crimă împotriva demnității umane, care distruge viețile multor copii și femei din întreaga lume. Actuala propunere este o realizare notabilă, deoarece pune pe primul loc victimele și abordează problema într-o manieră complexă, transfrontalieră. Aceste măsuri noi vor facilita recunoașterea și urmărirea în justiție a cazurilor de trafic de persoane și vor încuraja victimele să coopereze cu autoritățile. Va fi o legislație cu caracter obligatoriu, care va trebui aplicată de fiecare stat. Acest tip de reglementare este singurul care poate aduce o schimbare pentru toate persoanele vulnerabile care ar putea cădea pradă traficului. Prin urmare, invit statele membre să urmeze propunerea cuprinsă în acest text și să îi pedepsească pe cei care acceptă cu bună știință serviciile unei victime a traficului. Combaterea cererii este esențială în eradicarea fenomenului de la rădăcină. Raportul acesta este o propunere excelentă, sub aspect moral și profesional, și le felicit pe distinsele mele colege, dna Bauer și dna Hedh, pentru acest lucru. Sunt foarte fericită că Consiliul și comisiile FEMM și LIBE au reușit să creeze un text care se bucură de susținerea tuturor instituțiilor relevante din UE. Sper că acesta va fi în curând adoptat oficial și transpus în legislația națională. Victimele sunt nerăbdătoare să îl vadă.
<SPEAKER ID="997" NAME="Anneli Jäätteenmäki" LANGUAGE="FI">
Directiva cu privire la traficul de persoane este un important pas înainte, căci traficul de persoane este o realitate, chiar și în Europa. Ceea ce este cel mai important este să prevenim traficul de persoane prin abordarea problemei sărăciei și inegalităților și prin a-i face pe oameni mai conștienți de prezența acestui fenomen.
<P>
Este de importanță vitală să recunoaștem existența traficului de persoane și să ajutăm victimele acestuia. Victimele pot fi femei sau bărbați, copii sau adulți. Un angajat pe un șantier poate fi o victimă a traficului de persoane. Situația din jurul unui cerșetor de etnie romă poate corespunde criteriilor traficului de persoane, dacă este o practică organizată și bazată pe constrângere.
<P>
Din nefericire, traficul de persoane este de multe ori asociat practicilor cu caracter sexual: femei sau fete ajung să se prostitueze sau sunt forțate să facă acest lucru. Este important ca victimele traficului de persoane să aibă posibilitatea de a beneficia de protecție și consiliere juridică.
<SPEAKER ID="111" NAME="Lívia Járóka" AFFILIATION="PPE">
în scris. - Ca urmare a situației actuale nefavorabile care afectează comunitățile de romi - cum ar fi nivelul scăzut de educație, sărăcia extremă, marginalizarea și discriminarea - femeile și copiii de etnie romă sunt extrem de vulnerabili în fața traficului de persoane. Această formă modernă de sclavie este adânc ancorată în sărăcie și excluziune și, drept urmare, eliminarea condițiilor de viață inacceptabile cu care se confruntă mulți romi trebuie să fie un obiectiv strategic major. Mai mult, UE și autoritățile statelor membre trebuie să acționeze mult mai energic în combaterea acestui fenomen, în special prin eradicarea criminalității organizate și protejarea grupurilor de risc, îndeosebi femeile și minorii de origine minoritară.
<P>
Această inițiativă vizează adoptarea unui concept mai larg a ceea ce ar trebui considerat trafic de persoane, iar eu consider că exploatarea în scopul cerșetoriei, inclusiv utilizarea unei persoane dependente traficate în scopul cerșetoriei, indiferent de relația sa cu infractorii, trebuie să intre în domeniul său de aplicare. Pedepsele ar trebui să fie mai severe atunci când infracțiunea este comisă împotriva unor persoane vulnerabile în virtutea vârstei, genului, gravidității, a stării de sănătate sau a unui handicap și trebuie să țină seama în mod corespunzător de cazurile în care victima a fost supusă torturii, administrării forțate de droguri sau medicamente, violului sau altor forme grave de agresiune fizică, psihică și sexuală.
<SPEAKER ID="112" NAME="Debora Serracchiani" LANGUAGE="IT">
În fiecare an, în Europa, sute de mii de persoane sunt vândute ca niște obiecte, motiv pentru care se resimte din ce în ce mai mult nevoia de a proteja victimele traficului de persoane împotriva utilizării de documente false, împotriva prostituției și imigrației.
<P>
Când vorbim de traficul de persoane, trebuie să ne gândim nu numai la exploatarea sexuală, munca forțată sau adopțiile ilegale, ci și la problema traficului de organe, care devine o infracțiune din ce în ce mai răspândită. Structura juridică europeană nu este îndeajuns de eficientă, iar Uniunea Europeană și statele membre trebuie să facă mai mult. Este necesară o structură consolidată de coordonare între instituțiile și agențiile Uniunii, precum și între cele ale statelor membre și partenerii internaționali.
<SPEAKER ID="113" NAME="Artur Zasada" LANGUAGE="PL">
În dezbaterea de astăzi, doresc să abordez problema traficului de copii. Trebuie să depunem toate eforturile pentru a dezvolta și îmbunătăți sistemele juridice și instituționale și sistemele de îngrijire pentru copii din toate statele membre. Sfera activităților acoperite de termenul "trafic de persoane” ar trebui revizuită și extinsă. Este singura modalitate prin care vom putea preveni situații cum ar fi: 1) adopția în scopuri comerciale, sau, cu alte cuvinte, adopția privată care implică renunțarea la drepturile copilului în fața tribunalelor de drept al familiei, cel mai adesea în schimbul unei plăți; 2) femeile însărcinate care părăsesc țara și se întorc fără copil; 3) dispariția copiilor ai căror părinți au decedat în țări afectate de conflicte armate.
<P>
Având în vedere faptul că foarte multe infracțiuni sunt comise acum prin intermediul internetului, este oportună crearea unor echipe interdisciplinare specializate în combaterea acestui tip de infracțiune. Acestea nu s-ar ocupa doar de supravegherea mediului criminal, ci și de culegerea de probe, prin monitorizarea situațiilor financiare ale persoanelor implicate în traficul de copii. Ar trebui să instruim funcționari publici și să îi facem mai conștienți de situația copiilor în familii din care aceștia ar putea fi traficați. Acest lucru se aplică în special serviciilor care lucrează cu familiile care primesc asistență din partea statului din cauza condițiilor materiale precare. Singura modalitate care ne-ar oferi șansa de a elimina sau cel puțin de a limita traficul de persoane și cu precădere traficul de copii, este prin intermediul unor măsuri multilaterale și armonizate, luate la nivelul celor 27 de state membre.
<P>
(Ședința a fost suspendată pentru câteva minute)
