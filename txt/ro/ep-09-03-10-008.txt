<CHAPTER ID="008">
Votare
<SPEAKER ID="096" NAME="Preşedintele">
Înainte de a începe, doresc să informez deputaţii că astăzi introducem un nou sistem informatic de votare în cadrul Parlamentului. Principala sa caracteristică este faptul că afişează, pe unul dintre ecranele mari, lista oficială de votare elaborată de Unitatea de recepţie documente. Afişajul va evidenţia fiecare vot pe măsură ce acesta se anunţă, facilitând urmărirea procesului de votare de către toţi membrii.
<P>
Punctul următor pe ordinea de zi este votarea.
<P>
(Pentru rezultate şi alte detalii cu privire la vot: a se vedea procesul-verbal)
<SPEAKER ID="097" NAME="Graham Watson">
în numele Grupului ALDE - Domnule preşedinte, doresc o lămurire. Preşedintele a decis să aplicăm procedura de reformare pentru votul de astăzi privind raportul Krahmer şi pentru votul de mâine privind raportul Cashman? În acest caz, grupul meu solicită să amânăm până mâine votul privind raportul Krahmer, pentru a putea investiga implicaţiile aplicării procedurii de reformare în cazul acestui vot.
<SPEAKER ID="098" NAME="Preşedintele">
Preşedintele analizează aceste două probleme. Când vom ajunge la raportul Krahmer, vom analiza moţiunea dvs. de procedură.
<SPEAKER ID="099" NAME="Thomas Mann" AFFILIATION="PPE-DE">
(DE) Domnule preşedinte, doresc să felicit Parlamentul pentru acest nou sistem informatic. Se pare însă că există probleme la câţiva biţi ai acestuia.
<P>
Între timp, sunt foarte mulţumit de faptul că, la cea de-a cincizecea aniversare a ocupării Tibetului de către China, mulţi dintre noi au reuşit să ridice drapele tibetane. Mi s-a atras atenţia asupra faptului că Biroul declarase iniţial că este posibil să nu apară unele steaguri, ceea ce înseamnă că deputaţii nu le pot ridica în această zi deosebită. Există informaţii recente privind această problemă?
<SPEAKER ID="100" NAME="Preşedintele">
Înţeleg că au existat unele confuzii privind această problemă, dar Preşedintele a declarat acest lucru pentru a menţine ordinea astăzi şi mă bucură să văd atât de multe drapele în sală; şi eu am unul în buzunar - drapelul tibetan poate fi ridicat.
<P>
Cu această ocazie doresc să-i urez bun venit domnului Tashi Wangdi, reprezentantul Sfinţiei Sale, Dalai Lama.
<P>
(Aplauze prelungite)
<SPEAKER ID="101" NAME="Zbigniew Zaleski" AFFILIATION="PPE-DE">
Domnule preşedinte, aş dori să spun câteva cuvinte importante, dacă îmi permiteţi. Tocmai am comemorat o crimă barbară, uciderea a 20 000 de ofiţeri şi intelectuali polonezi la Katyń, în 1940, prin împuşcături în ceafă, la ordinul "părintelui naţiunilor”, Iosif Stalin. Aceasta a însemnat eliminarea liderilor şi elitelor unei naţiuni ce lupta pentru libertatea proprie şi libertatea europeană.
<P>
Acum patru ani am solicitat un minut de tăcere pentru a îi comemora, însă Parlamentul a refuzat. Prin urmare, nu voi cere astăzi acest lucru şi voi scuti preşedinţia de obligaţia de a lua o decizie atât de dificilă. Doresc, în schimb, să vă reamintesc de această tragedie şi să îmi exprim dorinţa ca eforturile noastre comune să poată preveni producerea unor astfel de genociduri pe continentul european în viitor.
<P>
(Aplauze)
<SPEAKER ID="102" NAME="Preşedintele">
Vă mulţumesc, domnule Zaleski - aplauzele vorbesc de la sine.
