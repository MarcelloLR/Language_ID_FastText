<CHAPTER ID="003">
Participarea Elveției la programul "Tineretul în acțiune” și la programul de acțiune în domeniul învățării pe toată durata vieții (dezbatere) 
<SPEAKER ID="047" NAME="Președintele">
Următorul punct pe ordinea de zi este recomandarea doamnei Pack, în numele Comisiei pentru cultură și educație, referitoare la decizia privind încheierea unui Acord între Uniunea Europeană și Confederația Elvețiană de stabilire a termenelor și condițiilor de participare a Confederației Elvețiene la programul "Tineretul în acțiune” și la programul de acțiune în domeniul învățării pe toată durata vieții (2007-2013) (12818/2010 - C7-0277/2010 - 2010/0231(NLE)).
<SPEAKER ID="048" NAME="Doris Pack" LANGUAGE="DE">
Domnule președinte, mă bucur foarte mult că avem ocazia de a ține această dezbatere astăzi, pentru că îmi amintesc că amândoi am cooperat mereu cu Elveția în Consiliul European și, prin urmare, suntem amândoi conștienți de cât de important este pentru Elveția să participe la aceste programe. În 2006, înainte ca aceste programe să fie reînnoite, noi, Parlamentul European, știam, desigur, că nu existăm izolați de ceilalți, ci că ar trebui să încercăm să îi aducem pe toți ceilalți la bord cu noi. Deși Elveția nu face parte din Spațiul Economic European, aceasta a fost interesată să participe în domeniul instruirii și educației. La fel ca toți ceilalți, am fost foarte încântată de această evoluție. În 2004, am făcut parte dintr-o delegație care a vizitat Comisia pentru formare a Parlamentului elvețian. Am discutat în detaliu chestiunile relevante, de exemplu mobilitatea și cooperarea dintre școli și universități. La acea vreme, pentru mine era clar că această propunere va exista în viitor și acum o salut.
<P>
În elaborarea acestor programe, nu ne-am gândit numai la propriile interese, ci și la cele ale tuturor țărilor învecinate, precum țările din Balcanii de Vest și chiar Elveția, situată la mijloc. Din acest motiv am făcut unele progrese bune azi. Referitor la dezbaterea anterioară, vă spun acum că și Elveția dorește să facă o solicitare de a se alătura programului cultural. Aceasta este interesată și de participarea la sistemul privind Marca patrimoniului cultural, lucru pe care îl poate face numai dacă participă la acest program.
<P>
Doamnelor și domnilor, ce anume trebuie să facem astăzi? Putem să spunem "da” sau "nu”. Niciunul dintre noi nu s-ar gândi să spună "nu”, pentru că mereu am fost în favoarea alăturării Elveției. Aș dori să adaug că prin alăturare mă refer la faptul că și aceasta își va plăti partea. Conform articolului 218, singura noastră opțiune este de a spune "da” sau "nu” și, desigur, vom spune un da clar acestui acord.
<P>
Care sunt principalele puncte ale acestui acord cu Elveția? În mod normal, condițiile, normele și procedurile pentru proiectele și inițiativele care implică participanții elvețieni vor fi aceleași ca și pentru participanții din statele membre și proiectele pe care acestea le propun. Elveția va trebui să instituie o agenție națională, la fel cum am făcut cu toții în țările noastre respective, care să coordoneze punerea în aplicare a programelor la nivel național și căreia i se va solicita să aducă o contribuție financiară la fiecare dintre programe în fiecare an. În 2011, această sumă se va ridica la 1,7 milioane de euro pentru programul "Tineretul în acțiune” și la 14,2 milioane de euro pentru programul de învățare pe toată durata vieții. În ceea ce privește controalele financiare și dispozițiile privind auditul, Elveției i se va cere să adere la dispozițiile Uniunii Europene, inclusiv la cele legate de controalele de către instituțiile UE și de către autoritățile elvețiene. Acest acord va rămâne în vigoare până când una dintre părți se va retrage. Cu toate acestea, nu cred că cineva ar intra într-un program de acest gen cu intenția de a se mai retrage vreodată. Acesta este în interesul generației tinere din Elveția și, desigur, al tinerilor din țările care înconjoară Elveția care ar dori să participe la schimburile școlare cu Elveția în cadrul programului Comenius-Regio, sau la parteneriatele școlare individuale, precum și la programul Erasmus.
<P>
Desigur, reprezentanții autorităților elvețiene vor putea asista la reuniunile comisiei noastre referitoare la aspecte care privesc țara lor. Permiteți-mi să spun un lucru: suntem nerăbdători ca Elveția să facă astfel pasul hotărâtor. Aceasta își exprimă interesul pentru un astfel de acord de mult timp. Speranța noastră este că sensibilizarea în Elveția cu privire la dimensiunea europeană va fi consolidată atunci când generația mai tânără va avea ocazia să interacționeze cu alți tineri europeni. Poate că acest lucru va însemna că viitoarele referendumuri vor avea un rezultat diferit față de cele din trecut. Ne punem încrederea în generația mai tânără și în aceste două programe minunate. Am încrederea că programul cultural va fi adăugat peste trei ani.
<SPEAKER ID="049" NAME="Androulla Vassiliou">
membră a Comisiei. - Domnule președinte, conform Tratatului privind funcționarea Uniunii Europene, încheierea acestui acord între Uniunea Europeană și Confederația Elvețiană are nevoie de aprobarea Parlamentului înainte să poată intra în vigoare.
<P>
Aș dori să mulțumesc Comisiei pentru cultură și educație și mai ales președintei sale, doamna Doris Pack, pentru abordarea constructivă a acordului.
<P>
Întrucât Elveția a refuzat să adere la Spațiul Economic European, până acum niciun acord nu a permis cooperarea directă sau indirectă între UE și Elveția în domeniul educației.
<P>
Cu toate acestea, Elveția manifestă de mult timp interes pentru programele noastre de educație și pentru tineret. Aceasta a dezvoltat chiar un sistem de sprijin național pentru a încuraja parteneriatele cu organizațiile statelor membre UE care activează în aceste programe. Mai mult, Elveția a participat la Procesul Bologna și la crearea unui spațiu al învățământului superior european.
<P>
De asemenea, aceasta a urmărit îndeaproape, chiar dacă din exterior, dezbaterea referitoare la politicile privind educația în Uniunea Europeană. Elveția va fi prima țară participantă la programele noastre care nu este nici stat membru al UE, nici membră a Spațiului Economic European, nici candidată actuală sau potențial la aderare la UE.
<P>
Comisia salută participarea Elveției la cele două programe. Acordul va permite organizațiilor elvețiene pentru educație și tineret, precum și studenților individuali, profesorilor și tinerilor, să participe la programele UE Tineretul în acțiune și de învățare pe toată durata vieții în condiții absolut egale cu cetățenii UE. Proiectele și inițiativele prezentate de participanții din Elveția vor fi supuse acelorași condiții, norme și proceduri care se aplică proiectelor din statele membre.
<P>
Elveția a instituit o agenție națională pentru a coordona punerea în aplicare la nivel național a programelor. Aceasta va face o contribuție financiară anuală la fiecare program și va participa în calitate de observatoare la întâlnirile comisiei referitoare la program pentru punctele care privesc Elveția.
<P>
Vă mulțumesc, onorabili deputați, pentru munca bună pe care ați desfășurat-o în acest caz.
<SPEAKER ID="050" NAME="Marco Scurria" LANGUAGE="IT">
Domnule președinte, doamnelor și domnilor, pe lângă Comisie, aș dori cu siguranță să îi mulțumesc și președintei Comisiei pentru cultură și educație, doamna Pack, pentru munca și implicarea deplină în acest dosar.
<P>
Subiectul despre care vorbim astăzi este important deoarece tocmai un instrument precum "Tineretul în acțiune creează răspândirea ideilor, apropierea și prietenia între țările Uniunii Europene, dar și, mai presus de toate, între cele care nu fac parte din ea, precum Elveția sau alte țări din afară.
<P>
Marea bogăție a programelor noastre multianuale este cea care, prin acțiuni precum "Tineretul în acțiune”, "Erasmus”, "Erasmus Mundus”, "Educație permanentă”, "Media”, "Media Mundus” și multe altele, permite construirea unor relații între țările Uniunii Europene și țările terțe.
<P>
Vedeți, prin aceste programe, am adus la viață Uniunea Europeană, permițând multor cetățeni - în principal tineri - să se întâlnească, să facă schimb de experiență, să îi cunoască pe ceilalți și să devină ei înșiși cunoscuți. Le-am dat profesorilor și lucrătorilor în general șansa de a-și îmbunătăți abilitățile profesionale și le-am acordat directorilor, producătorilor și asociațiilor din diferite țări șansa de a face o muncă mai bună.
<P>
Prin urmare, aceste programe sunt importante și, așadar, am fost puțin îngrijorați atunci când nu le-am văzut în programul de lucru al Comisiei pentru anul viitor. Prin urmare, astăzi aprobăm un pas important, care determină creșterea Europei, consolidează cetățenia pe continentul nostru și - având în vedere că am vorbit despre aceasta puțin mai devreme în legătură cu Marca patrimoniului european - acesta este un pas care contribuie la crearea identității noastre europene.
<SPEAKER ID="051" NAME="Joanna Senyszyn">
în numele Grupului S&D. - (PL) Domnule președinte, în numele Grupului Alianței Progresiste a Socialiștilor și Democraților din Parlamentul European, susțin proiectul de raport al raportoarei privind convenirea asupra participării Elveției la programul "Tineretul în acțiune‟ și la programul de acțiune din domeniul învățării pe toată durata vieții. Acordul a fost negociat în mod corespunzător și protejează interesele UE, iar temeiurile juridice pentru programele europene în domeniile referitoare la educație, instruire și tineret asigură participarea Elveției. Principiile care reglementează această participare au fost stabilite în detaliu, ceea ce garantează că programele vor fi puse în aplicare în mod corespunzător și corect. Elveția este dornică să coopereze cu UE în domeniul educației, formării și tineretului și, astfel, acordul nostru ar trebui să iasă singur în evidență.
<P>
Suntem încântați de faptul că programele UE pentru educație sunt atât de atractive și de eficiente încât și alte țări li se alătură. Cel mai recent studiu al Comisiei Europene arată că programul "Tineret în acțiune‟ sporește aptitudinile lingvistice și șansele de integrare pe piața forței de muncă ale tinerilor. Oportunitățile pentru educația adulților nu sunt încă pe deplin exploatate totuși, deși există un potențial enorm în acest domeniu.
<SPEAKER ID="052" NAME="Hannu Takkula">
în numele Grupului ALDE. - (FI) Domnule președinte, încă de la început, aș dori să îi mulțumesc președintei excelente a comisiei noastre, doamna Doris Pack, care a și elaborat acest raport. Aș putea spune că, atunci când această propunere se afla în mâinile doamnei Doris Pack, se afla în mâini bune. După cum știe foarte bine distinsa doamnă comisar, doamna Pack are foarte multă experiență și expertiză profesională chiar în aceste domenii privind învățarea pe toată durata vieții și programele pentru tineret. Atunci când se făceau pregătiri cu privire la această chestiune, era o plăcere să observi cât de bine progresa această muncă. Este excelent faptul că și tinerii din Elveția vor lua parte la poveștile de succes pe care noi, cei din Uniunea Europeană, le-am creat.
<P>
Este destul de adevărat că cei care privesc în mod critic Uniunea Europeană, cei care chiar i se opun, sunt totuși în unanimitate de acord că Uniunea Europeană are într-adevăr povești de succes, precum programele privind învățarea pe toată durata vieții, tineretul și cultura. Acesta este unul dintre cele mai bune aspecte ale Uniunii Europene și unul care ar trebui să ne străduim să ne asigurăm că rămâne vizibil.
<P>
Datorită Uniunii Europene și acestor programe, am reușit să încurajăm tinerii europeni să urmeze calea educației și a formării pentru a-și crește capitalul personal. Acesta a dus totuși și la creșterea capitalului națiunilor.
<P>
În această privință, este foarte important ca Elveția să nu fie exclusă în niciun fel din acest sistem de cooperare, deși aceasta nu este membră a UE sau SEE. În schimb, tinerilor din Elveția ar trebui să li se acorde ocazia de a participa la programe și lucrurile ar trebui, prin urmare, să fie duse mai departe în mod reciproc. Cred că acest lucru va genera un plus de valoare în toate privințele.
<P>
Domnule președinte, în sfârșit, aș dori să îi mulțumesc raportoarei noastre. Sper că acest program va fi o poveste de succes și pentru Elveția, așa cum a fost pentru noi, cetățenii statelor membre din Uniunea Europeană.
<SPEAKER ID="053" NAME="Marek Henryk Migalski" LANGUAGE="PL">
Domnule președinte, doamnă comisar, prezentul raport a fost adoptat în unanimitate de Comisia pentru cultură și educație, unde toată lumea a confirmat că acesta este o idee bună. Este într-adevăr o idee bună care ar trebui să fie complet lipsită de controverse, întrucât exemplifică valorile pe care le discutăm. De fapt, acesta ar putea foarte bine să fie unul dintre acele rapoarte cărora Parlamentul le poate acorda susținere deplină, chiar dacă situația Elveției este unică, după cum a spus doamna comisar. Aceasta este o țară foarte interesantă, care este foarte specială din punct de vedere social și care se implică în forme de cooperare foarte interesante cu Europa, deși nu face parte din multe acorduri europene, și tocmai din acest motiv merită să creăm legături cu această țară prin intermediul programelor necontroversate, universal acceptate, de acest gen.
<SPEAKER ID="054" NAME="Jaroslav Paška" LANGUAGE="SK">
Domnule președinte, deși Elveția nu a decis încă să devină un stat membru al Uniunii Europene, aceasta a manifestat un interes deosebit pentru cooperarea vastă cu UE în domeniul educației și formării profesionale pentru tineri. După crearea programelor Tineretul în acțiune și învățarea pe toată durata vieții în 2006, s-a creat un temei juridic pentru cooperarea dintre Elveția și UE în acest domeniu.
<P>
Comisia Europeană, în conformitate cu recomandările Consiliului European din urma discuțiilor cu omologii elvețieni, a elaborat un acord care să ne permită să dezvoltăm o cooperare eficientă cu prietenii noștri elvețieni în domeniul educației și al formării profesionale a tinerilor, precum și în domeniul învățării pe toată durata vieții. Acordul este corect, echilibrat, și exprimă interesele ambelor părți semnatare de a extinde cooperarea reciprocă și de a susține schimbul de cunoștințe și de expertiză în interesul îmbunătățirii calității procesului educațional.
<P>
În opinia mea, doamnă comisar, acordul dintre UE și Elveția reprezintă, prin urmare, un pas în direcția corectă.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Domnule președinte, aș dori să felicit raportoarea, doamna Pack, și sunt în totalitate de acord cu recomandarea acesteia privind programele "Tineretul în acțiune” și de învățare pe toată durata vieții și cu participarea Elveției la acestea. Aș spune că Elveția nu este numai o țară frumoasă și ordonată; aceasta reprezintă un mare interes pentru Uniunea Europeană datorită democrației sale directe, confederația cantoanelor. De cealaltă parte, și Uniunea Europeană trebuie să reprezinte un interes pentru Elveția, deoarece Elveția este înconjurată în totalitate de state membre UE. În sfârșit, Elveția își potrivește ritmul de viață cu cel al Uniunii Europene. Cred că, după adoptarea acestui program, va putea să facă și mai bine acest lucru. Elveția se va apropia și mai mult de Uniunea Europeană, iar UE o va înțelege mai bine; după cum a menționat colega noastră, Doris Pack, vom putea anticipa rezultate mai bune la referendumuri.
<SPEAKER ID="056" NAME="Liam Aylward" AFFILIATION="ALDE">
Domnule președinte, salut acțiunile Elveției pentru creșterea cooperării sale cu UE în domeniile educației, formării și tineretului. Programul Tineretul în acțiune este un program foarte important pentru tinerii cetățeni europeni. Acesta este un program care trebuie evidențiat mai mult și ale cărui scopuri și obiective trebuie realizate, în special cu privire la activitățile Serviciului european de voluntariat din cadrul programului Tineretul în acțiune.
<P>
Având în vedere că anul următor este Anul European al Voluntariatului, este deosebit de important ca Serviciul european de voluntariat - care sprijină participarea tinerilor la activități de voluntariat și vizează dezvoltarea solidarității și promovarea cetățeniei active în rândul tinerilor - să fie consolidat.
<P>
În Irlanda, voluntariatul în organizațiile sportive locale oferă oportunități sportive și de conducere pentru mii de tineri. Aceste organizații încurajează cetățenia activă în rândul tinerilor, promovând în același timp sănătatea, o condiție fizică bună și un stil de viață activ. Programul și măsurile sale voluntare ar trebui sporite și ar trebui să se creeze legături puternice cu Elveția în această privință.
<P>
Există multe posibilități în cadrul programului Tineret în acțiune și toate măsurile de sporire a scopurilor sale și de încurajare și susținere a tinerilor din UE ar trebui sprijinite și puternic încurajate.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Domnule președinte, doamnă raportoare, aș dori să vă mulțumesc pentru munca dvs. și să spun că vă sprijin într-adevăr recomandarea ca Parlamentul European să aprobe decizia Consiliului cu privire la participarea Elveției la programele "Tineret în acțiune” și de învățare pe toată durata vieții, deoarece acordul Comisiei cu autoritățile elvețiene întrunește toate cerințele, dispozițiile și condițiile. Mai mult, Agenția națională elvețiană va coopera la punerea în aplicare a programelor la nivel național și va contribui financiar în fiecare an la fiecare program. Acest acord bilateral este foarte important atât pentru Elveția însăși, cât și pentru Uniunea Europeană, deoarece tinerii din Elveția vor putea să profite de diferite oportunități pe baza programului "Tineretul în acțiune” și vice versa. Tinerii cetățeni din Uniunea Europeană vor putea să participe la toate programele împreună cu tinerii elvețieni. Prin urmare, sunt încântată de faptul că, deși aceasta nu face parte din Spațiul Economic European și nu este un stat membru, Elveția cooperează totuși îndeaproape cu Uniunea Europeană în domeniile educației, al formării și al tinerilor.
<SPEAKER ID="058" NAME="Seán Kelly" AFFILIATION="PPE">
Domnule președinte, de când am venit în Parlamentul European mă tot întreb de ce Elveția și Norvegia nu au intrat încă în Uniunea Europeană și mă întreb dacă este din cauză că acestea au ce este mai bun din ambele lumi. Beneficiile apartenenței la Uniunea Europeană fără obligații. Și astăzi sunt puțin nesigur în această privință. Doamna comisar a menționat că aceștia vor trebui să plătească. Sigur că vor trebui să plătească, dar, în mod normal, cei care nu sunt membri plătesc mai mult decât membrii clubului.
<P>
Cu toate acestea, mă voi pleca în fața înțelepciunii și experienței superioare a doamnei Doris Pack spunând că aceasta ar putea fi calea de a avansa. Acest lucru poate ajuta la crearea unei sensibilizări europene în rândul cetățenilor din Elveția și aceștia ar putea într-o zi să se alăture Uniunii Europene. Dacă se va întâmpla acest lucru, ceea ce și sper, cred că întregul merit va fi al doamnei comisar și al doamnei Doris Pack pentru abordarea lor iluminată. În această perioadă a bunăvoinței, sunt pregătit să accept propunerile.
<SPEAKER ID="059" NAME="Alajos Mészáros" AFFILIATION="PPE">
(HU) Domnule președinte, doamnă comisar, tineretul european este o generație care a avut privilegiul de a crește pe un continent pașnic, aproape fără frontiere, caracterizat prin mobilitate și multilingvism și care oferă, de asemenea, o gamă largă de oportunități culturale și economice. Pentru a ne asigura că tot mai mulți tineri se implică în cetățenia activă, trebuie să stabilim sisteme de ajutor stabile în domeniul politicii privind tineretul. Este adevărat că Elveția nu este membră a Spațiului Economic European, dar aceasta cooperează îndeaproape cu Uniunea Europeană și face acest lucru nu numai în domeniile educației, formării și al tineretului. Începând cu 2008, Elveția participă și finanțează mai multe proiecte care vizează reducerea diferențelor economice și sociale în cadrul unei Europe extinse. Elveția a manifestat solidaritate și angajament față de extinderea Uniunii Europene și vizează stabilirea unor relații economice și politice ferme cu noile state membre. Sunt de acord cu punctele importante din acord cu privire la participarea Elveției la program, care ar face ca aceasta să devină un partener egal ...
<P>
(Președintele l-a întrerupt pe vorbitor)
<SPEAKER ID="060" NAME="Silvia Costa" AFFILIATION="S&amp;D">
(IT) Domnule președinte, doamnelor și domnilor, dacă acest program va da rezultate astăzi, acest lucru va fi datorită hotărârii doamnei Pack și voinței doamnei comisar Vassiliou.
<P>
În calitate de cetățean italian-elvețian, mă bucur că Elveția este prima țară din afara Uniunii Europene care participă la programele educaționale UE pentru tineri, în ceea ce privește atât învățământul superior, cât și formarea continuă a aptitudinilor. De fapt, să ne amintim că, deși Elveția nu face parte din Uniunea Europeană, aceasta a adus o contribuție majoră la construirea valorilor și libertăților care constituie patrimoniul comun al continentului european.
<P>
Un simptom al reușitei programelor precum "Tineretul în acțiune” este faptul că Elveția solicită ca mobilitatea programelor noastre europene să fie extinsă la tinerii săi și, prin urmare, este de o importanță semnificativă faptul că Elveția solicită nu numai un spațiu economic mai mare, ci și un spațiu educațional mai mare. Consider că va fi foarte interesant pentru tinerii din Uniunea Europeană și Elveția să reușească să se cunoască mai bine între ei și sunt sigură că acest lucru va pune baze care vor avea o influență și asupra viitorului Uniunii Europene.
<SPEAKER ID="061" NAME="Andreas Mölzer" AFFILIATION="NI">
(DE) Domnule președinte, este de înțeles că Elveția, care oferă o parte din sprijinul financiar pentru programele "Tineretul în acțiune” și învățare pe toată durata vieții, dorește acum să participe la aceste programe. Cu toate acestea, în spiritul învățării, ar fi bine, de asemenea, ca și UE să se inspire de la Elveția atunci când este vorba despre democrația directă. Atunci când populația elvețiană se opune construirii de minarete, această decizie este acceptată. Tot astfel se întâmplă cu inițiativa recentă privind deportarea infractorilor străini. Autoritățile elvețiene sunt conștiente de faptul că atunci când oamenii spun "nu”, asta înseamnă "nu”, așadar nu continuă pur și simplu să organizeze votări până când obțin rezultatul pe care îl doresc, așa cum s-a întâmplat în cazul Irlandei, de exemplu.
<P>
Adevărul este că respingerea inițială a tratatului constituțional pentru Europa de la acea vreme este posibil să fi ușurat decizia unor elvețieni de a vota în favoarea Acordurilor Schengen și Dublin. Acestora li s-ar putea părea mai ușor să formeze o alianță cu o federație de state liberă decât cu o Uniune Europeană centralistă. Acesta este un lucru care nu poate fi ascuns de vocile auzite acum în Elveția care solicită aderarea la UE. Nu toate florile din grădina Uniunii Europene sunt trandafiri; tendințele de centralizare sunt în creștere, iar evoluțiile se îndreaptă implacabil în direcția unei uniuni de transfer.
<P>
(Președintele l-a întrerupt pe vorbitor)
<SPEAKER ID="062" NAME="Piotr Borys" AFFILIATION="PPE">
(PL) Domnule președinte, aș dori să adresez călduroasele mele mulțumiri doamnei Pack și doamnei comisar pentru luarea acestei inițiative. Cred că Elveția, o enclavă înconjurată de state membre UE din toate părțile, trebuie, de fapt, să fie deschisă programelor. Cred că tinerii nu sunt mereu conștienți de faptul că, întrucât nu fac încă parte din Uniunea Europeană, nu pot beneficia de acest program european supranațional care oferă o modalitate excelentă de a integra tinerii și de a face schimb de bune practici și care chiar garantează că învățarea pe toată durata vieții și cooperarea pot fi cu adevărat europene.
<P>
Aș dori, de asemenea, și mai ales să mulțumesc pentru faptul că astăzi vom putea transfera un model al programelor europene către o țară care nu este membră a Uniunii Europene. În același spirit de acceptare și de invitare, aș dori, de asemenea, să o încurajez pe doamna Pack și Comisia să extindă poate sistemele similare pentru a include și alte țări doritoare. Mă gândesc aici în special la Parteneriatul estic și la Balcani sau, cu alte cuvinte, la țările care încă nu sunt state membre ale Uniunii Europene din punct de vedere formal.
<SPEAKER ID="063" NAME="Hella Ranner" AFFILIATION="PPE">
(DE) Domnule președinte, ca toți ceilalți prezenți aici, am sentimentul că Elveția ar putea astfel să se apropie mult mai mult de Europa, devenind eventual, să sperăm curând, membră cu drepturi depline în Uniunea Europeană, lucru care cu siguranță trebuie salutat foarte mult. Ar trebui să fim încurajați de acest mic spațiu alb din mijlocul hărții Europei.
<P>
Conform estimărilor noastre, programul "Tineretul în acțiune” va ajunge la aproape un milion de persoane. Scopul dominant important este ca organizațiile de tineret să participe. Acesta este un semnal pentru generația viitoare că participarea lor activă este foarte binevenită. Aș dori să îmi exprim aprecierea și pentru eforturile doamnei Pack.
<P>
Trebuie să tindem din Uniunea Europeană către alte țări, în acest caz Elveția, întrucât acesta este singurul mod în care putem avea succes. Să așteptăm pur și simplu ca elvețienii să ceară să intre în Uniunea Europeană nu va fi probabil suficient în perioade ca acestea. În plus, nu trebuie să uităm că susținerea financiară pentru Comisia pentru cultură și educație în special ne dă motive să sperăm că Elveția se va alătura în curând și altor programe.
<SPEAKER ID="064" NAME="Androulla Vassiliou">
membră a Comisiei. - Domnule președinte, aș dori să mulțumesc tuturor pentru că au salutat călduros prezenta inițiativă. A fost plăcerea mea să semnez acest act între Uniunea Europeană și Confederația Elvețiană ca primul meu act în calitate de comisar pentru educație, cultură și tineret. Salut această evoluție și îmi doresc ca Elveția să fi avut posibilitatea de a ni se alătura și în programul privind cultura, lucru pe care nu îl poate face din motive constituționale interne.
<P>
După cum subliniază mulți vorbitori, salutăm crearea unor relații mai apropiate între tineretul din Elveția și tineretul din statele membre UE. Vedem acest lucru ca o modalitate de a asigura drumul către susținerea sporită a proiectelor europene din Elveția, ceea ce sperăm că îi va schimba părerea pe viitor și va decide să ni se alăture în Uniunea Europeană.
<P>
De asemenea, iau act de faptul că onorabilii deputați încurajează alte țări terțe să se alăture acestui program, lucru pe care îl vom promova, desigur. Vă mulțumesc foarte mult pentru sprijinul dvs.
<SPEAKER ID="065" NAME="Doris Pack" LANGUAGE="DE">
Domnule președinte, mă bucur foarte mult să văd că unii dintre colegii mei deputați din rândul euroscepticilor au votat în favoarea acestei propuneri, fiind de acord că este atât de minunat că Elveția s-a alăturat acestui program și că va exista o cooperare europeană sporită cu privire la educație. Acesta va deschide orizonturi poate chiar pentru deputați, dar cu siguranță va face asta pentru generația mai tânără din Elveția. Ne bucurăm de acest lucru.
<P>
Dl Mölzer nu mai este aici, dar observ că acesta nu a menționat faptul că Elveția nu a organizat un referendum cu privire la această cooperare. Este într-adevăr remarcabil faptul că Elveția a sărit peste asta, în special în acest domeniu. Până la urmă, este sigur faptul că generația mai tânără așteaptă de multă vreme ocazia unei astfel de cooperări. Este evident că domnul Mölzer a omis să menționeze că nu a avut loc un referendum în acest caz. Poporul nu trebuie consultat cu privire la fiecare chestiune în parte. Lucrurile bune, precum aderarea la Uniunea Europeană, vor ieși singure în evidență. Sper că generația mai tânără va beneficia de pe urma cooperării productive din cadrul acestor programe de educație și tineret și că tinerii vor deveni europeni adevărați, care vor spune la un moment dat: "Acum este momentul ca și noi să ne alăturăm Uniunii Europene, împărtășind cu restul Europei toate celelalte domenii politice. Suntem un continent unic și ar trebui să fim de acord și în privința acestor chestiuni”. Sunt sigură că aceste programe de educație vor juca un rol important în creșterea sensibilizării europene în rândul oamenilor din întreaga Elveție.
<SPEAKER ID="066" NAME="Președintele">
Vă mulțumesc, doamnă Pack, aș dori să vă felicit, nu numai pentru acest raport, ci și pentru munca grea și entuziasmul dvs. și pentru că veți fi la Madrid la sfârșitul săptămânii pentru a promova premiul LUX. Nu voi putea fi alături de dvs. pe data de 17, deși mi-aș fi dorit foarte mult să fiu acolo. În zilele de 18 și 19 voi putea să particip la reuniuni. Vă mulțumesc, adevărul este că Parlamentul are nevoie de persoane precum doamna Pack pentru a obține eficiența de care avem cu toții nevoie.
<P>
(Aplauze)
<P>
Dezbaterea a fost închisă.
<P>
Votul va avea loc astăzi la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="999" NAME="Iosif Matula" AFFILIATION="PPE">
în scris. - Dorința Elveției de a lua parte la programele educaționale și de tineret ale Uniunii Europene este un lucru îmbucurător, cu atât mai mult cu cât această țară nu face încă parte din UE și nici din Spațiul Economic European. Asocierea la programele europene este importantă și prin prisma faptului că nu am avut, până acum, un acord direct în domeniul culturii și educației. Participarea Elveției la Procesul Bologna și la crearea Zonei Europene a Învățământului Superior oferă, însă, o garanție că împreună putem crea premisele pentru atingerea obiectivelor Strategiei 2020, realizând în același timp o puternică legătură între statele membre și țările terțe. Prin întâlnirile între tineri, prin schimburile de experiență între profesori și cercetători, prin oportunități sporite pentru formare pe tot parcursul vieții, vom contribui la crearea unei identități comune europene. Subliniez, însă, faptul că trebuie să luăm în calcul și includerea celorlalte țări de la granițele UE în programele noastre, pentru că educația și cultura nu trebuie să se oprească la frontiere. Astfel, vom asigura reîntregirea continentului european și îi vom încuraja pe tineri să se implice activ în modelarea viitorului nostru comun.
<SPEAKER ID="067" NAME="Mario Mauro" LANGUAGE="IT">
Participarea Elveției, țară care a ales să nu facă parte din Uniunea Europeană, la programul "Tineretul în acțiune” și la programul de acțiune din domeniul învățării pe toată durata vieții nu poate fi exclusă a priori, dar ar trebui evaluată cu atenție. Prin urmare, susțin termenii acordului la care s-a ajuns între Comisie și guvernul elvețian, așadar votez pentru raportul doamnei Pack. Este corect să acordăm Elveției beneficiile programului, dar este, de asemenea, corect să protejăm toate interesele financiare și, de altfel, ale Uniunii Europene.
<SPEAKER ID="068" NAME="Joanna Katarzyna Skrzydomnulewska" LANGUAGE="PL">
Scopul programului de învățare pa toată durata vieții, inclus în Al șaptelea program cadru, este de a dezvolta diferite forme de învățare pe toată durata vieții profesionale a oamenilor prin susținerea cooperării dintre sistemele de educație și de formare din țările participante la program. Grupul țintă al programului nu sunt numai studenții sau elevii din învățământul secundar, ci și adulții, datorită programului Grundtvig, și personalul formator căruia i se asigură vizite de studiu. Creșterea de la un an la altul a sumei din buget alocată pentru acest program, care se ridică la aproape 1 028 miliarde EUR în 2011, este un semn al nevoii justificate de dezvoltare și cooperare în acest domeniu.
<P>
Într-o perioadă cu rate ale șomajului în rândul tinerilor atât de ridicate din cauza lipsei de adaptare a educației la nevoile de pe piața forței de muncă și lipsei de formare profesională adecvată pentru absolvenți, trebuie să ne concentrăm pentru a profita la maxim de oportunitățile care ne sunt oferite de programul de învățare pe toată durata vieții și să găsim o soluție la o situație atât de dificilă. Salut inițiativa de a include Elveția în cooperarea din acest domeniu. Sper că schimbul comun de experiență va ajuta la ridicarea nivelurilor de ocupare a forței de muncă și la creșterea mobilității pe piața forței de muncă.
