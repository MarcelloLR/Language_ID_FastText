<CHAPTER ID="016">
Statisticile europene privind turismul (dezbatere)
<SPEAKER ID="088" NAME="Președinte">
Următorul punct este raportul elaborat de Brian Simpson, în numele Comisiei pentru transport și turism, cu privire la statisticile europene privind turismul - C7-0085/2010 - (Α7-0329/2010).
<SPEAKER ID="089" NAME="Brian Simpson">
raportor. - Dle președinte, aș dori în primul rând să le mulțumesc tuturor raportorilor alternativi pentru eforturile depuse în elaborarea unui raport foarte tehnic. Propunerea Comisiei privind statistica în domeniul turismului ne-a oferit o bună oportunitate de a revizui cadrul juridic existent privind colectarea de date statistice privind turismul în Europa. Acest lucru este relevant mai ales în acest moment, când toată atenția este concentrată pe dezvoltarea unei strategii pentru politica în domeniul turismului european pornind de la noile competențe ale UE în acest domeniu. Actualizarea bazei noastre de date cu statistici din turism poate, la rândul ei, juca un rol important, reprezentând o bază solidă cu ajutorul căreia factorii de decizie politică pot pune în aplicare, cu succes, politici de turism.
<P>
Din aceste motive, abordarea pe care am adoptat-o cu susținerea raportorilor alternativi în formularea poziției Parlamentului vizează exhaustivitatea, precum și ameliorarea relevanței și comparabilității statisticilor privind oferta din acest domeniu, actualizând mai mult statisticile cu noile tendințe din sectorul turismului pentru a reflecta, de exemplu, creșterea numărului de rezervări pe internet și de călătorii de scurtă ședere. Suntem cu toții de acord că îmbunătățirea competitivității turismului din Uniunea Europeană este o modalitate de convinge turiștii să viziteze în continuare Europa, astfel că este important ca statisticile pe care le colectăm să țină pasul cu natura schimbătoare a sectorului, identificând tendințele actuale și potențiale din acest sector și monitorizând cererea și oferta. În acest fel, statisticile colectate pot fi un instrument util pentru sprijinirea factorului de decizie din industria turismului.
<P>
Pe de o parte, este important să ne asigurăm că statisticile actualizate sunt cât mai complete posibil, oferind o bună imagine de ansamblu a turismului în Europa, ținând cont, pe de altă parte, de necesitatea de a împovăra cât mai puțin respondenții. Din acest motiv am dorit să văd un acord final privind colectarea de date de intrare la vizitele de o zi, ceea ce avem acum în acordul final, deoarece vizitele de o zi reprezintă o mare parte din activitatea turistică.
<P>
În același timp, Parlamentul a insistat ca regulamentul să acopere zonele de colectare a datelor, care, până în prezent, nu au fost considerate ca relevante pentru statistica din domeniul turismului, dar pe care am simțit nevoia de a le include ca parte a recunoașterii impactului important social, economic și de mediu al turismului. M-am gândit că centralizarea de date privind ocuparea forței de muncă și cheltuielile economice, așa-numitele conturi-satelit în turism, este deosebit de relevantă în această privință și am insistat pentru ca aceasta să fie inclusă ca parte a regulamentului.
<P>
Acordul final cu Consiliul include în prezent o dispoziție privind elaborarea de studii pilot care vor permite statelor membre să demonstreze efectele turismului asupra economiei și asupra locurilor de muncă, care sper că va contribui la o mai bună înțelegere a dimensiunii și valorii reale a industriei noastre turistice. Acordul final prevede, de asemenea, includerea de studii pilot care arată efectul turismului asupra mediului - o cale interesantă de urmărit, având în vedere necesitatea unei abordări durabile a turismului.
<P>
Includerea de date privind accesibilitatea la cazare turistică pentru persoanele cu mobilitate redusă, care a fost singurul punct de disensiune pe care l-am avut cu Consiliul, este, de asemenea, o componentă importantă. În urma insistenței Parlamentului European cu privire la acest punct, Consiliul a bătut în retragere în cele din urmă și a fost de acord cu includerea sa ca parte a informațiilor de bază colectate de la unitățile de cazare turistică.
<P>
Împreună cu acordurile la care am ajuns privind restricționarea delegării de competențe pentru Comisie, cu privire la care am avut și eu unele motive de îngrijorare, sunt foarte mulțumit de faptul că s-a ajuns la un acord cu Consiliul în primă lectură. Sper că Parlamentul va sprijini puternic acordul la votul de miercuri din plen.
<SPEAKER ID="090" NAME="Cecilia Malmström">
membră a Comisiei. - Dle președinte, în aceste vremuri de austeritate, și Comisia face economii.
<P>
Dle Simpson, în calitate de raportor ați spus că acesta este un raport tehnic, ceea ce este adevărat, însă este deopotrivă un raport important. Scopul propunerii din partea Comisiei a fost acela de a actualiza și optimiza cadrul juridic existent pentru statisticile europene privind turismul. Au solicitat această ajustare atât cei care produc, cât și cei care utilizează statisticile din turism. Așadar, scopul final este acela de a furniza statistici lunare și anuale la nivel european privind cererea și oferta turistică folosind un cadru comun.
<P>
Propunerea este foarte bine echilibrată în ceea ce privește nevoia de date și împovărarea respondenților și administratorilor. Pentru a realiza acest lucru, a fost inclusă permisiunea de a colecta parțial datele în mod facultativ sau o dată la trei ani, pentru a amâna intrarea în vigoare a anumitor dispoziții pentru o etapă ulterioară, precum și de a exclude cele mai mici întreprinderi.
<P>
În urma unui trialog informal care a avut loc la 12 ianuarie 2011 și a altor discuții ulterioare, după cum ați menționat, dle raportor, a fost convenit un text de compromis între Parlament și Consiliu. În special, Consiliul a fost de acord cu o cerere suplimentară din partea Parlamentului de a include în regulament variabila ce privește accesibilitatea la cazare turistică pentru persoanele cu mobilitate redusă.
<P>
Toate amendamentele din raport și textul de compromis sunt acceptabile pentru Comisie. Prin urmare, aș dori să vă mulțumesc, dle Simpson, precum și raportorilor alternativi și membrilor Comisiei pentru transport și turism pentru activitatea constructivă depusă asupra propunerii. Ca urmare a unei cooperări fructuoase între toate cele trei instituții, cred că ne-am atins acum obiectivul, acela de a stabili un cadru comun pentru dezvoltarea, elaborarea și difuzarea sistematică de statistici europene privind turismul.
<SPEAKER ID="091" NAME="Carlo Fidanza" LANGUAGE="IT">
Dle președinte, dnă comisar, doamnelor și domnilor, permiteți-mi să încep prin a mulțumi raportorului pentru angajamentul său și capacitatea sa de sinteză politică.
<P>
Grupul Partidului Popular European (Creștin Democrat) va sprijini fără rezerve compromisul la care s-a ajuns cu Consiliul. Prezentul regulament înlocuiește textul în vigoare din 1995, care nu mai reflectă realitatea de azi în unele probleme-cheie, cum ar fi noile nevoi și obiceiuri ale utilizatorilor, nevoia de mai multe date în timp util și o mai bună comparabilitate, precum și exhaustivitatea cadrului statistic.
<P>
Textul final cuprinde toate prioritățile politicii susținute de PPE în cursul negocierilor, și mă refer, în special, la o mai bună definire a părților din regulament ce pot fi modificate prin acte delegate, introducerea definiției "vizitelor de o zi”, lucru esențial pentru a include în colectarea de statistici pe toți cei care călătoresc într-o singură zi, incluzând astfel și fenomenul turismului de conferințe, o mai bună definire a statisticilor ce urmează a fi colectate, inclusiv cheltuielile turiștilor în tranzit pentru alimente și băuturi în baruri și restaurante, care reprezintă o parte importantă a industriei turismului nostru, acceptată - chiar dacă numai pe bază de voluntariat - de către Consiliu, și date privind accesibilitatea pentru persoanele cu mobilitate redusă. Raportorul a remarcat deja în mod corespunzător faptul că acesta este un punct-cheie pentru delegația Parlamentului.
<P>
În concluzie, acest regulament este un element important în cadrul noii strategii europene a turismului, o analiză detaliată fiind întreprinsă de toate instituțiile europene. Acest lucru va permite un cadru juridic actualizat care să fie în pas cu evoluția pieței și să ofere o abordare mai clară și mai coerentă pentru colectarea de date cu privire la turism, și va asigura, de asemenea, o monitorizare mai eficientă a sectorului pentru o mai bună înțelegere a nevoilor consumatorilor.
<P>
Îmi exprim din nou mulțumirile mele dlui Simpson, Comisiei pentru inițiativă, și Consiliului pentru excelenta sa mediere.
<SPEAKER ID="092" NAME="Silvia-Adriana Țicău">
în numele grupului S&D. - Doresc să îl felicit pe colegul Brian Simpson pentru acest raport aferent Regulamentului european care stabilește un cadru comun pentru dezvoltarea, producerea și difuzarea statisticilor europene privind turismul. Statele membre sunt cele care colectează, elaborează, prelucrează și transmit statistici armonizate privind cererea și oferta turistică. Majoritatea întreprinderilor din domeniul turismului sunt întreprinderi mici și mijlocii, iar importanța strategică a acestora nu se limitează doar la valoarea lor economică, ci trebuie recunoscut mai ales potențialul substanțial pe care acestea îl au în materie de creare de locuri de muncă.
<P>
Conform datelor Eurostat aferente anului 2007, una din trei familii europene nu își permitea să își plătească anual o săptămână de turism. Criza economică a crescut numărul cetățenilor europeni expuși riscului sărăciei și, implicit, a scăzut și mai mult numărul celor care își pot permite să facă turism o săptămână pe an. Consider, deci, că statisticile privind turismul sunt necesare și sunt relevante și pentru evaluarea dimensiunii sociale a acestui sector. Turismul social crește numărul turiștilor europeni, contribuie la combaterea caracterului sezonier, la consolidarea noțiunii de cetățenie europeană și la promovarea dezvoltării regionale. Datele statistice privind turismul social ar permite Comisiei și statelor membre să identifice necesitățile specifice diferitelor grupuri sociale și să dezvolte programe adecvate.
<P>
La elaborarea statisticilor europene în temeiul prezentului regulament, autoritățile de statistică naționale ar trebui să furnizeze și date privind fondurile utilizate pentru turism de fiecare stat membru, în special în cazul fondurilor europene.
<P>
Nu în ultimul rând, consider că, din statisticile europene privind turismul, nu ar trebui să lipsească date privind personalul angajat, caracterul sezonier al acestuia, formarea profesională și calificările, precum și datele referitoare la condițiile de muncă existente. Fără resurse umane bine pregătite, nu putem avea un turism de bună calitate.
<SPEAKER ID="093" NAME="Giommaria Uggias" LANGUAGE="IT">
Dle președinte, doamnelor și domnilor, aș dori în primul rând să-l felicit pe președintele comisiei, Brian Simpson, pentru că a condus lucrările comisiei și cele referitoare la dosar și, mai presus de toate, pentru că a permis încheierea și aprobarea acestuia în primă lectură și, astfel, adoptarea cu succes a regulamentului. Cel puțin așa sper, deoarece Grupul Alianței Liberalilor și Democraților pentru Europa (ALDE) va vota pentru acest lucru.
<P>
Această sarcină implică, de fapt, revizuirea regulamentului, care își propune să stabilească un cadru comun pentru colectarea de date statistice privind turismul și, mai precis, pentru toate etapele sale, de la colectare la prelucrarea, tratarea și transmiterea de statistici, care să permită cunoașterea optimă a lumii financiare ce este activată și se învârte în jurul turismului.
<P>
Dle președinte, este clar că, de la momentul directivei din 1995, care este predecesoarea prezentei directive, industria turismului a cunoscut o creștere considerabilă, iar noi trebuie să recunoaștem mai ales perspectivele îmbucurătoare cu care sistemul economic al turismului va contribui, în viitorul apropiat, la economia europeană în ansamblul său.
<P>
Am lucrat la dosar în calitate de raportor alternativ pentru Grupul ALDE și, după cum am spus mai devreme, noi vom vota în favoarea sa. Cred că raportul Simpson va fi deosebit de popular datorită introducerii noțiunii de conturi-satelit în turism, și anume adoptarea unor proiecte-pilot care vor face posibilă evaluarea impactului economic asupra sectoarelor individuale ale economiei, cu alte cuvinte, aspecte legate de vizitele de o zi, raportul de evaluare care urmează să fie redactat o dată la cinci ani și posibilitatea, sau de fapt necesitatea, unui raport cincinal pentru a evalua efectele statisticilor.
<P>
Voi încheia prin a spune că aceasta este parte a noii responsabilități ce decurge din Tratatul de la Lisabona și cred că acum începem să ne asumăm responsabilitățile Parlamentului în mod eficient și vom face același lucru cu următorul dosar la care se lucrează, ce va ajunge în curând în acest Parlament.
<SPEAKER ID="094" NAME="Nikolaos Salavrakos" LANGUAGE="EL">
Dle președinte, este un fapt cunoscut că Uniunea Europeană este destinația turistică numărul unu în lume. Turismul reprezintă 4 % din PIB în UE, fiind implicate 2 milioane de întreprinderi, și asigură aproximativ 8 milioane de locuri de muncă.
<P>
Ca atare, raportul dlui Simpson privind propunerea Comisiei pentru o directivă de revizuire a temeiului juridic pentru statisticile europene privind turismul este important și vine intr-un moment crucial pentru viitorul turismului, dat fiind faptul că criza economică și operațiunile militare recente din Marea Mediterană reprezintă o amenințare la adresa turismului și, în același timp, creează condiții pentru redirecționarea turismului către destinații sigure din Europa.
<P>
Facem apel la Comisie ca, pe lângă colectarea de date statistice, să includă toate măsurile referitoare la turism precum și la numeroasele sectoare legate de turism, astfel încât să putem actualiza în cele din urmă produsul turistic. În Grecia, turismul este un pilon al economiei, reprezentând 7 % din PIB și furnizează 700 000 de locuri de muncă.
<SPEAKER ID="095" NAME="Jim Higgins" AFFILIATION="PPE">
Dle președinte, pentru a lua decizii sănătoase în orice tip de industrie, trebuie să ne echipăm cu toate informațiile și statisticile posibile și să ne asigurăm că regiunile cheltuiesc banii în mod corespunzător pentru dezvoltarea unui produs care are un potențial uriaș.
<P>
Salut acest raport. Statisticile sunt absolut vitale. Cu toate acestea, ele sunt inutile dacă nu le putem compara, iar raportul lui Brian Simpson încearcă să garanteze că informațiile care sunt colectate în prezent, și vor fi colectate în viitor, sunt ușor accesibile și pot fi utilizate cu ușurință în mod pozitiv în beneficiul industriei.
<P>
Salut munca depusă de dl Simpson care, după cum a spus și domnia sa, se bucură de sprijinul unanim al comisiei și mulți dintre membrii comisiei se află acum aici. Împărtășesc, de asemenea, preocuparea sa cu privire la cantitatea de acte delegate pe care le dorește Comisia. Mai degrabă aș prefera modificări la elementele de bază ale acestui cadru, hotărâte în conformitate cu procedurile legislative ordinare. Suntem deputați în Parlamentul European din diferite țări membre, am luat pulsul lucrurilor, știm exact care este situația în statele noastre membre și, fără a da în niciun fel dovadă de lipsă de respect față Comisie, aș spune că până la urmă noi suntem cei care știm care este produsul și care este potențialul.
<P>
Până în anul 2004, am avut dezvoltarea regională, transporturile și turismul, toate sub aceeași rubrică. În 2004, aceste domenii au fost împărțite între comisii, iar acum avem transportul și turismul într-o rubrică și dezvoltarea regională în alta.
<P>
În ceea ce privește transportul și turismul, turismul încă este foarte mult o Cenușăreasă. Este un domeniu cu un potențial uriaș, care poate înregistra o dezvoltare chiar mai mare decât cea preconizată acum. Colegul nostru a menționat aici 4 % din PIB. Dar dacă vă uitați, veți vedea, de exemplu, faptul că Europa este destinația numărul unu din lume, reprezentând 40 % din sosirile la nivel mondial în 2008. Turismul reprezintă 9,7 milioane de locuri de muncă în fiecare an.
<P>
Așa că noi discutăm aici despre un mozaic din diferite țări, diferite culturi, cu un potențial uriaș. Până în prezent nu am făcut altceva decât să încercăm marea cu degetul, abia am început să-i întrevedem potențialul și trebuie să continuăm de aici. Mai presus de toate, dacă vrem să impulsionăm și să dezvoltăm turismul, avem nevoie de un raport precum cel pregătit de Brian Simpson și trebuie să lucrăm la el.
<SPEAKER ID="096" NAME="Inés Ayala Sender" AFFILIATION="S&amp;D">
(ES) Dle președinte, aș dori să-l felicit călduros pe dl raportor Simpson cu privire la acordul pe care l-a realizat prin eforturi neobosite într-un domeniu foarte tehnic precum cel al statisticilor din domeniul turismului.
<P>
Însă, dle președinte, ne referim la un sector în care activează peste 2 milioane de companii, dintre care multe sunt, desigur, întreprinderi mici și mijlocii, care oferă aproape 10 milioane de locuri de muncă, un sector care este extrem de laborios și în care resursele umane, precum și calitatea acestor resurse, sunt aspecte fundamentale un sector care reprezintă 5 % din produsul intern brut al Uniunii Europene.
<P>
Vorbim practic despre unul dintre cele mai importante sectoare ale economiei europene, dat fiind faptul că Uniunea Europeană este și destinația turistică numărul unu în lume. Pe scurt, Uniunea se bucură de o poziție de frunte, care, până de curând, a fost lăsată prea mult în voia capriciilor pieței și a circumstanțelor predominante, cu inegalitățile severe și irosirea resurselor pe care acestea le implică.
<P>
Tratatul de la Lisabona ne-a dat în sfârșit exact temeiul juridic de care aveam nevoie pentru o nouă politică de turism în Uniunea Europeană, pe care Parlamentul European o solicitase printr-o serie de proiecte-pilot și de pregătire.
<P>
Comunicarea de anul trecut a Comisiei a stabilit noi obiective pentru aceste competențe, precum și necesitatea de a consolida sectorul turismului printr-o mai bună coordonare și complementaritate cu statele membre.
<P>
S-a afirmat că, pentru a realiza acest lucru, erau necesare date mai bune, comparabile, exhaustive, actualizate și de încredere, acesta fiind motivul pentru care raportul dlui Simpson și-a stabilit aceste direcții și cerințe noi. Raportul extinde criteriile ce definesc marea diversitate a turismului, nu numai turismul de vacanță, dar și turismul social, etc. Acesta evidențiază necesitatea de a face din accesibilitatea pentru persoanele cu mobilitate redusă o problemă mult mai vizibilă, include factorul de mediu și deschide calea către posibilitatea introducerii conturilor-satelit în turism, în scopul de a obține o imagine economică mult mai fiabilă. Integrează de asemenea noi caracteristici și criterii, cum ar fi excursiile scurte de o zi și datele referitoare la restaurație, atât de importante pentru o țară concentrată pe turism precum Spania.
<P>
Toate aceste date noi vor contribui la o mai bună înțelegere a acestui sector care generează atât de multe dintre locurile de muncă de care avem nevoie. Cu aceste statistici noi vom face mai bine față modernizării și provocărilor viitoare ale unui sector ce trebuie să constituie fundamentul unei mari părți a strategiei Europa 2020, mai ales în ceea ce privește crearea intensivă de locuri de muncă de bună calitate.
<SPEAKER ID="097" NAME="Președinte">
Vă mulțumesc foarte mult. Acum îi voi da cuvântul dnei Meissner. Aveți la dispoziție un minut.
<SPEAKER ID="098" NAME="Gesine Meissner" AFFILIATION="ALDE">
(DE) Dle președinte, mai întâi de toate doresc să adresez sincerele mele mulțumiri dlui Simpson. În Comisia pentru transport și turism știm că, dacă președintele nostru elaborează un raport, nu vom avea nimic de obiectat. Întotdeauna ține cont de foarte multe lucruri și singurul lucru pe care îl putem spune este: Brian, excelent, îl putem susține.
<P>
În acest caz, s-a spus de mai multe ori că este un raport tehnic. Sună foarte plictisitor. Mie nu mi se pare deloc plictisitor. Deși este tehnic, descrie turismul, care este cu adevărat un obiectiv economic foarte important pentru noi, în Europa. S-a menționat deja că, la nivel mondial, 40 % din populație călătorește în Europa. Astfel, Europa este o regiune importantă pentru turism și, prin urmare, este esențial să știm de ce călătoresc aceste persoane în Europa.
<P>
Dacă, în temeiul noilor noastre competențe ce decurg din Tratatului de la Lisabona, dorim să elaborăm un nou cadru european, trebuie să ne familiarizăm cu datele și trebuie să putem partaja aceste date în mod armonizat. Acesta este scopul raportului, care ia în calcul noile evoluții, ca de pildă vizitele de o zi sau turismul pe bicicletă. Dorim să includem și patrimoniul nostru industrial. Toate acestea trebuie incluse pe viitor, pentru a ști cu adevărat cum să ne stabilim obiectivele. Prin urmare, vă mulțumesc foarte mult - este un raport bun și cred că îl putem susține.
<SPEAKER ID="099" NAME="Georges Bach" AFFILIATION="PPE">
(FR) Dle președinte, dnă comisar, cred că am convenit cu toții asupra importanței turismului. Joacă un rol foarte important nu numai pentru cetățenii din Europa, ci și pentru întreprinderile mici și mijlocii.
<P>
Datele statistice sunt de o importanță crucială. Numai creând o bază de date fiabilă și completă vom putea să elaborăm politici care să permită exploatarea întregului potențial al turismului. Aș dori să felicit raportorul pentru munca sa, iar colegul meu, dl Fidanza, tocmai a prezentat poziția Grupului Partidului Popular European (Creștin Democrat).
<P>
În ceea ce mă privește, aș dori să fac trei observații destul de generale. În primul rând, cred că trebuie să utilizăm eficient noile mijloace politice care ne-au fost conferite prin tratat și să creăm valoare adăugată pentru statele membre.
<P>
A doua observație este că, întrucât diferitele fonduri financiare ale UE sunt și vor fi supuse tot mai mult presiunilor, este foarte important să comparăm rezultatele diferitelor state membre și să optăm pentru cele mai bune practici, ajungând totodată la un anumit grad de armonizare din care toată lumea are de câștigat.
<P>
Cea de-a treia și ultima observație este că trebuie să dezvoltăm conturile-satelit în turism, pe care Canada le are de ani de zile. Acest lucru ne-ar permite să stabilim și mai eficient efectele asupra economiei, locurilor de muncă, mediului, etc. și, astfel, să răspundem la o serie de probleme din toate domeniile politice care au legătură cu turismul.
<SPEAKER ID="100" NAME="Rareș-Lucian Niculescu" AFFILIATION="PPE">
Consider regretabil faptul că nu există niciun fel de statistici oficiale privind turismul rural și agroturismul, singurele date disponibile fiind bazate pe estimări. În acest context, salut acțiunile prevăzute de Comisia Europeană în vederea consolidării bazei de cunoștințe socioeconomice privind turismul. De asemenea, subliniez importanța platformei "TIC și turism” propusă de Comisie, dar consider că sunt necesare eforturi mai intense pentru echiparea zonelor rurale cu infrastructură IT de ultimă oră, de exemplu furnizarea de internet în bandă largă.
<P>
Turismul rural și agroturismul reprezintă peste 500 000 de unități de cazare cu peste șase milioane de paturi. Aceste două sectoare au avut în ultimii ani o creștere medie anuală de 10 %-15 %, având astfel o contribuție esențială la îmbunătățirea calității vieții în zonele rurale și la diversificarea economiei rurale.
<SPEAKER ID="101" NAME="Jörg Leichtfried" AFFILIATION="S&amp;D">
Dle președinte, din respect pentru raportor îmi voi încerca norocul cu engleza. Sper să reușesc suficient de bine.
<P>
Când avem în vedere turismul, este foarte important să recunoaștem că turismul reprezintă deja un factor economic esențial în Uniunea Europeană. De asemenea, reprezintă un factor esențial în ceea ce privește spațiul de lucru, și mai ales întreprinderile mici și mijlocii, care desfășoară multe activități comerciale cu domeniul turismului.
<P>
În egală măsură, trebuie să recunoaștem că turismul nu reprezintă o valoare pozitivă absolută, ci cauzează și probleme - legate de transport, plaje suprapopulate etc. Pentru a soluționa aceste probleme, avem nevoie de statistici bune, de date bune. Raportul ne ajută în acest sens. Este un raport foarte bun și toată lumea ar trebui să îl susțină.
<SPEAKER ID="102" NAME="Inés Ayala Sender" AFFILIATION="S&amp;D">
(ES) Dle președinte, doream numai să îl contrazic oarecum pe dl Leichtfried pentru a înflăcăra puțin dezbaterea.
<P>
Din câte am înțeles, dl Leichtfried spune că turismul cauzează probleme de transport. De fapt, consider că transportul îmbunătățește și promovează turismul și că, prin urmare, acum când revizuim rețelele transeuropene de transport din Europa, trebuie să ținem cont în mare măsură de acest lucru, deoarece există dovezi că un transport mai bun, care funcționează fără sincope, cu o capacitate mai mare și un impact mai redus asupra mediului, este un element de bază pentru sectorul turismului.
<P>
Prin urmare, sper că, pe viitor, finanțarea rețelelor transeuropene și datele pe care le primim în acest domeniu vor îmbunătăți, de asemenea, capacitatea sectorului de turism în Europa.
<SPEAKER ID="103" NAME="Andreas Mölzer" AFFILIATION="NI">
(DE) Dle președinte, ar fi bine dacă am putea răspunde cu statistici informative la întrebările privind motivele succesului ca destinație turistică - respectiv de ce există cerere pentru o destinație, în timp ce pentru altele numărul vizitatorilor scade. Este însă o dorință care probabil nu va fi îndeplinită. Prea mulți factori nesiguri, precum anumite condiții meteorologice, fac din previziunile privind turismul un joc de noroc.
<P>
Nu este posibil să se afirme cu certitudine nici măcar dacă introducerea de noi destinații de zbor duce la creșterea șederilor peste noapte sau dacă, dimpotrivă, noile destinații de zbor sunt un rezultat al cererii crescute din partea călătorilor. Totuși, disponibilitatea și comparabilitatea limitate a datelor privind turismul reprezintă o problemă și din punctul de vedere al planificării urbanistice. La urma urmei, dacă se prevede creșterea potențială a numărului de vizitatori, este important ca lucrurile să fie organizate astfel încât să se evite un impact negativ asupra populației locale.
<P>
Programul de lucru flexibil și siguranța influențează turismul la fel de mult ca schimbările sociale. Totuși, în cele din urmă, factorii decisivi vor fi, probabil, economia mondială și poate prețul petrolului. Nici chiar cele mai bune statistici din domeniul turismului european nu pot schimba prea mult acest lucru.
<SPEAKER ID="104" NAME="Elena Băsescu" AFFILIATION="PPE">
Raportul domnului Simpson reprezintă o realizare importantă pentru cadrul statistic din domeniul turismului la nivel european. Având un potențial ridicat, turismul contribuie astfel la ocuparea forței de muncă și la creșterea economică. Este necesară o îmbunătățire a eficienței prelucrării datelor și a comparabilității statisticilor transmise.
<P>
Pentru a face față concurenței din domeniul turismului la nivel global, România și-a construit în mod profesionist o strategie prin care să se deosebească de alte destinații turistice din lume. Strategia are la bază brandul de țară al României, un concept prin care prezentăm potențialilor turiști autenticitatea tradițiilor și peisajele feerice pe care le avem.
<P>
Subliniez faptul că dezvoltarea turismului ar putea contribui, de asemenea, la reducerea inegalităților regiunilor din sud-estul Europei. Accentul trebuie să fie astfel pus pe diversitate.
<SPEAKER ID="105" NAME="Janusz Władysław Zemke" AFFILIATION="S&amp;D">
(PL) Dle președinte, aș dori să subliniez că, din păcate, Parlamentul European se preocupă foarte rar de aspecte legate de turism. La o examinare mai atentă, activitatea Comisiei pentru transport și turism cuprinde în 95 % din timp aspecte legate de transport, iar celor legate de turism li se alocă numai 5 % din timp. Deși susțin cu fermitate raportul dlui Simpson, aș avea o solicitare: dacă dorim să discutăm despre statistici, este foarte important să comparăm lucruri care sunt comparabile. Următoarea etapă a activității noastre ar trebui să fie să adoptăm standarde în domenii individuale, de exemplu în cazul hotelurilor. Trebuie definite foarte clar condițiile ce trebuie îndeplinite pentru ca un hotel să aibă două, trei sau patru stele.
<SPEAKER ID="106" NAME="Cecilia Malmström">
membră a Comisiei. - Dle președinte, aș dori să îi spun dlui Simpson că numărul de persoane care iau cuvântul pentru a discuta un raport foarte tehnic denotă cât de importantă este activitatea acestuia.
<P>
Deși este tehnic, trebuie să revizuim acest regulament, care este foarte important. De asemenea, se va putea elabora un cadru robust, analitic pentru a putea lua decizii politice în cunoștință de cauză cu privire la toate aspectele turismului care au fost menționate astăzi aici, la care se adaugă multe altele. Pe măsură ce turismul se dezvoltă trebuie, desigur, să ținem pasul cu statisticile.
<P>
Cele trei instituții au elaborat împreună o propunere care stabilește un echilibru între nevoia de a avea informații, pe de o parte, dar și de a respecta povara asupra respondenților, pe de altă parte. Aș dori să-l felicit pe dl Simpson pentru raport și să-i mulțumesc Parlamentului pentru această dezbatere.
<SPEAKER ID="107" NAME="Brian Simpson">
raportor. - Dle președinte, am ascultat cu interes ce au spus deputații. Aș dori să vorbesc în special despre faptul că, deși avem o Comisie pentru transport și turism, numai 5 % din activitate vizează sectorul turismului, fapt care a fost deja menționat. Este adevărat în anumite privințe, însă motivul nu este că Parlamentul nu dorește să desfășoare mai multe activități în sectorul turismului: motivul este că statele membre și Consiliul nu ne mai lasă să desfășurăm activități în sectorul turismului. Astfel, dacă se caută vinovați în această privință, în mod categoric vina aparține Consiliului.
<P>
Prin acest raport, dispunem de un cadru care ne va oferi datele necesare pentru a-i ajuta pe practicieni - cei care se ocupă de planificare - să planifice și să dezvolte produsele noastre turistice aici, în Uniunea Europeană. Avem o industrie foarte diversificată a turismului - de la zone naturale pitorești și plaje însorite, până la bogatul nostru patrimoniu industrial și cultural - iar deputații știu cât de mult prețuiesc patrimoniul industrial.
<P>
Europa are multe de oferit vizitatorilor, indiferent dacă provin din interiorul sau din afara Uniunii Europene. Cred că elaborarea în comun a acestui raport ne oferă ocazia de a oferi un produs excelent în domeniul turismului, de care oamenii să se bucure în vacanțe.
<P>
Le mulțumesc tuturor colegilor și Comisiei pentru munca depusă și pentru cuvintele frumoase. O astfel de cooperare îi ușurează mult viața unui raportor. Nu sunt sigur că este excelent: nu este un cuvânt asociat în mod frecvent cu mine, însă îl voi accepta. Vă pot asigura că, în calitate de președinte al Comisiei pentru transport și turism, aștept cu nerăbdare o concluzie foarte reușită în acest domeniu.
<SPEAKER ID="108" NAME="Jörg Leichtfried" AFFILIATION="S&amp;D">
(DE) Dle președinte, nu sunt sigur în temeiul cărui regulament trebuie să iau cuvântul acum. Într-o dezbatere anterioară, m-am plâns cu privire la absența Consiliului. Totuși, nu trebuie numai să ne plângem, ci trebuie să și vorbim despre aspectele pozitive. Am dorit numai să subliniez modul în care a acționat astăzi dna comisar și faptul că intervențiile sale au fost scurte, succinte și competente în ceea ce privește conținutul - mulți dintre colegii săi ar putea să îi urmeze exemplul privind modul de a interveni în Parlament.
<SPEAKER ID="109" NAME="Președinte">
Dezbaterea a fost închisă.
<P>
Votarea va avea loc miercuri, 6 aprilie 2011.
<P>
Declarații scrise (articolul 149 din Regulamentul de procedură)
<SPEAKER ID="110" NAME="Sergio Berlato" LANGUAGE="IT">
Turismul este o activitate economică importantă a Uniunii, cu un mare potențial de a contribui la crearea de locuri de muncă și la creșterea economică. Cu aproximativ 1,8 milioane de întreprinderi mici și mijlocii, contribuția estimată a industriei turismului la PIB-ul european din UE este de peste 5 %. Sistemul de statistici în materie de turism este reglementat în prezent de Directiva 95/57/CE privind colectarea datelor statistice în domeniul turismului. Consider că statisticile nu ajută numai la monitorizarea anumitor politici în domeniul turismului, dar pot contribui și în contextul mai extins al politicii regionale și al dezvoltării durabile. În ultimele decenii, sectorul s-a confruntat cu provocări majore precum concurența tot mai mare la nivel mondial, tendințele demografice, constrângerile de mediu, distribuirea sezonieră a circulației turiștilor și utilizarea tot mai frecventă a noilor tehnologii ale informațiilor și comunicațiilor de către clienți. Recunoscând rolul crucial al statisticilor în elaborarea unor politici mai eficiente în domeniul turismului la nivel european, național, regional și local, consider că obiectivul global ar trebui să fie consolidarea sectorului turismului din UE prin acțiuni coordonate la nivelul Uniunii pentru a completa eforturile statelor membre.
<SPEAKER ID="111" NAME="Vilija Blinkevičiūt" LANGUAGE="LT">
Turismul european s-a confruntat recent cu o situație economică dificilă și aceasta a fost agravată de erupția vulcanului din Islanda de anul trecut, deoarece întreruperea traficului aerian din cauza norului de cenușă vulcanică a avut un efect major asupra transporturilor în Europa, cauzând tulburări semnificative ale activității companiilor aeriene, a agențiilor de turism și operatorilor de turism, precum și a turiștilor. Prin urmare, este foarte important să îmbunătățim și să definim un nou cadru politic pentru turism în Europa. În plus, sectorul se confruntă cu tot mai multe dificultăți și noi provocări, precum concurența, tendințele demografice, schimbările climatice și constrângerile de mediu, precum și distribuirea sezonieră a circulației turiștilor, care trebuie abordate atât la nivelul Uniunii Europene, cât și al statelor membre. Este important să se atragă atenția asupra faptului că turismul reprezintă o activitate economică majoră, cu un impact pozitiv extins asupra creșterii economice și ocupării forței de muncă din Europa. În consecință, este necesară actualizarea și optimizarea cadrului juridic al statisticilor europene în domeniul turismului și ar trebui să consolidăm sectorul turismului din UE prin propuneri și inițiative specifice care ar completa programele statelor membre. De asemenea, turismul joacă un rol tot mai important în viața cetățenilor europeni, deoarece tot mai mulți călătoresc, în scopuri de agrement sau pentru afaceri. În plus, acest sector are efecte asupra patrimoniului cultural și natural și asupra tradițiilor și culturilor contemporane din Uniunea Europeană. Prin urmare, este important să se definească un nou cadru de acțiune pentru a spori competitivitatea acestuia și potențialul său pentru o creștere durabilă.
<SPEAKER ID="111" NAME="Ian Hudghton" AFFILIATION="Verts/ALE">
în scris. - Este adecvat să votăm asupra unui raport privind turismul pe 6 aprilie, zi cunoscută ca ziua tartanului. Ziua tartanului este o zi de sărbătoare în care Scoția se adresează diasporei din America de Nord și își încurajează prietenii nord-americani să vină să ne viziteze. Această zi cade de ziua aniversării semnării declarației de independență a Scoției, Declarația de la Arbroath. Acest document vechi de secole rezumă bine principiile după care se orientează întreaga mea activitate de aici: "Într-adevăr nu luptăm pentru glorie, bogății sau onoare, ci pentru libertate - numai pentru libertate, la care niciun om cinstit nu renunță, decât cu prețul vieții”.
<SPEAKER ID="112" NAME="Petru Constantin Luhan" AFFILIATION="PPE">
în scris. - În momentul actual se vorbește tot mai mult despre creșterea competitivității globale a UE iar turismul reprezintă una dintre cele mai importante activități socio-economice, generând aproximativ 5 % din PIB-ul Uniunii Europene. Pentru dezvoltarea unui turism durabil, responsabil și de calitate, o necesitate stringentă o reprezintă actualizarea și optimizarea cadrului juridic referitor la statisticile europene din acest domeniu. Realizând o mai bună calitate a raportării statistice, bazate pe date comparative și fiabile vom beneficia de o bază solidă in procesul decizional de elaborare a politicilor și instrumentelor financiare comunitare. Consider că trebuie să depunem toate eforturile pentru a rămâne prima destinație turistică din lume si pentru aceasta trebuie să valorificăm la maximum toate posibilitățile de finanțare posibile. In acest sens solicit executivului european să dezvolte și să mobilizeze instrumente și programe de susținere comunitară special croite pentru dezvoltarea turismului european,în conformitate cu strategia "Europa 2020".
<SPEAKER ID="113" NAME="Bogdan Kazimierz Marcinkiewicz" LANGUAGE="PL">
Consider că sistemul actual de colectare a statisticilor în domeniul turismului nu coincide cu noile cerințe cu care ne confruntăm sau cu piața serviciilor turistice, care se dezvoltă rapid, sau cu faptul că obiceiurile turiștilor se schimbă. Prin urmare, este adecvat ca raportul să țină cont de factori precum vacanțele scurte sau utilizarea internetului pentru rezervarea călătoriilor. Actualizarea și optimizarea cadrului juridic de colectare a datelor statistice în domeniul turismului în UE este extrem de importantă în această privință. Statisticile din domeniul turismului și indicatorii sociali și economici ilustrează influența turismului asupra stării actuale a economiei europene. De asemenea, este esențial să se propună introducerea unei prevederi care impune obligația de a colecta date privind accesibilitatea infrastructurii de turism pentru persoanele cu mobilitate redusă.
<SPEAKER ID="114" NAME="Bogusław Sonik" LANGUAGE="PL">
În calitate de vicepreședinte al Comisiei pentru mediu, sănătate publică și siguranță alimentară, aș dori să subliniez importanța sectorului turismului pentru dezvoltarea economică, socială și culturală a Europei. Statisticile europene din acest domeniu, împreună cu preocupările pentru protecția mediului, pot juca un rol cheie în planificarea unei strategii europene în acest domeniu. Date fiabile, prelucrate adecvat sunt esențiale pentru a planifica un cadru de acțiune, astfel încât să se sporească la maximum profiturile și să se gestioneze amenințările ecologice. Cred că unul dintre aspectele asupra căruia trebuie să ne concentrăm este colectarea datelor privind dezvoltarea și stadiul actual al agroturismului și ecoturismului. De asemenea, un schimb paneuropean de cele mai bune practici este esențial pentru dezvoltarea dinamică a acestui sector unic. Pentru a răspunde așteptărilor noastre, factorii de decizie și întreprinzătorii europeni au nevoie de date actualizate și fiabile, care țin cont de schimbările tehnologice și de noile tendințe din comportamentul consumatorilor. Trebuie remarcat că Tratatul de la Lisabona a atribuit Parlamentului European noi competențe pentru a stimula măsuri în acest domeniu și, ca urmare, Parlamentul are un cuvânt de spus în revizuirea standardelor juridice care reglementează acest sector. Sper că acest lucru va contribui la asigurarea progreselor constructive ale activității privind o strategie durabilă în domeniul turismului.
<SPEAKER ID="115" NAME="Dominique Vlasto" LANGUAGE="FR">
Odată cu intrarea în vigoare a Tratatului de la Lisabona, turismul a devenit o responsabilitate comunitară deplină și, prin urmare, trebuie să preluăm controlul acestui domeniu. Această propunere de regulament ne permite să actualizăm instrumentele de îmbunătățire a vizibilității și de consolidare a atractivității Europei în calitate de destinație turistică prin excelență. Dezvoltând turismul, pentru afaceri sau agrement, contribuim la redresarea și susținerea creșterii și la crearea de locuri de muncă. Astfel, vom dispune de baze de date fiabile și eficiente, care pot fi utilizate de autoritățile publice și de profesioniștii din sector, care ne vor permite să adaptăm serviciile turistice la așteptările turiștilor, într-o perioadă în care tiparele de consum s-au schimbat și au evoluat, iar concurența devine tot mai puternică în această industrie atractivă din punct de vedere economic și care poate crea locuri de muncă. Acest lucru ne va oferi informații precise și valoroase pentru discuțiile pe care le vom avea și pentru orientările pe care le vom stabili privind politica europeană în domeniul turismului. Din aceste motive am susținut propunerea. Vă mulțumesc.
