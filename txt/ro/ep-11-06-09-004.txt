<CHAPTER ID="004">
Anuare profesionale înșelătoare (dezbatere
<SPEAKER ID="032" NAME="Președintă">
Următorul punct pe ordinea de zi este întrebarea cu solicitare de răspuns oral adresată Comisiei de Erminia Mazzoni și Malcolm Harbour, în numele Comisiei pentru piața internă și protecția consumatorilor, privind anuarele profesionale înșelătoare (Ο-000087/2011 - Β7-0315/2011).
<SPEAKER ID="033" NAME="Simon Busuttil">
supleant al autorului. - Dnă președintă, acum doi ani și jumătate, am prezentat acestei Camere reunite în plen un raport referitor la anuarele profesionale înșelătoare. Mesajul transmis de acest Parlament a fost clar: există o problemă serioasă legată de practicile frauduloase ale anuarelor profesionale înșelătoare, cauzată de faptul că zeci de mii de întreprinderi mici, organizații voluntare și chiar organizații de caritate cad victime acestor practici frauduloase și avem nevoie de o abordare concertată pentru a opri pentru totdeauna toate aceste practici înșelătoare.
<P>
Din păcate, după doi ani și jumătate, ne-am întors aici în plen pentru a discuta despre același subiect, deoarece nu s-a întreprins nicio acțiune pentru a combate problema anuarelor profesionale înșelătoare. Acest fapt este inacceptabil.
<P>
Permiteți-mi să le reamintesc colegilor despre ce vorbim aici. Practic, problema constă în faptul că un anuar profesional înșelător trimite un formular, care pare să solicite pur și simplu oamenilor să își actualizeze datele personale sau detaliile lor de afaceri, în schimbul a ceea ce pare a fi o intrare liberă, o listare gratuită în anuarul profesional. La prima vedere, nu se observă niciun cost, nicio plată care ar putea rezulta din completarea acestui formular. Cu toate acestea, după trimiterea formularului, victimele primesc o scrisoare prin care li se solicită plata a 1 000 de euro pe an timp de trei ani consecutivi. În cazul în care nu plătesc, anuarele profesionale înșelătoare recurg la ceea ce, în esență, sunt tactici agresive: apeluri telefonice de hărțuire, amenințări cu acțiuni în justiție și urmărire penală din partea celor care recuperează datorii.
<P>
Cel mai îngrijorător lucru este că astfel de tactici ilegale sunt folosite chiar sub nasul autorităților din mai multe state membre, care sunt conștiente de aceste practici și nu au adoptat nicio acțiune pentru a le opri. European City Guide, Construct Data, TEMDI, EU Business Services, World Business Directory, Expo Guide și DAD funcționează încă nestingherite. Comisia a declarat deja că astfel de practici înșelătoare contravin legislației UE, dar nu a depus suficiente eforturi pentru a le opri. Acesta este motivul pentru care ne aflăm astăzi aici.
<SPEAKER ID="034" NAME="Eija-Riitta Korhola">
supleantă a autorului. - Dnă președintă, volumul reclamațiilor privind societățile editoare de anuare înșelătoare arată că aceasta este o problemă serioasă pentru IMM-uri. Companiile editoare de anuare profesionale înșelătoare provoacă prejudicii financiare și hărțuiesc întreprinderile mici. În perioada cuprinsă între 2003 și mijlocul anului 2008, s-au înregistrat aproape 14 000 de plângeri și solicitări. Se mai primesc încă sute de scrisori de plângeri de la noile victime.
<P>
Dificultățile implicate în depistarea activităților de această natură subminează chiar funcționarea pieței interne. Practicile înșelătoare sunt ilegale în temeiul Directivei privind publicitatea înșelătoare și comparativă și al Directivei privind practicile comerciale neloiale.
<P>
Dar lipsesc căile de atac eficiente și de executare. Comisia pentru piața internă și protecția consumatorilor, în calitate de comisie competentă pentru legislație, a preluat recent această problemă de la autoritățile olandeze, atrăgând-le atenția asupra practicilor frauduloase ale unei companii editoare de anuare profesionale cu sediul în Țările de Jos.
<P>
Răspunsul autorităților olandeze arată în mod clar că statele membre sunt preocupate mai ales de ceea ce se întâmplă pe propriul lor teritoriu. Cred că, având în vedere natura transfrontalieră a problemei, cooperarea dintre mai multe state membre în aplicarea legislației ar fi absolut esențială pentru stoparea practicilor frauduloase.
<P>
Comisia ar putea să joace ea însăși un rol mai activ în cooperarea cu statele membre privind aplicarea transfrontalieră prin intermediul rețelelor existente la nivelul UE pentru a facilita cooperarea între statele membre. În toate statele membre ar trebui să se acorde mai multă atenție sancțiunilor efective și cu efect de descurajare împotriva acestor practici frauduloase, care ar putea desființa astfel de companii și ar face ca cei care le administrează să fie pedepsiți.
<P>
Ar trebui să se aibă în vedere extinderea domeniului de aplicare a Directivei privind practicile comerciale neloiale pentru a include toate practicile comerciale într-o categorie de relație între companii și consumatori, indiferent dacă se vizează protecția consumatorilor sau a concurenților. În acest mod, cele mai multe, dacă nu chiar toate practicile comerciale neloiale dintre companii din sectorul comerțului cu amănuntul vor fi acoperite și reglementate de același set de norme ca practicile comerciale neloiale dintre companii și consumatori, cu care în general se suprapun.
<P>
Este de asemenea important ca întreprinderile să fie ajutate în combaterea înșelătoriei prin îmbunătățirea accesului la informații și prin creșterea conștientizării prin îmbunătățirea mecanismelor de atac. Aș dori să îl întreb pe dl comisar: care sunt obstacolele majore care împiedică implicarea mai puternică a autorităților de stat în cooperarea în domeniul aplicării transfrontaliere și ce măsuri are în vedere Comisia în lupta împotriva societăților necinstite editoare de anuare?
<SPEAKER ID="035" NAME="Günther Oettinger">
membru al Comisiei. - (DE) Dnă președintă, stimați deputați, Comisia împărtășește preocupările, îndoielile și analizele critice ale Parlamentului European în această chestiune. Practicile înșelătoare ale anuarelor profesionale cauzează probleme pentru numeroase companii. Acum trei ani, am comandat un sondaj și am primit mii de plângeri. Putem presupune doar că acesta este numai vârful aisbergului, ceea ce înseamnă că numărul întreprinderilor care simt că au fost induse în eroare ar putea fi și mai mare.
<P>
Dna Reding, comisarul responsabil pentru justiție, drepturi fundamentale și cetățenie colectează în prezent informații în scopul de a stabili aria de răspândire a problemei. Vreau să subliniez faptul că practicile de acest tip sunt deja interzise în conformitate cu dispozițiile Directivei 2006/114/CE privind publicitatea înșelătoare și comparativă și cu legislația antifraudă din diferite state membre. Însă unele dintre aceste practici frauduloase au loc dincolo de frontierele naționale și sunt folosite în tranzacțiile de afaceri dintre diferite companii, iar după cum stau lucrurile în prezent, este dificil ca făptașii să fie urmăriți în instanță.
<P>
În scopul de a aborda și rezolva această problemă, dna Reding intenționează să elaboreze, până la sfârșitul anului, o comunicare care va prezenta un raport referitor la situația punerii în aplicare a directivei existente privind publicitatea înșelătoare și comparativă și la posibilitățile actuale de revizuire, care va furniza o evaluare a situației. Dumneaei are în vedere îmbunătățirea conținutului și analiza concluziilor care trebuie formulate pe baza practicilor înșelătoare. De asemenea, se concentrează asupra modului în care poate fi îmbunătățită cooperarea dintre autoritățile naționale cu privire la urmărirea penală a cazurilor transfrontaliere.
<P>
De asemenea, intenționează să propună ca cetățenii și societățile să devină mai conștienți de problema tot mai mare a anuarelor profesionale înșelătoare și să sublinieze necesitatea introducerii mai multor activități de relații publice în acest domeniu. Directiva din 2006 a fost pusă în aplicare de toate statele membre. Cu toate acestea, Comisia a cerut statelor membre să ne informeze cu privire la punerea în aplicare și la măsurile pe care le-au adoptat și să prezinte un raport privind situația cât mai curând posibil, înainte de publicarea comunicării planificate. Acest proces a fost sprijinit de o conferință organizată la sfârșitul lunii mai de Comisie și care implică autorități naționale, grupuri de interese și experți independenți. Conferința s-a axat pe practicile frauduloase ale anuarelor profesionale și în special pe activitățile transfrontaliere.
<P>
În timpul dezbaterii, a devenit evident că este necesară o cooperare mai bună și mai sistematică între autoritățile statelor membre, iar acest lucru va fi inclus în comunicarea dnei Reding de la sfârșitul anului. Pot să vă asigur că, la fel ca și dvs., vom trata de urgență această problemă. Acesta este motivul pentru care dorim să adoptăm următoarele măsuri cât mai repede posibil. Cu toate acestea, din motive formale, trebuie să ne asigurăm că acele companii care sunt afectate se implică în mod adecvat și, prin urmare, avem nevoie de timp pentru a face acest lucru. Pe baza rezultatelor procesului de consultare și după examinarea tuturor argumentelor, Comisia intenționează să adopte noi măsuri corective pentru a preveni înșelătoria și practicile transfrontaliere ilegale. Vă mulțumesc foarte mult pentru sprijinul dvs. în această problemă.
<SPEAKER ID="036" NAME="Georgios Papanikolaou" LANGUAGE="EL">
Dle președinte, dle comisar, nimeni nu poate nega ceea ce ați spus. Doresc să menționez problema suferită de un compatriot grec, care mi s-a plâns referitor la o întâmplare nefericită asemănătoare, ca urmare a publicității înșelătoare și mi-a dat toate documentele relevante. În partea de sus a scrisorii trimise de compania înșelătoare se preciza că informația este gratuită. Văzând că trebuia să completeze anumite informații, compatriotul meu a introdus informațiile și a trimis scrisoarea. În partea de jos a scrisorii era imprimat cu litere mici, după cum a precizat mai devreme dl Busuttil, că trebuia să plătească 1 000 de euro pe an. După un timp, pretinsul departament juridic al companiei a trimis scrisori, pe care le am aici, cerându-i compatriotului meu să plătească suma de 3 529,38 de euro, care părea să includă dobânda și cheltuielile juridice ale companiei.
<P>
Dle comisar, în mod evident, există un cadru legislativ. Cu toate acestea, nu știm dacă aceste directive sunt aplicate și dacă au fost transpuse în mod adecvat de statele membre. Programul de la Stockholm prevede că trebuie să abordăm aceste probleme în mod direct. Suntem alături de concetățenii noștri, suntem implicați în problemele lor de zi cu zi. Concetățenii noștri trebuie să înțeleagă că nu ne aflăm într-un loc îndepărtat, că nu avem de-a face numai cu probleme europene majore. Suntem alături de ei în viața lor de zi cu zi. Trebuie să rezolvăm această problemă imediat.
<SPEAKER ID="037" NAME="Monika Flašíková Beňová">
în numele Grupului S&D. - (SK) Dnă președintă, este clar, în primul rând, faptul că aceste companii nu sunt numai înșelătoare, ci și frauduloase.
<P>
Antreprenoriatul este semnificativ în măsura în care contribuie la societate în ansamblu, dar dacă cineva se angajează într-o așa-zisă afacere cu scopul de a atrage comercianți și companii cinstite într-un anuar doar de dragul de a se îmbogăți și astfel utilizează subterfugii, aceasta este fraudă pură, indiferent de cât de mult protestează că nu fac nimic ilegal. Nu ar trebui să pierdem din vedere faptul că aceste practici ale companiilor editoare de anuare sunt în mod clar în afara legii în conformitate cu Directiva privind publicitatea înșelătoare și comparativă.
<P>
Cu toate acestea, nu este nevoie să se introducă o nouă legislație. Mai degrabă, ar trebui să ne concentrăm pe aplicarea legislației în practică cât mai repede și mai eficient cu putință. Problema este că aceste companii de multe ori se năpustesc asupra întreprinderilor dintr-un alt stat membru al UE, iar aceste întreprinderi familiale, adesea de mici dimensiuni, nu dețin cunoștințe sau abilitatea de a avea o protecție juridică sau consideră că aceasta le va costa mulți bani și efort. Am doar o întrebare suplimentară: crede oare Comisia că se justifică organizarea unei campanii publice pentru a divulga societățile implicate și a face apel la întreprinderile oneste să nu se asocieze cu acestea?
<SPEAKER ID="038" NAME="Marian Harkin">
în numele Grupului ALDE. - Dnă președintă, aș dori să îi spun dlui comisar că în ultimii ani am întâlnit mulți cetățeni irlandezi care au fost victimele companiilor editoare de anuare profesionale înșelătoare.
<P>
De exemplu, am întâlnit o secretară de la o școală care a plătit peste 2 000 de euro, deoarece școala nu își putea permite să le plătească, iar ea se simțea responsabilă pentru că a semnat formularul. De asemenea, aceasta s-a simțit foarte prost. A crezut că nimeni nu ar putea fi atât de naiv încât să facă ceea ce a făcut ea însăși, fără să își dea seama, desigur, că acest lucru li se întâmplă oamenilor tot timpul.
<P>
Am întâlnit o doamnă mai în vârstă al cărei soț era șofer de taxi. Aceasta a primit un formular care conținea unele erori. A crezut că corecta erorile și a trimis formularul înapoi, iar ulterior a primit scrisori de amenințare timp de doi ani. A fost atât de terorizată de aceste scrisori, încât îi era frică să deschidă o scrisoare atunci când o primea. Nu am putut-o sfătui să nu plătească banii. Tot ce am putut spune a fost că, dacă aș fi fost în locul său, nu aș plăti acei bani. Acesta a fost cel mai bun sfat pe care i l-am putut da.
<P>
Există multe alte exemple pe care știu că le-ați auzit. Adevărul este că cetățenii se așteaptă să fie protejați de legislația europeană și nu pot înțelege de ce legislația europeană nu îi protejează în acest sens. Există o ambiguitate aici. După cum am spus, eu le spun cetățenilor că cred că sunt protejați, dar nu pot garanta acest lucru. De exemplu, înțeleg că una dintre aceste companii a fost condamnată într-o regiune din Spania și totuși, tot ce a făcut a fost pur și simplu să se mute în altă regiune și să își continue activitatea.
<P>
Una dintre problemele care se referă la cetățeni este faptul că nu sunt siguri de modul în care sistemele juridice funcționează în alte țări. Aceștia pot simți că în cadrul propriului lor stat membru vor fi protejați, dar nu sunt siguri ce se întâmplă într-un alt stat membru. În același timp, sunt la fel de preocupați dacă aceste companii se mută în afara UE.
<P>
Prin urmare, este bine să aud că Comisia ne împărtășește îngrijorarea și face presiuni pentru cooperarea între statele membre, că analizează din nou cazurile transfrontaliere și încearcă să informeze cetățenii și companiile.
<P>
Dle comisar, ați spus că situația este urgentă, dar este urgentă de foarte, foarte multă vreme. Cetățenii constată că există multe domenii în care legislația UE are impact asupra vieții lor și astfel nu pot înțelege de ce nu sunt protejați de companiile frauduloase. Aș dori să vă rog, dle comisar, să înțelegeți că termenul "urgent” înseamnă "acum”.
<SPEAKER ID="039" NAME="Struan Stevenson">
în numele Grupului ECR. - Dnă președintă, sunt absolut de acord cu ceea ce a spus dna Harkin. În circumscripția mea din Scoția, victimele acestei activități infracționale sunt persoanele mai în vârstă și persoanele care administrează pensiuni sau căsuțe de vacanță cu administrare proprie. Acestea introduc adrese în anuar și apoi primesc o factură de o mie de euro. Vârstnicii sunt îngroziți atunci când primesc scrisori de amenințare din partea presupușilor reprezentanți legali ai acestor companii.
<P>
Aceasta este o activitate penală transfrontalieră. Aceste companii își dau identitatea și adresele. Trebuie să le urmărim, să le închidem, să le punem sub acuzare și să protejăm cetățenii Uniunii Europene. Atunci când un cetățean mă contactează în circumscripția mea, îi spun pur și simplu să se adreseze în scris companiei și să îi spună să îmi trimită mie toată corespondența viitoare. Ulterior, cetățeanul nu mai primește nicio veste de la aceste companii. Cu toate acestea, persoanele respective trebuie să fie, de asemenea, închise.
<SPEAKER ID="040" NAME="Keith Taylor">
în numele Grupului Verts/ALE. - Dnă președintă, această propunere de rezoluție este extrem de necesară. Chiar dacă avem directiva din 2006, este clar că ea nu funcționează așa cum ar trebui. Companiile de care am auzit există doar pentru a escroca organizațiile încrezătoare și uneori ajunse la limită și mi se pare deosebit revoltător atunci când acestea prejudiciază întreprinderi comunitare, de multe ori cu bugete limitate.
<P>
Folosind tactici cum ar fi persoane care intimidează, escroci, acestea îi ademenesc cu promisiuni pe oamenii încrezători, dar cred că mesajul trebuie să fie acela că dacă o ofertă pare a fi prea frumoasă pentru a fi adevărată, atunci cel mai probabil că așa este. Aceste companii sunt precum rechinii și ar trebui să fie oprite.
<P>
Desigur, grupul nostru salută această rezoluție foarte oportună și o vom susține, deoarece invită Comisia să solicite statelor membre să pună în aplicare în mod adecvat respectiva directivă.
<SPEAKER ID="041" NAME="Derek Roland Clark">
în numele Grupului EFD. - Dnă președintă, cunosc foarte bine societatea European City Guide și, în ciuda încercărilor de a o închide, această amenințare persistă. În mai 2008 au intrat în vigoare în Marea Britanie reglementările în materie de marketing înșelător. Acestea încalcă legea folosind scrisul cu litere mici pe orice document pentru a ascunde adevăratul cost al unui serviciu. Așadar, Office of Fair Trading (Oficiul pentru comerț echitabil - OFT) poate lua acum măsuri împotriva companiilor din Marea Britanie, dar există un dezavantaj serios.
<P>
OFT nu are competența de a aborda orice escrocherii de oriunde, nici din alte state membre, astfel încât problema persistă și continui să primesc partea mea de plângeri. Pentru a fi mai la obiect, în timp ce acestea pot funcționa oriunde din cauza legislației permisive, de ce nu poate guvernul meu să prevină ceea ce vine din Europa continentală? Răspunsul la această întrebare rezidă în inima acestei UE inutile, care a demolat frontierele naționale. Libera circulație a persoanelor, a bunurilor și a serviciilor oferă o acoperire perfectă pentru traficanții de persoane, pentru teroriști și pentru escrocheriile care amenință, traumatizează și vizează jefuirea celor care nu sunt vigilenți.
<SPEAKER ID="042" NAME="Philippe Boulland" AFFILIATION="PPE">
(FR) Dnă președintă, dle comisar, doamnelor și domnilor, putem rezuma în cifre situația anuarelor profesionale înșelătoare care ar trebui să fie gratuite. Patru sute de petiții au fost trimise către Comisia pentru petiții a Parlamentului European. Cincizeci de mii de întreprinderi foarte mici, asociații sau organizații au fost afectate și hărțuite să plătească. O sumă medie de 1 000 de euro trebuie să fie plătită pe parcursul a trei ani pentru contracte nedorite, după cum a menționat deja dl Busuttil.
<P>
Aceste cifre reflectă numai parțial suferința victimelor acestor înșelătorii. Aceste persoane își asumă deja riscuri când își deschid afacerea și trebuie să facă față rapid provocărilor de afaceri, crizei economice și incertitudinilor viitorului. Trebuie să le împiedicăm să fie supuse acestor practici frauduloase pentru care nu au resurse financiare sau umane pentru a rezista.
<P>
Sunt posibile mai multe propuneri: în primul rând, trebuie să oprim aceste escrocherii care ne slăbesc economiile. Pentru a face acest lucru, dle comisar, ar fi recomandabil să se accelereze procesul de revizuire a Directivei privind publicitatea înșelătoare și comparativă, având în vedere faptul că publicitatea frauduloasă este în creștere și devine din ce în ce mai sofisticată.
<P>
Ar trebui să creăm ulterior o listă neagră a acestor companii, care să servească drept referință bazată pe principiul "denunțării și umilirii”. Cu ajutorul autorităților naționale responsabile pentru combaterea fraudei și al întreprinderilor afectate, am putea avea un instrument simplu și eficient pentru descurajare și prevenire. În cele din urmă, trebuie să îi pedepsim sever pe cei implicați în acest sistem. Sancțiunile și amenzile aferente sunt adesea mai mici decât sumele încasate din aceste escrocherii. Ar trebui să încurajăm statele membre să fie mai stricte în acest domeniu.
<SPEAKER ID="043" NAME="Evelyne Gebhardt" AFFILIATION="S&amp;D">
(DE) Dnă președintă, dle Oettinger, Comisia împărtășește îngrijorările Parlamentului European. Acest lucru este foarte frumos, dar am așteptat ani de zile ca Comisia să adopte măsuri și să facă unele progrese reale în acest domeniu. În fața noastră se află raportul dlui Busuttil. În ultima legislatură, Comisia pentru piața internă și protecția consumatorilor a subliniat în repetate rânduri faptul că în cele din urmă trebuie să facem ceva pentru a ajuta oamenii. Problema este că oamenii așteaptă încă acest ajutor.
<P>
Multe dintre organizațiile de voluntariat de mici dimensiuni care sunt afectate nu au mijloace financiare sau îndrăzneala de a se apăra. Nu mai târziu de săptămâna trecută am primit o altă scrisoare în care cineva întreba: "Cum mă pot apăra? Nu am bani pentru un avocat, deci nu pot iniția proceduri judiciare”. Cred că trebuie să le oferim în sfârșit cetățenilor Europei un mijloc eficient de a se debarasa ei înșiși de această problemă.
<SPEAKER ID="044" NAME="Catherine Stihler" AFFILIATION="S&amp;D">
Dnă președintă, escrocheriile dubioase care sunt frauduloase în esență și prădează întreprinderile mici folosind un văl de legitimitate - de multe ori cu Europa în titlurile lor - trebuie să fie scoase în afara legii. Aceste escrocherii nu dăunează numai întreprinderilor mici, care sunt amenințate, hărțuite și agresate să plătească taxele pentru ceva ce au crezut că este gratuit, ci dăunează și Uniunii Europene dacă nu luăm măsuri ferme pentru a ajuta.
<P>
Până la urmă, scopul Comisiei Europene este să "gândească mai întâi la scară mică”, dar am adus în discuție această problemă, după cum au spus mai mulți colegi, timp de foarte mulți ani și totuși nu s-a adoptat nicio măsură: de ce? Auzim despre sondaje, întâlniri de informare și reuniuni cu părțile interesate. Avem nevoie de acțiuni, nu de cuvinte, iar dacă spunem că vom aștepta până la sfârșitul acestui an sau dacă mai lăsăm să treacă câțiva ani, atunci va fi puțin cam târziu: trebuie să acționăm acum.
<P>
Deci, având în vedere natura acestor escrocherii și caracterul lor transfrontalier, la nivelul întregii UE, va lua Comisia în considerare introducerea unei forme de asistență juridică pentru a ajuta IMM-urile în abordarea acestor escrocherii? Aceste tipuri de escrocherii vor continua până când Comisia va adopta măsuri dure.
<SPEAKER ID="045" NAME="Phil Prendergast" AFFILIATION="S&amp;D">
Dnă președintă, Parlamentul European a primit sute de petiții din partea întreprinderilor mici din UE care pretind că au căzut victime acestor sisteme. În timp ce plata acestor comisioane scandaloase ar putea pune societăți nevinovate în dificultăți financiare grave, victimele sunt adesea prea mici pentru a-și permite costurile juridice de a acționa împotriva acestor companii editoare de anuare.
<P>
Aceste companii urmăresc de multe ori victimele care își au sediul într-un alt stat membru, ceea ce creează incertitudine juridică pentru victime, deoarece de multe ori nu știu care este statutul legal al unor astfel de contracte într-o altă țară. Companiile de anuare mizează pe această incertitudine.
<P>
Deși Comisia a indicat în mod clar că Directiva privind publicitatea înșelătoare și comparativă scoate în afara legii practicile înșelătoare ale acestor companii de anuare, aceasta trebuie să analizeze, de asemenea, transpunerea directivei de către statele membre, pentru a clarifica dacă cetățenii sunt protejați în mod egal în Europa. Faptul că această directivă a fost transpusă de statele membre nu înseamnă neapărat că aceste măsuri sunt complete sau în conformitate una cu cealaltă.
<SPEAKER ID="046" NAME="Sylvana Rapti" AFFILIATION="S&amp;D">
(EL) Dnă președintă, practicile comerciale neloiale sunt precum apa. De îndată ce găsesc o fisură, se infiltrează. Acestea au găsit două fisuri în cazul de față. O fisură este directiva din 2006, care a fost deja menționată; cealaltă fisură este Regulamentul privind cooperarea între statele membre.
<P>
Dle comisar, întrucât aveți sprijinul tuturor facțiunilor din Parlament, al întregului Parlament, ar trebui să acționați rapid, pentru că timpul înseamnă bani. După cum au spus deja colegii mei deputați, au trecut cel puțin trei ani, trei ani de când acești oameni, acești escroci, astfel cum au fost numiți pe bună dreptate de către numeroși colegi deputați - și eu sunt în asentimentul lor - înșeală colegii și înșeală întreprinderile mici și mijlocii care reprezintă coloana vertebrală a economiei europene. Trebuie să acționați și să acționați rapid.
<SPEAKER ID="047" NAME="Marc Tarabella" AFFILIATION="S&amp;D">
(FR) Dnă președintă, dle comisar, doamnelor și domnilor, este într-adevăr esențial să se stabilească dacă Directiva privind publicitatea înșelătoare și comparativă a fost corect transpusă și aplicată în statele membre. Cu toate acestea, trebuie să abordăm rapid și complet și alte aspecte fundamentale ale acestei probleme, care pot fi aplicate altor forme de escrocherii transfrontaliere.
<P>
În primul rând, Comisia, statele membre și organizațiile acestora trebuie să furnizeze consumatorilor informații suplimentare. Este inacceptabil faptul că tot mai mulți cetățeni sunt păcăliți.
<P>
În al doilea rând, victimele ar trebui să aibă acces la acțiuni colective, în scopul de a-și exercita drepturile. Așteptăm aceste acțiuni de peste 20 de ani.
<P>
În al treilea rând, discuțiile actuale privind reforma metodelor alternative de soluționare a litigiilor ar putea include și dispoziții pentru referitoare la aceste escrocherii.
<P>
Dle comisar, ne așteptăm să adoptați măsuri rapide și concrete în acest sens.
<SPEAKER ID="048" NAME="Seán Kelly" AFFILIATION="PPE">
Dnă președintă, poziția este exact cea subliniată de colegi. Știu acest lucru pentru că în circumscripția mea, în special în Cork, o companie numită European City Guide a contactat în mod fraudulos întreprinderi de peste tot. În ciuda faptului că, după câte am înțeles, în 2001, Înalta Curte din Catalonia i-a cerut să înceteze tranzacționarea, iar unele instanțe belgiene și Office of Fair Trading (Oficiul pentru comerț echitabil) din Regatul Unit au găsit-o vinovată de practici înșelătoare, aceasta continuă să funcționeze. Nu ne putem mulțumi cu această situație.
<P>
Este foarte important să facem două lucruri: în primul rând, trebuie să încercăm să sensibilizăm întreprinderile din întreaga Europă pentru a ne asigura că sunt vigilente și că nu se lasă păcălite de aceste companii înșelătoare și, în al doilea rând, trebuie să avem o legislație care să garanteze că, atunci când acestea sunt aduse în instanță, fie încetează să mai funcționeze, fie ajung în spatele gratiilor. Este simplu ca bună ziua.
<SPEAKER ID="049" NAME="Zuzana Roithová" AFFILIATION="PPE">
(CS) Dnă președintă, Parlamentul a primit peste 400 de petiții, iar eu am primit multe plângeri din partea întreprinderilor, organizațiilor nonprofit, școlilor, organizațiilor de caritate și chiar instituțiilor guvernamentale care au devenit victime ale fraudei comise de companiile editoare de anuare profesionale. Acestea fac angajamente financiare costisitoare, fiind convinse că își actualizează informațiile. Operațiunile companiilor de anuare înșelătoare sunt gestionate intenționat în afara granițelor sau în țări terțe. Avem nevoie de o soluție paneuropeană clară, dar Comisia Europeană, care deține inițiativa legislativă, nu a făcut nimic ani de zile, în ciuda tuturor eforturilor depuse de Parlamentul European.
<P>
În calitate de raportoare alternativă, am propus numeroase soluții în raportul Parlamentului European. În realitate, tot ce trebuie să facă Comisia este să propună punerea pe lista neagră a acestor practici interzise ale publicității înșelătoare în temeiul directivei în cauză. Avem nevoie de urgență de o soluție legislativă solidă la nivel european.
<P>
Solicit Comisiei să aplice procedura legislativă de urgență. Mulți cetățeni cinstiți au pierdut o mulțime de bani din cauza relaxării condamnabile a Comisiei în acest caz. În opinia mea, o anchetă a Europol este, de asemenea, justificată.
<SPEAKER ID="050" NAME="Olga Sehnalová" AFFILIATION="S&amp;D">
(CS) Dnă președintă, practicile neloiale ale unora dintre aceste așa-numite companii editoare de anuare profesionale continuă să reprezinte o problemă gravă. Operațiunile lor se bazează întotdeauna în primul rând pe eludarea legilor și pe aplicarea deficitară a acestora. Numeroase entități sunt descurajate de la inițierea unei acțiuni în instanță din cauza costului. În schimb, au existat multe cazuri de hotărâri absurde bazate pe abordarea formalistă adoptată de organele judiciare și de alte organe de supraveghere.
<P>
Cu toate acestea, acești escroci se bazează în primul rând pe nivelul scăzut de cunoștințe juridice al instituțiilor responsabile și, din păcate, în multe cazuri pe lipsa lor de voință și curaj, precum și pe o anumită indolență. Prin modul formalist în care interpretează legile, acestea evită să se implice, evită urmărirea penală a acestor cazuri și nu mai au de-a face cu ele. În mod paradoxal, sunt protejate interesele escrocilor și nu cele ale victimelor.
<P>
Întrebarea adresată Comisiei ridică în mod corect problema modului în care statele membre abordează această chestiune. Cum au aplicat Directiva privind publicitatea înșelătoare și comparativă? Dacă statul nu va juca un rol activ și nu doar un rol formal, această problemă va fi în continuare dificil de rezolvat, iar petițiile prezentate de victimele fraudate se vor acumula. Și totuși, nu suntem lipsiți de putere în această chestiune.
<SPEAKER ID="051" NAME="Andreas Schwab" AFFILIATION="PPE">
(DE) Dnă președintă, dle Oettinger, Grupul Partidului Popular European (Creștin Democrat) susține cu tărie mișcarea de eliberare a întreprinderilor mici și mijlocii de amenințarea anuarelor profesionale care oferă un presupus serviciu pentru aceste întreprinderi, dar care, în cele din urmă, nu au nicio consecință reală, cu excepția facturilor. Dar, după cum ați precizat în mod corect, dle Oettinger, Directiva 2006/114/CE oferă o bază juridică pentru acest demers care, în mod evident, nu a fost pus în aplicare cu succes în unele state membre. Prin urmare, sper că Comisia va aborda rădăcina problemei și va avea o abordare sistematică pentru a rezolva cât mai repede posibil situația deosebit de negativă din statele membre. Desigur, din cauza naturii transfrontaliere a datelor, problema se poate extinde de la aceste state membre spre alte țări vecine.
<P>
În acest caz nu va funcționa o abordare amplă, deoarece este clar că problema se află în anumite state membre.
<SPEAKER ID="052" NAME="Elena Băsescu" AFFILIATION="PPE">
Anuarele profesionale reprezintă una dintre cele mai utilizate forme de informare asupra ofertei dintr-un domeniu de activitate. Datorită prestigiului lor, beneficiază de credibilitate în rândul consumatorilor din Europa. Din acest motiv, anuarele profesionale înșelătoare aduc prejudicii populației care apelează la ele. Această practică poate fi oprită prin implementarea corectă a directivei privind publicitatea înșelătoare. Din păcate, nu toate statele membre au transpus acest text în legislația lor. Astfel, victimele nu pot obține prejudiciul suferit. Revizuirea directivei ar oferi instrumentele necesare combaterii acestui fenomen. De asemenea, completarea legislației comunitare cu dispoziții specifice ar limita apariția anuarelor profesionale înșelătoare. Consider că victimele acestor practici trebuie să aibă posibilitatea de a se adresa în mod direct justiției.
<SPEAKER ID="053" NAME="Gerald Häfner" AFFILIATION="Verts/ALE">
(DE) Dnă președintă, dle Oettinger, doamnelor și domnilor, mi se pare că aceasta este într-adevăr o problemă europeană. Toată lumea cunoaște aceste cazuri și aflăm informații de la mai multe țări diferite. Am grămezi de astfel de cazuri pe biroul meu și recunosc că multe dintre ele m-ar fi dus de nas. Problema este că, și m-am referit la acest lucru în repetate rânduri, avem Directiva 2006/114/CE, am discutat chestiunea în 2008 în cadrul Comisiei pentru petiții și am organizat dezbateri aici, în plen, dar problema persistă și chiar se agravează.
<P>
Dle Oettinger, am auzit ce ați spus la început și am impresia că problema v-a revenit dvs. Poate că un nou comisar va avea o nouă oportunitate de a lua măsuri în acest domeniu. Aș dori să vă rog să luați în serios această problemă. Ar putea părea o problemă fără importanță, dar are un impact economic grav și afectează în special întreprinderile mici, mijlocii și familiale, iar acestea formează coloana vertebrală a economiilor noastre naționale și a societății noastre. Dacă nu reușim să stopăm acest lucru în toate statele membre și să punem în aplicare directiva în mod uniform și eficient în întreaga Europă, se vor produce daune și mai mari.
<SPEAKER ID="054" NAME="Günther Oettinger">
membru al Comisiei. - (DE) Dnă președintă, onorabili deputați, sunt recunoscător pentru descrierea amplă și coerentă a situației oferite de deputații implicați care se află astăzi aici. O voi informa pe dna Reding cu privire la acest lucru și o voi încuraja să redacteze o comunicare cuprinzătoare care să acopere punctele forte și punctele slabe ale legislației europene și naționale actuale și să revizuiască directiva pe această bază.
<P>
Este clar că directiva din 2006 a fost pusă în aplicare de statele membre. Prin urmare, nu este o problemă de adaptare a legislației naționale. În primul rând, în cazul unor probleme transfrontaliere, de multe ori legea nici nu este aplicată în multe cazuri, ca urmare a cooperării mai puțin ideale dintre autoritățile din diferite state membre și, prin urmare, aceste cazuri nu sunt investigate deloc. În al doilea rând, adesea nu există urmărire penală. Dreptul penal este o problemă pentru statele membre, în ceea ce privește atât stabilirea pedepselor, cât și investigarea formală a acestor cazuri de către autorități, procurori sau instanțe de judecată.
<P>
În al treilea rând, și acum ajung la inima problemei, directiva din 2006 acoperă numai practicile neloiale în relațiile de afaceri dintre companii și consumatori și nu dintre companii. Acest lucru înseamnă că oferă protecție în principal pentru cetățenii persoane private împotriva acestor companii frauduloase. Directiva nu îi protejează împotriva acestui tip de fraudă pe cetățenii care sunt întreprinzători, întreprinzători individuali, comercianți cu amănuntul, oameni de afaceri și negustori sau care dețin întreprinderi mici sau mijlocii. Tocmai acest punct, extinderea domeniului de aplicare a directivei pentru a include relațiile de afaceri dintre companii, a fost combătut de majoritatea statelor membre în timpul procesului legislativ la momentul respectiv. Aceasta înseamnă că ne-am limitat în mod deliberat, pe baza acestei directive, la reglementarea la nivel european a relațiilor dintre societățile frauduloase și cetățeni și nu între societățile frauduloase și întreprinderile mici. La momentul respectiv nu s-a dorit reglementarea la nivel european a problemei de care vă plângeți pe bună dreptate pe baza experienței practice.
<P>
Directiva a reprezentat un proiect european ambițios și, la acel moment, Comisia a fost îngrijorată de faptul că întreaga propunere va fi sabotată și că nu va exista nicio directivă dacă ar insista pe extinderea directivei dincolo de relația dintre cetățeni și fraudatori. Având în vedere exemplele specifice pe care le-ați menționat aici și cazurile de abuz descoperite de Comisie, este posibil ca, în procesul de revizuire care urmează să aibă loc anul următor, să se extindă domeniul de aplicare a directivei dincolo de relația dintre societățile frauduloase și cetățeni. Vom începe imediat activitatea în acest sens.
<P>
În cele din urmă, există state membre care au prevederi satisfăcătoare în conformitate cu dreptul material și penal care reglementează relația dintre fraudatori și cetățeni și care declanșează urmărirea penală în cazuri de acest gen. Printre exemplele pozitive se numără Austria, Belgia și Franța. Există alte state membre, și v-ați referit la unele dintre ele aici, unde reglementările naționale nu sunt adecvate. Trebuie să așteptăm și să vedem dacă aceste state membre vor fi pregătite în cadrul Consiliului peste un an pentru a vota în favoarea unei reglementări standardizate și generale la nivelul UE, pentru a-i proteja pe cetățenii care sunt și oameni de afaceri.
<SPEAKER ID="055" NAME="Președintă">
Am primit o propunere de rezoluție din partea Comisiei pentru petiții, depusă în conformitate cu articolul 115 alineatul (5) din Regulamentul de procedură.
<P>
Dezbaterea a fost închisă.
<P>
Votul va avea loc astăzi, la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="056" NAME="Ildikó Gáll-Pelcz" LANGUAGE="HU">
Problema este reală și din păcate foarte răspândită și poate fi observată aproape în întreaga Uniune Europeană. Victimele semnează cu bună credință un contract și așteaptă să fie promovate într-un anuar profesional după ce au fost lăsate să creadă că acest lucru ar fi gratuit. Ulterior, operatorii solicită plata din diferite motive și îi hărțuiesc continuu, îi supun unui stres psihologic și chiar îi amenință cu acțiuni în justiție pe cei care nu plătesc. Este inevitabilă o analiză pentru a stabili dacă legislația în materie a Uniunii este pusă în aplicare în mod corespunzător de statele membre pentru a se evita continuarea publicității înșelătoare și, dacă este necesar, ar trebui să fie propusă o nouă modificare a legislației relevante a Uniunii pentru a rezolva problema actuală. Cel mai important lucru acum este să le demonstrăm întreprinderilor aflate în dificultate că le înțelegem situația și că le sprijinim pe deplin. În același timp, este imperativ să solicităm companiilor de anuare profesionale înșelătoare să înceteze și să pună capăt activităților lor de afaceri care fraudează în mod deliberat, deoarece acestea sunt contrare spiritului politicii Uniunii în domeniul concurenței.
