<CHAPTER ID="006-04">
4. Acordul dintre UE și Statele Unite ale Americii privind prelucrarea și transferul datelor de mesagerie financiară din UE către Statele Unite ale Americii în cadrul Programului de urmărire a finanțărilor în scopuri teroriste (
<P>
- Înainte de votare:
<SPEAKER ID="091" NAME="Joseph Daul" LANGUAGE="FR">
Dle preşedinte, în numele Grupului Partidului Popular European (Creştin Democrat), propun Parlamentului să trimită raportul dnei Hennis-Plasschaert înapoi la Comisia pentru libertăţi civile, justiţie şi afaceri interne, în conformitate cu articolele 63 şi 175 din Regulamentul de procedură. Am audiat Consiliul şi Comisia ieri. Ambele instituţii au cerut Parlamentului să le acorde timp suplimentar pentru a putea răspunde solicitărilor pe care noi le-am formulat cu privire la acordul interimar.
<P>
Parlamentul este îndreptăţit să ceară socoteală Consiliului, Comisiei şi Statelor Unite. Este responsabilitatea noastră - cu atât mai mult începând cu Tratatul de la Lisabona - şi trebuie să ne-o asumăm. Parlamentul este îndreptăţit să pună pe picior de egalitate siguranţa personală şi viaţa personală, întrucât nu pot exista una fără cealaltă. Prin solicitarea de a amâna puţin votul, Grupul PPE nu pune la îndoială cererile sau autoritatea Parlamentului. Cerem ca mingea să fie repusă în terenul Comisiei, al Consiliului şi al Statelor Unite pentru o foarte scurtă perioadă de timp.
<P>
De fapt, grupul meu propune ca Parlamentul să limiteze timpul acordat Consiliului, solicitând ca informaţia cerută să ne fie oferită luna viitoare, nu în mai, după cum a solicitat Consiliul. Aceasta ne-ar permite să ajungem la o opinie definitivă în martie. Nu este nerealist, mai ales că am aflat ieri seară că dna comisar Malmström intenţiona să propună un nou mandat de negociere pentru acordul final, săptămâna viitoare sau până la următoarea mini-sesiune de la Bruxelles, care ar avea loc în decurs de zece zile. Un nou mandat în februarie şi votul Parlamentului în martie, acestea sunt propunerile noastre.
<SPEAKER ID="092" NAME="Timothy Kirkhope">
în numele Grupului ECR.- Dle preşedinte, aş dori să sprijin propunerea PPE de amânare a votului. Consider că este un mod de acţiune rezonabil şi raţional; Parlamentul poate avea puteri noi, însă noi trebuie să le exercităm în mod chibzuit şi responsabil. Consiliul a încercat să liniştească Parlamentul, poate nu suficient totuşi, dar ei şi-au cerut scuze pentru greşelile făcute în acest proces. Cred, aşadar, că ar trebui să ne acordăm timp pentru a coopera şi pentru a lucra împreună în vederea înaintării către un nou acord pe termen lung. Cred că este în interesul reputaţiei Parlamentului, al viitoarelor noastre acorduri internaţionale şi al securităţii în Europa să ne acordăm acest răgaz.
<SPEAKER ID="093" NAME="Jeanine Hennis-Plasschaert">
raportoare. -Dle preşedinte, recomandarea mea este să se voteze împotriva acestei amânări, întrucât condiţiile pentru amânare nu au fost îndeplinite de către Consiliu. Acest Parlament nu poate continua să cadă în plasa unor promisiuni deşarte; mingea a fost în terenul Consiliului, dar acesta nu a acţionat în mod adecvat şi eficient. Consiliul ştie despre această problemă de peste doi ani şi nu a făcut nimic în acest timp pentru a o rezolva. Prin reţinerea consimţământului nostru cu privire la acordul interimar, securitatea cetăţenilor europeni nu este compromisă. Schimbul de date transatlantic avut în vedere va rămâne posibil; statul de drept este extrem de important deşi, în prezent, legile noastre sunt încălcate, iar sub acest acord, cu aplicarea sa provizorie, ele vor continua să fie încălcate. Parlamentul nu trebuie să fie complice la aceasta.
<P>
În sfârşit, ultimul punct, dacă administraţia SUA ar propune Congresului SUA o măsură echivalentă pentru transferul unui volum considerabil de date bancare ale cetăţenilor americani către o putere străină, ştim cu toţii ce ar spune Congresul SUA - nu-i aşa?
<P>
(Aplauze din partea stângii)
<SPEAKER ID="094" NAME="Cecilia Malmström">
membră a Comisiei. -Dle preşedinte, Comisia ar susţine o amânare a votului. Astfel, i s-ar acorda Comisiei noi o şansă pentru a da un nou impuls în acest dosar dificil, iar Parlamentului European i s-ar acorda mai mult timp pentru a vedea care sunt intenţiile noastre în continuare.
<P>
Comisia s-a angajat să respecte un orar foarte ambiţios. Aş dori să confirm ce a spus dl Daul - Comisia va adopta mandatul pentru un nou acord pe termen lung în data de 24 februarie, dacă sunteţi de acord să amânaţi votul. Sunt dispusă să vin personal în faţa dumneavoastră, în aceeaşi zi, pentru a prezenta mandatul. Consiliul îl va primi spre analiză în ziua următoare, la Bruxelles. Sunt convinsă că Preşedinţia spaniolă va face totul pentru a aproba mandatul, în cel mai scurt timp posibil. Astfel, Comisia va iniţia imediat negocieri cu SUA, pentru a încerca să le încheie în cel mai scurt timp posibil.
<P>
În limita acelor atribuţii, vom informa deplin Parlamentul European cu privire la toate etapele procesului. Obiectivul meu este cel de a încheia un nou acord cu garanţii foarte ambiţioase privind viaţa privată şi protecţia datelor. Cred că putem construi încrederea pe ambele maluri ale Atlanticului, pentru a monitoriza finanţarea, însă este cert că acest lucru trebuie realizat cu respectarea deplină a protecţiei libertăţilor civile şi a drepturilor fundamentale.
<SPEAKER ID="095" NAME="Martin Schulz" AFFILIATION="S&amp;D">
(DE)Dle preşedinte, am o întrebare suplimentară pentru Comisie, mai precis pentru dna Malmström: am înţeles bine, dnă Malmström, că, în calitatea dumneavoastră de comisar, sprijiniţi amânarea votului propusă de Grupul Partidului Popular European (Creştin Democrat)? Aş putea să ştiu de ce nu aţi susţinut aceste cereri în timpul mandatului de şase luni, ca ministru pentru afaceri europene din partea Preşedinţiei suedeze? Dacă aţi fi făcut-o, nu ar fi trebuit să discutăm amânarea astăzi.
<SPEAKER ID="096" NAME="Preşedinte">
Aţi dori să răspundeţi, foarte scurt?
<P>
(Comisarul a refuzat să răspundă).
<P>
(Parlamentul a respins cererea de a trimite din nou raportul la comisie)
