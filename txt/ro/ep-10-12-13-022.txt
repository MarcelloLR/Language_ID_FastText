<CHAPTER ID="022">
Reglementarea tranzacțiilor cu instrumente financiare - "dark pools" etc. (prezentare succintă) 
<SPEAKER ID="235" NAME="Președintele">
Următorul punct pe ordinea de zi este raportului doamnei Swinburne, în numele Comisiei pentru afaceri economice și monetare, referitor la reglementarea tranzacțiilor cu instrumente financiare - platformele de tranzacționare anonimă "dark pools” etc. (2010/2075 (INI)).
<SPEAKER ID="236" NAME="Kay Swinburne">
raportoare. - Domnule președinte, mi-e greu să le explic celor neinițiați în jargonul financiar la ce se referă de fapt raportul meu referitor la "dark pools”. Raportul se referă în mod formal la tranzacțiile cu instrumente financiare, inclusiv platformele de tranzacționare anonimă "dark pools”, care sunt tranzacții și acțiuni financiare care se desfășoară în lipsa unei transparențe înainte de tranzacționare, cunoscute și sub denumirea de tranzacții netransmise. În linii mai mari, raportul este o evaluare a punerii în aplicare a Directivei privind piețele instrumentelor financiare (PIF) din 2007 în ceea ce privește capitalul și urmărește să abordeze chestiuni structurale existente în prezent pe piețele de capital.
<P>
În ciuda faptului că este un raport cu un caracter tehnic foarte ridicat, sunt încurajată de amploarea dezbaterii care a avut loc în comisie. Mă bucur că munca asiduă a colegilor mei a reușit să stabilească o bază largă de sprijin din partea tuturor grupurilor politice, transformând 194 de amendamente în 26 de amendamente de compromis, pe care majoritatea grupurilor au reușit să le adopte.
<P>
Având în vedere momentul apariției acestui raport din proprie inițiativă și momentul culminant al votului în plen în această săptămână, consider, de asemenea, că Parlamentul European a adus o contribuție semnificativă la consultarea lansată recent cu privire la revizuirea Directivei PIF (PIF II), care ia în considerare multe dintre chestiunile semnalate în cadrul deliberărilor în comisie. Prin acest raport, Parlamentul European a solicitat un număr de anchete cu privire la diferitele locuri de tranzacționare care sunt reglementate în prezent în temeiul Directivei PIF și vizează realizarea unei analize mai amănunțite pentru a asigura faptul că locurile care oferă servicii echivalente sunt reglementate la un nivel echivalent.
<P>
Consider că Comisia, în documentul său de consultare, ar fi putut merge un pic mai departe în ceea ce privește definiția sistemelor organizate de tranzacționare pentru a include toate locurile care reunesc cumpărători și vânzători. Acest lucru ar permite închiderea unei portițe de scăpare importante. Și totuși această soluție permite menținerea proporționalității prin faptul că permite o diferențiere semnificativă între categoriile de piețe reglementate, MTF, SI, BCN și platformele derivatelor.
<P>
Noul nivel de control propus de operatorii de "dark pools” ar trebui salutat de către investitori, întrucât, deși oferă în prezent o protecție față de piață în general, au cel puțin potențialul de a permite abuzuri. Asigurarea unui acces deplin al autorităților de reglementare la modelele operaționale ar trebui să garanteze faptul că pot continua să existe ca loc de plasare nelimitată în sistem crossing a comenzilor clienților fără a le permite să atingă proporții care ar afecta determinarea prețurilor sau să ofere o protecție pentru abuzuri pe piață.
<P>
Pe lângă aceasta, în ceea ce privește derogările stabilite prin Directiva PIF, Parlamentul European și Comisia au convenit că trebuie redefinite, iar punerea lor în aplicare trebuie standardizată în întreaga UE. Posibilitatea existentă în prezent a arbitrajului în statele membre ale UE în ceea ce privește găsirea celei mai bune interpretări a aceleiași norme ar trebui să dispară. În timpul elaborării acestui raport și a modificării lui, am înțeles că cea mai mare problemă legată de punerea în aplicare a Directivei PIF a fost lipsa unei versiuni de piață a sistemului central de raportare al UE. Investitorii din SUA nu înțeleg cum reușim noi în UE să funcționăm cu un asemenea instrument. Industria, în general, și grupurile de investitori, în special, au înțeles necesitatea lui, dar, în cei trei ani de la punerea în aplicare a Directivei PIF, participanții de pe piață nu au reușit să se grupeze pentru a oferi un sistem central de raportare european. La fel ca Comisia, Comisia pentru afaceri economice și monetare este reticentă să meargă mai departe de simpla acordare a unui mandat pentru dispozițiile de publicare aprobate, dar, dacă nu va fi găsită o soluție de piață, atunci legislația ar trebui susținută.
<P>
Problemele microstructurale care afectează în prezent piețele de capital au constituit subiectul unor dezbateri aprinse în comisie. S-a stabilit că practici precum "flash orders” (ordine "instantanee”), "spoofing” și "pinging” sunt inechitabile sau chiar abuzive. Cu toate acestea, comisiei i-a fost mult mai greu să ajungă la un acord privind rolul anumitor participanți pe piață, în special, beneficiile sau dezavantajele strategiilor privind tranzacțiile de mare frecvență. În lipsa unor date clare, e greu să tragem concluzii solide cu privire la rolul lor, pozitiv sau negativ, așa încât, înainte să propunem acțiuni legislative, trebuie să ne asigurăm că deținem date, ca să nu impunem o legislație care ar fi în detrimentul funcționării eficace a piețelor europene.
<P>
În esență, trebuie să asigurăm integritatea piețelor noastre financiare. Acestea nu există pentru ca intermediarii sau interlopii să interacționeze între ei. Ele există pentru a oferi un loc prin care investitorii să canalizeze capitalul spre întreprinderi și corporații care acționează în economia noastră reală. Această funcție fundamentală a piețelor trebuie să fie prioritară pentru noi toți pe măsură ce traversăm procesul legislativ al Directivei PIF II.
<SPEAKER ID="237" NAME="Philippe Juvin" AFFILIATION="PPE">
(FR) Domnule președinte, doamnelor și domnilor, doamnă Swinburne, desigur, acest text este extrem de complex, dar, până la urmă, despre ce este vorba? Încă o dată, este vorba despre a învăța lecțiile crizei. Nu, nu trebuie să mai facem cum am făcut înainte; da, trebuie să schimbăm regulile jocului și trebuie să readucem ordinea în sistem.
<P>
În diferitele țări ale Uniunii avem acei oameni care profită acum de criză și de anxietatea oamenilor pentru a arunca toată vina pe Europa. Peste tot auzi oameni spunând "din cauza Europei nu merg lucrurile, din cauza monedei euro, și iată soluția, trebuie să ieșim din Europa, trebuie să punem capăt monedei euro...”. Tuturor acestor oameni trebuie să continuăm să le repetăm că, da, avem nevoie de norme comune, trebuie să continuăm să spunem că dacă țările Europei nu ar fi unite, dacă ar fi izolate, ar fi acum moarte. Da, avem nevoie de reglementare, politici comune, norme comune și de o rescriere a regulilor și de o mai bună funcționare a sistemului.
<P>
Doamnelor și domnilor, în cele din urmă, chestiunea este cât se poate de directă: împreună suntem puternici, în izolare suntem morți!
<SPEAKER ID="238" NAME="Csanád Szegedi" AFFILIATION="NI">
(HU) Domnule președinte, aș vrea să vă mulțumesc pentru faptul că alocați timpul cu atâta generozitate. De acum înainte, voi fi foarte atent ce ședințe vor fi prezidate de dvs. și voi încerca să nu lipsesc de la niciuna. Raportul doamnei Swinburne este foarte important prin aceea că discutăm în sfârșit de reglementarea tranzacțiilor cu instrumente financiare. Prima și cea mai importantă greșeală legată de acest raport este că raportul și solicitarea privind continuarea reglementării sunt un pas făcut cu întârziere. În al doilea rând, dacă cadrul de reglementare nu a fost clar până acum, trebuie să analizăm în retrospectivă și în profunzime tot ceea ce s-a întâmplat. Cred că excluderea marilor investiții din domeniul de aplicare a supravegherii mai stricte este un pas lipsit de sens și de-a dreptul greșit. Nu numai natura tranzacționării, ci și derivatele emise trebuie investigate, iar cele noi trebuie să facă obiectul unei reglementări mai stricte.
<P>
Inflația este de fapt stimulată de produsele pieței financiare derivate. Această sarcină este suportată de populație, în timp ce profiturile sunt acumulate de diferite entități juridice internaționale, al căror trecut nu este întotdeauna clar. Mai mult decât atât, nu ar fi o mișcare favorabilă redirecționării profiturilor acumulate în acest fel în economia reală, fapt care ar duce la situația în care întreaga planetă ar aluneca treptat în buzunarele celor mai bogați.
<SPEAKER ID="239" NAME="Elena Băsescu" AFFILIATION="PPE">
Raportul doamnei Swinburne pune accentul pe asigurarea unor condiții de egalitate între sistemele multilaterale de tranzacționare. Consider că la fel de importantă este și punerea lor sub același nivel de supraveghere. Doresc să subliniez necesitatea unei legislații mai potrivite, pentru reducerea riscului sistemic și pentru asigurarea concurenței loiale a pieței.
<P>
În momentul de față există o lipsă îngrijorătoare de informații disponibile cu privire la strategiile de tranzacționare. Singura modalitate de a înțelege cu adevărat dacă piața funcționează corect este ca autoritățile de reglementare să dețină informații suficiente. ESMA ar trebui să stabilească norme și modalități comune de notificare aplicabile tuturor datelor, atât în cadrul sistemelor de tranzacționare, cât și al celor extrabursiere.
<P>
Consider utilă o analiză a efectelor stabilirii unui volum minim de ordine pentru tranzacțiile pe toate platformele anonime. Astfel, s-ar putea stabili dacă este asigurat un flux de schimburi satisfăcătoare.
<SPEAKER ID="240" NAME="Johannes Hahn">
membru al Comisiei. - Domnule președinte, în numele Comisiei și al comisarului Barnier în special, voi răspunde afirmând că ameliorarea transparenței pe piețele financiare și asigurarea faptului că toți actorii de pe piață relevanți sunt supuși unor niveluri adecvate de reglementare sunt obiective cheie ale Comisiei și ale G20.
<P>
Aș vrea să o felicit pe doamna Swinburne și Comisia pentru afaceri economice și monetare pentru raportul referitor la tranzacțiile cu instrumente financiare, platformele de tranzacționare anonimă "dark pools” etc. Raportul marchează un pas important în contextul revizuirii actuale a Directivei privind piețele instrumentelor financiare (PIF). Recomandările sale sunt integrate îndeaproape în gândirea Comisiei pe măsură ce pregătim propunerea de modificare a directivei existente în 2011. Revizuirea Directivei PIF este o parte importantă a agendei Comisiei către un sistem mai stabil și transparent care să funcționeze pentru societate și economie în întregul ei. Au fost asamblate deja multe dintre piese, nu în ultimul rând lansarea unei noi autorități de supraveghere a UE începând cu luna viitoare.
<P>
Comisia s-a angajat să vină cu propunerile din domeniile restante până în vara anului 2011. Contăm pe sprijinul Parlamentului European în trecerea rapidă către adoptarea reformelor necesare în vederea asigurării faptului că acestea sunt aplicate cât mai curând posibil ulterior.
<P>
După cum știți, Directiva PIF este o piatră de temelie a cadrului de reglementare al UE pentru piețele financiare. Aceasta datează dinaintea crizei financiare, dar, în general, s-a dovedit că funcționează bine, chiar și în vremurile dificile și turbulente ale ultimilor ani.
<P>
Desigur, au apărut unele neajunsuri. Progresul tehnologic și dezvoltarea rapidă a piețelor financiare au făcut, de asemenea, ca dispozitivele de reglementare care erau ultramoderne cu câțiva ani în urmă să fie total depășite în prezent.
<P>
La 8 decembrie, Comisia a publicat proiecte de propuneri în vederea unei consultări. Intenționăm să fim ambițioși și cuprinzători în abordarea tuturor provocărilor. Recunoscând că obiectivele originale ale Directivei PIF sunt în continuare valabile, chestiunile aflate în joc sunt aspecte critice ale modului în care piețele financiare funcționează, ale măsurii în care aceste piețe trebuie să se deschidă și să devină transparente și ale modului în care investitorii pot obține accesul la instrumente financiare și oportunități de investiții.
<P>
La fel ca proiectul de raport al Comisiei pentru afaceri economice, simțim necesitatea realizării unor îmbunătățiri în reglementarea noilor tipuri de platforme de tranzacționare și metodologii de tranzacționare. Acest lucru ar trebui să ia în considerare în mod adecvat natura activității economice în vederea asigurării unui mediu concurențial echitabil pentru toți actorii și o protecție adecvată pentru investitori, precum și împotriva practicilor care denaturează activitățile de pe piață.
<P>
Suntem, de asemenea, de acord cu necesitatea ameliorării normelor de transparență aplicabile tranzacțiilor cu acțiuni și a introducerii unor cerințe noi pentru tranzacțiile cu alte instrumente. Un alt domeniu important atins în raportul doamnei Swinburne este ameliorarea funcționării și reglementării piețelor derivate ale produselor de bază în conformitate cu principiile G20.
<P>
Mai mult decât atât, vizăm să introducem îmbunătățiri special direcționate către normele existente în materie de protecție a investitorilor. Asigurarea faptului că toate produsele și practicile de vânzare sunt acoperite în mod adecvat în condiții de egalitate este o componentă vitală pentru restabilirea încrederii investitorilor.
<P>
În cele din urmă, această revizuire va consolida supravegherea și executarea pe toate piețele financiare, alocând un rol cheie noii Autorități europene pentru valori mobiliare și piețe. Pentru a înregistra progrese, serviciile Comisiei colaborează îndeaproape cu partenerii noștri internaționali, în special cu autoritățile de reglementare responsabile din SUA care analizează aceleași chestiuni, pentru a asigura convergența la nivel internațional și pentru a evita orice risc de arbitraj în materie de reglementare.
<P>
Raportul doamnei Swinburne vine într-un moment important al procesului de reformă în materie de reglementare. Suntem încurajați de angajamentul demonstrat de deputații în PE și de faptul că analizele și recomandările voastre coincid foarte mult cu ale noastre. Acest raport consolidează baza activității noastre viitoare.
<SPEAKER ID="241" NAME="Președintele">
Dezbaterea a fost închisă.
<P>
Votul va avea loc mâine, la ora 12.00.
<P>
Următoarea ședință va avea loc mâine, joi, 14 decembrie 2010, de la 9.00 la 13.00, de la 15.00 la 20.30 și de la 21.00 la 24.00.
<P>
Ordinea de zi a fost publicată și poate fi consultată pe site-ul internet al Parlamentului European.
<P>
Ședința a fost închisă.
