<CHAPTER ID="003">
Declarațiile Președinției
<SPEAKER ID="007" NAME="Președinte">
Am primit cu mare satisfacție vestea eliberării din arestul la domiciliu a lui Aung San Suu Kyi, liderul opoziției din Myanmar. Doamna Suu Kyi a fost unul dintre primii câștigători ai Premiului Saharov, acordat de Parlamentul European începând din anul 1988. Nu a reușit însă să-l ridice personal acum 20 de ani. Aș dori să vă informez că i-am transmis deja doamnei Suu Kyi o invitație pentru a vizita Parlamentul European și a participa la una dintre sesiunile noastre plenare.
<P>
25 noiembrie este Ziua internațională pentru eliminarea violenței împotriva femeilor, instituită de Organizația Națiunilor Unite cu 11 ani în urmă. În fiecare zi, peste tot în lume, multe femei cad victime ale violului, umilirii și violenței domestice. O atrocitate feroce practicată în multe zone ale lumii este circumcizia tinerelor. Aproximativ 8 000 de fete cad victime acestei practici în fiecare zi. Pentru a ne manifesta solidaritatea cu campania de stopare a acestui ritual barbar, vă încurajez pe toți să purtați astăzi o petală roz pentru a vă exprima în mod simbolic opoziția față de această practică. Aș dori, de asemenea, să subliniez că Parlamentul European își continuă de mulți ani eforturile de a solicita încetarea definitivă a violenței fizice și mentale asupra femeilor.
