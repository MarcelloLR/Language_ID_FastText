<CHAPTER ID="021">
Rolul femeilor în agricultură și în zonele rurale (prezentare succintă)
<SPEAKER ID="245" NAME="Președintă">
Următorul punct pe ordinea de zi este raportul elaborat de dna Jeggle, în numele Comisiei pentru agricultură și dezvoltare rurală, referitor la rolul femeilor în agricultură și în zonele rurale.
<SPEAKER ID="246" NAME="Elisabeth Jeggle" LANGUAGE="DE">
Dnă președintă, dle comisar, în calitate de raportoare a PE pentru raportul din proprie inițiativă referitor la rolul femeilor în agricultură și în zonele rurale, mi-am propus să organizez o amplă dezbatere publică pentru a conferi mai multă vizibilitate și substanță rolului multifuncțional important al femeilor în zonele rurale.
<P>
Politica rurală europeană are drept sarcină esențială asigurarea unor condiții de trai egale în toate regiunile, prevenind dezvoltarea unilaterală a zonelor urbane dens populate astfel încât, chiar și în zonele rurale, oamenii să-și dorească să rămână aici și să aibă o viață reușită. În ultimele decenii, politica agricolă comună (PAC) s-a concentrat asupra dezvoltării economice pozitive a agriculturii și a zonelor rurale. Pe viitor, ea va fi adaptată tot mai mult în direcția conturării și promovării zonelor rurale orientate către viitor.
<P>
Aceasta va presupune eforturi energice și strategii noi din partea tuturor celor implicați. Va fi mai necesar ca niciodată să se țină seama de nevoile femeilor din zonele rurale și să se exploateze potențialul acestora. Experiența arată că, în special în zonele rurale, calitatea vieții și puterea economică sunt strâns legate de prezența femeilor și de implicarea acestora într-o gamă variată de activități. A devenit evident în ultimii ani că progresele notabile înregistrate în societățile rurale sunt rezultatele sprijinului acordat femeilor și ale proiectelor realizate de acestea. În acest sens, s-au spicuit învățăminte din experiența avută cu aceste măsuri de sprijin din cadrul celui de-al doilea pilon al PAC și cu diferitele mecanisme de finanțare ale UE aplicate în toate regiunile Europei.
<P>
Femeile au de jucat un rol esențial în agricultură, un sector în care ele au adus o contribuție substanțială, în ultimii ani, la diversificarea activităților economice și la ajustarea la cererile pieței, promovând astfel performanța practică a multifuncționalității sectorului. Pe lângă propria producție alimentară pe care o realizează, întreprinderile agricole oferă totodată produse și servicii inovatoare. Tipurile de potențial economic reprezentat aici pot fi utilizate într-o și mai mare măsură. În acest context, există oportunități de a introduce măsuri de sprijin practice pentru femeile din agricultură. O atenție mai mare ar trebui acordată gamei largi de competențe profesionale, de interese și realizări specifice femeilor. În această privință, solicităm în special un acces nerestricționat al femeilor la resursele care susțin agricultura ca mod de viață și ca tip de activitate. Agricultoarele trebuie să aibă drepturi și obligații corespunzătoare răspunderii acestora pentru exploatația agricolă în cauză, inclusiv prin reprezentarea intereselor în forurile agricultorilor. Asigurarea unei protecții sociale adecvate pentru toate femeile care lucrează în agricultură este un alt element indispensabil.
<P>
În urma unui dialog susținut, am reușit, în cadrul votului nostru din Comisia pentru agricultură și dezvoltare rurală, să adoptăm raportul cu un singur vot împotrivă. Nu s-a depus niciun amendament pentru votul de mâine din plen. Acest lucru îmi confirmă faptul că am ajuns la un compromis foarte bun, care este acceptabil pentru toate grupurile. Un vot în unanimitate ar conferi raportului greutatea necesară pentru ca acesta să primească, sper, o atenție suficientă în Comisie și în Consiliu. Doresc să mulțumesc colegilor mei deputați, în special raportorilor alternativi, pentru cooperarea lor absolut excelentă.
<P>
Rolul important al femeilor în agricultură și în zonele rurale nu trebuie trecut cu vederea în următoarea dezbatere cu privire la viitorul PAC după 2013. Am încredere că raportul nostru va oferi o bază importantă pentru această dezbatere esențială și va aduce o contribuție pozitivă viitoarei dezbateri financiare.
<SPEAKER ID="247" NAME="Mairead McGuinness" AFFILIATION="PPE">
Dnă președintă, o felicit pe Elisabeth Jeggle pentru activitatea depusă în cadrul acestui raport și pentru munca sa neîntreruptă în acest domeniu în decursul anilor. Munca sa este cu atât mai lăudabilă prin faptul că nu s-a depus niciun amendament la acest raport important.
<P>
În scurtul timp pe care îl avem la dispoziție, doresc să atrag atenția asupra mai multor alineate ale sale. Salut alineatul 4 cu privire la importanța unui buget adecvat pentru agricultură în general, dar și alineatul 10 referitor la noile tehnologii introduse în zonele rurale și la necesitatea extinderii accesului la internet în bandă largă. Consider că alineatul 34 este deosebit de important. Femeile trebuie să fie reprezentate în mod adecvat în toate organismele politice, economice și sociale din sectorul agricol, astfel încât la procesele decizionale să participe atât bărbații cât și femeile. Acest lucru este cu adevărat importat și, regret să o spun, organizațiile agricole sunt din păcate predominate de bărbați. Trebuie să examinăm acest aspect.
<P>
În fine, Comisia trebuie să înțeleagă că problema privind agricultorii bărbați și femei în acest moment o reprezintă incertitudinea legată de dezbaterea asupra reformei PAC. Mă îngrijorează faptul că unii agricultori încearcă să anticipeze rezultatul acestor reforme și să-și asume eventual costuri suplimentare, ceea ce ar fi o povară pentru aceștia. Vă solicit să transmiteți Comisiei acest mesaj.
<SPEAKER ID="248" NAME="Silvia-Adriana Țicău" AFFILIATION="S&amp;D">
Principala preocupare a femeilor din zonele rurale este lipsa locurilor de muncă. Lipsa acestora înseamnă venituri reduse pentru persoanele vârstnice și, deci, creșterea riscului sărăciei. De asemenea, educația copiilor și serviciile de sănătate din zonele rurale sunt esențiale pentru existența acestor comunități.
<P>
Precaritatea infrastructurii de bază din mediul rural scade interesul antreprenorilor pentru dezvoltarea de ferme și de unități productive în aceste zone. Îndemn statele membre să utilizeze fondurile structurale pentru a remedia lipsa infrastructurii de bază în zonele rurale și să pună în aplicare politici pentru a îmbunătăți accesul tuturor la infrastructura publică. Îndemn Comisia și statele membre să își respecte angajamentul de a îmbunătăți infrastructura de bandă largă din zonele rurale, ca modalitate de a stimula competitivitatea acestora.
<P>
Turismul rural bazat pe unități turistice familiale creează locuri de muncă, permite combinarea obligațiilor de familie cu activitatea profesională și încurajează populația rurală să rămână în mediul rural.
<SPEAKER ID="249" NAME="Marian Harkin" AFFILIATION="ALDE">
Dnă președintă, salut acest raport oportun elaborat de dna Elisabeth Jeggle și îi mulțumesc pentru cooperarea fructuoasă.
<P>
Nu foarte multă lumea realizează că 42 % dintre cei implicați în mod regulat în agricultură sunt femei și că trei din zece exploatații în UE sunt gestionate de femei. Pentru ca femeile și familiile să rămână în mediul rural și pentru a-și aduce contribuția la realizarea obiectivelor strategiei UE 2020 prin agricultură, trebuie să existe o serie de servicii și facilități pentru o viață normală de zi cu zi. Aceste servicii ar trebui să includă servicii de sănătate, educație, agrement, transport și internet în bandă largă.
<P>
Este crucial ca toate aceste servicii să nu fie orientate doar spre piață. De asemenea, este necesar să existe sisteme adecvate de asigurări sociale pentru femeile care lucrează în agricultură, astfel încât viitorul și pensiile lor să poată fi garantate. Este la fel de important să fie încurajate abilitățile antreprenoriale ale femeilor și, în general, ca femeile să fie implicate în procesul decizional la nivel local și regional, în organizațiile agricole și, desigur, în toate organele decizionale. Acest lucru va avea un impact uriaș și va contribui la consolidarea rolului femeilor în agricultură.
<SPEAKER ID="250" NAME="João Ferreira" AFFILIATION="GUE/NGL">
(PT) Dnă președintă, situația femeilor în agricultură și în sfera rurală reflectă și este afectată de criza adâncă în care actualele politici, cum ar fi politica agricolă comună (PAC) și altele, au afundat zonele rurale. Femeile reprezintă 42 % dintre lucrătorii agricoli din toate țările Uniunii Europene. Marea majoritate a acestor femei lucrează în exploatații familiale. Ele sunt astfel extrem de afectate de închiderea a sute de mii de exploatații mici și mijlocii și de procesul de distrugere a agriculturii familiale ca urmare a reformelor PAC succesive. De asemenea, ca și în alte domenii de activitate, ele sunt afectate în mod deosebit de șomaj, locuri de muncă nesigure, salarii mici și sărăcie. Toată această situație este agravată de politicile antisociale impuse sub pretextul crizei.
<P>
Așadar, cuvintele frumoase și declarațiile de bune intenții nu sunt suficiente. Se impune o ruptură de aceste politici, punând în valoare rolul femeilor, recunoscând drepturile acestora și promovând egalitatea, precum și prin valorizarea și consolidarea, printre altele, a rețelei de servicii legate de resursele naturale, sănătate, educație și asistență familială. De asemenea, este necesar să se pună la dispoziție activități de agrement și să se combată diferitele asimetrii și deșertificarea.
<SPEAKER ID="251" NAME="Rareș-Lucian Niculescu" AFFILIATION="PPE">
Personal, cred că cele mai importante părți ale raportului sunt cele care se referă la condițiile de trai din mediul rural, iar în această privință doresc să fac câteva observații.
<P>
În primul rând, rolul important pe care îl joacă Fondul european agricol pentru dezvoltare rurală în modernizarea satelor - acest fond trebuie să fie finanțat la un nivel suficient și în cadrul viitoarei politici agricole comune, pentru a permite reducerea discrepanțelor între mediul rural și cel urban. În al doilea rând, cred că trebuie să pornim, mai ales în noile state membre, de la modernizarea infrastructurii fizice de bază. Aceasta trebuie să rămână în mod obligatoriu o componentă a FEADR.
<P>
Ultimul comentariu este legat de îmbătrânirea populației rurale, iar aici subliniez importanța programelor destinate, pe de o parte, pensionării timpurii a fermierilor și a muncitorilor agricoli iar, pe de altă parte, instalării tinerilor fermieri.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
Doresc să o felicit pe dna Jeggle pentru abordarea avută în cadrul acestui raport.
<P>
Consider vitală recunoașterea rolului semnificativ al femeilor în agricultură, atât în producția primară, cât și la diversificarea activităților economice în ferme și în zonele rurale.
<P>
Cred că trebuie să atragem atenția asupra nivelului înalt de sărăcie și izolare care afectează femeile din mediul rural, accentuând nevoia de măsuri eficiente pentru a garanta șanse egale pentru femei în agricultură, ca un obiectiv principal al politicii agricole comune. În acest context, este vitală îmbunătățirea calității vieții femeilor care trăiesc în zonele rurale, prin asigurarea unui acces cât mai ușor al acestora la educație și formare profesională, învățare continuă, servicii locale de sănătate publică eficiente, dar și la infrastructura și serviciile pentru copii și familii.
<P>
Subliniez că îmbunătățirea egalității de șanse pentru femei în zonele rurale presupune o promovare mai intensă a rolului lor, atât în cadrul activității agricole, cât și în alte domenii de activitate economică, inclusiv în protejarea caracterului multifuncțional al agriculturii.
<SPEAKER ID="253" NAME="Viviane Reding">
vicepreședintă a Comisiei. - Dnă președintă, aș dori mai întâi să mulțumesc raportoarei și membrilor Comisiei pentru agricultură și dezvoltare rurală, deoarece era foarte important să discutăm acest subiect.
<P>
Comisia este conștientă de rolul esențial pe care îl joacă femeile în agricultură și în zonele rurale. Aceasta este o sarcină ce ține de politica de dezvoltare rurală. Regulamentul privind dezvoltarea rurală prevede acordarea de sprijin într-o serie de domenii care sunt importante pentru femeile din zonele rurale. Crearea și dezvoltarea de microîntreprinderi, adăugarea de valoare proiectelor agricole și căutarea de puncte de vânzare pentru produsele agricole sunt doar câteva exemple.
<P>
Politica de dezvoltare rurală prevede, de asemenea, posibilități de a ajuta bărbații și femeile să găsească un echilibru între viața familială și cea profesională. De exemplu, în cadrul măsurii privind serviciile de bază, pot să beneficieze de sprijin unități sociale cum ar fi centre de îngrijire de zi pentru copii sau vârstnici. În plus, sunt eligibile pentru sprijin servicii de transport local și alte infrastructuri de mici dimensiuni.
<P>
Situația din zonele rurale este foarte diferită de la un stat membru la altul, inclusiv în ceea ce privește posibilitățile și cerințele pentru femei. Statele membre și regiunile trebuie să analizeze atent situația și să conceapă măsuri adaptate particularităților locale, ținând seama de problemele specifice cu care se confruntă femeile. De exemplu, statele membre pot privilegia femeile în ceea ce privește anumite măsuri. În plus, statele membre pot utiliza instrumente de inginerie financiară prin crearea unor fonduri de garantare, pentru a ajuta femeile să aibă acces la credit. De asemenea, femeile ar trebui să joace un rol important în cadrul programului LEADER, unde ar putea să-și manifeste propriile interese specifice și să-și valorifice potențialul specific, pentru a mobiliza potențialul de dezvoltare al unei anumite zone.
<P>
Comisia este de acord că ar fi util să avem mai multe date cu privire la situația femeilor. Cu toate acestea, având în vedere în special faptul că statele membre cer o simplificare a procedurilor, ar putea fi dificil să le convingem să accepte sarcini de raportare suplimentare. Însă în cazul acelor date pentru care acest lucru este posibil, ar trebui prezentate și analizate statistici, defalcate pe gen. Dacă vor fi disponibile, Comisia va include date cu privire la situația femeilor în raportul său de activitate privind punerea în aplicare a orientărilor strategice pentru dezvoltare rurală.
<P>
Un factor foarte important în consolidarea rolului femeilor în agricultură și în zonele rurale este schimbul de experiență. În acest context, aș dori să vă atrag asupra Rețelei europene pentru dezvoltare rurală și asupra rețelelor sale naționale constitutive. Acestea pot fi folosite pentru a învăța din bunele practici ale fiecăreia și ar fi de dorit ca mai multe asociații ale femeilor să recurgă la aceste rețele existente pentru a realiza conexiuni între femei din diferite zone rurale.
<SPEAKER ID="254" NAME="Președintă">
Dezbaterea a fost închisă.
<P>
Votarea va avea loc marți, 5 aprilie 2011.
<P>
Declarații scrise (articolul 149 din Regulamentul de procedură)
<SPEAKER ID="255" NAME="Iosif Matula" AFFILIATION="PPE">
în scris. - Vin din România, unde un procent ridicat al populației trăiește în mediul rural. Tocmai de aceea, sunt conștient că este absolut necesar să acordăm o mai mare atenție statutului femeilor din aceste zone, ținând cont de oportunitățile și provocările specifice. Ca membru al comisiilor pentru Cultură și Educație și Dezvoltare Regională, vreau să accentuez nevoia de a asigura un sistem de formare profesională care să ofere femeilor pregătirea adecvată, atât ca producători, cât și ca antreprenori, cu atât mai mult cu cât putem, astfel, atinge obiective ale Strategiei Europa 2020. Acest lucru se poate realiza și prin accesul mai bun al agricultorilor la serviciile de internet în bandă largă. Sprijinirea inițiativei antreprenoriale a femeilor este în măsură să asigure acestora venituri pentru un trai stabil, oferindu-le independență economică. Vom elimina, astfel, efectele excluderii sociale și ale sărăciei, care afectează în mod disproporționat femeile. Tot în acest context, vorbim și de viitoarea reformă a Politicii Agricole Comune, în cadrul căreia va trebui să ținem cont mai mult de rolul și nevoile femeilor din zonele rurale. Creșterea atractivității mediului rural și a activității agricole constituie, în continuare, o provocare, putând oferi femeilor din acest spațiu șanse reale de dezvoltare economică și personală.
<SPEAKER ID="256" NAME="Jarosław Kalinowski" LANGUAGE="PL">
Bărbații sunt cei care, de cele mai multe ori, aleg o carieră în sectorul agricol, însă femeile au fost prezente în zonele rurale din vremuri imemoriale și, din păcate, contribuția acestora a fost întotdeauna subestimată. Acțiunile lor consistente și implicarea pe termen lung în diverse problematici au contribuit la ameliorarea calității vieții și a muncii în zonele rurale. De foarte multe ori însă, ele nu sunt reprezentate în faza de planificare a resurselor, deși luarea în considerare a nevoilor femeilor agricultoare în această privință ar putea aduce multe beneficii comunităților rurale. Trebuie să ne asigurăm că femeile din agricultură au acces la oportunități de dezvoltare profesională, prin acordarea unui sprijin real sub formă de educație, dar și consiliere profesională. Este important să promovăm pentru femei zonele rurale ca fiind un spațiu atractiv pentru muncă, unde se pot realiza atât planurile familiale cât și cele profesionale.
