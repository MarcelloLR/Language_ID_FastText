<CHAPTER ID="013">
Ordinea lucrărilor
<SPEAKER ID="020" NAME="Preşedintele">
A fost distribuită versiunea finală a proiectului de ordine de zi pentru această şedinţă întocmit de Conferinţa preşedinţilor în cadrul reuniunii de joi, 30 aprilie 2009, în conformitate cu articolul 132 din Regulamentul de procedură. Au fost propuse următoarele modificări:
<P>
Miercuri:
<P>
Grupul GUE/NGL a solicitat scoaterea de pe ordinea de zi a declaraţiei comune privind rapoartele Leinen, Dehaene, Brok, Guy-Quint şi Kaufmann referitoare la Tratatul de la Lisabona.
<SPEAKER ID="021" NAME="Mary Lou McDonald">
în numele Grupului GUE/NGL. - Domnule Preşedinte, în numele grupului meu solicit scoaterea acestui pachet de rapoarte de pe ordinea de zi a acestei sesiuni. Consider că Parlamentul trebuie să arate puţin respect pentru procesul democratic. Ştim cu toţii că Irlanda a respins Tratatul de la Lisabona şi mă miră faptul că Parlamentul continuă să dezbată această problemă.
<P>
Nu este democratic ca Parlamentul să nu ia în seamă verdictul Irlandei şi nici ca Parlamentul să fie folosit pentru a face presiuni asupra Irlandei pentru ca aceasta să adopte, în următoarele luni, un tratat care nu este în interesul nostru sau în interesul cetăţenilor europeni. Le reamintesc celorlalţi deputaţi că în Irlanda a avut loc un vot democratic asupra acestui tratat, iar poporul, în urma unei hotărâri democratice, l-a respins.
<P>
Vă cer ca acum, când ne mai despart doar câteva săptămâni de alegerile europene, când problema calităţii democraţiei noastre este atât de importantă, să scoatem aceste rapoarte de pe ordinea de zi şi să ne îndreptăm atenţia asupra subiectelor economice şi asupra problemei şomajului, care îi afectează cu adevărat pe cetăţeni.
<SPEAKER ID="022" NAME="Daniel Cohn-Bendit">
în numele Grupului Verts/ALE. - (DE) Domnule Preşedinte, mi se par incredibile aceste argumente. Nu s-a pus problema să ratificăm aici, astăzi, Tratatul de la Lisabona. Vrem doar să fim pregătiţi pentru când acesta va fi ratificat. Altfel, tot ceea ce am hotărât va fi în zadar. Cu toate acestea, dacă Tratatul este ratificat - iar acest lucru ar trebui să se întâmple în octombrie - Parlamentul va trebui să adopte altă metodă de lucru începând cu luna noiembrie. Am fi cu adevărat iresponsabili dacă nu vom fi pregătiţi. Din acest motiv este necesară această dezbatere şi din acest motiv trebuie luată o hotărâre.
<P>
Totodată, doamnă McDonald, mi se pare nedrept faţă de colega dumneavoastră, doamna Kaufmann, care, din păcate, părăseşte Parlamentul, că nici măcar nu i-aţi dat şansa de a vedea adoptat în Parlamentul European acest raport atât de important, acum, când dumneaei se află aici pentru ultima dată. În numele colegei dumneavoastră, doamna Kaufmann, nu pot fi de acord cu ceea ce aţi propus.
<P>
(Aplauze)
<SPEAKER ID="024" NAME="Pedro Guerreiro" LANGUAGE="PT">
Domnule Preşedinte, propunem includerea pe ordinea de zi a unei dezbateri asupra reformei politicii comune în domeniul pescuitului, având în vedere prezentarea Cărţii verzi privind reforma acestei importante politici comune, efectuată de Comisia Europeană la 22 aprilie, precum şi implicaţiile profunde pe care unele dintre propunerile prevăzute în Cartea verde le au la nivelul acestui sector strategic şi în rândul pescarilor. Din acest motiv, Comisia parlamentară pentru pescuit a transmis deja propunerea sa de includere a acestui subiect pe ordinea de zi, dată fiind importanţa politică şi actualitatea acestei dezbateri. Această perioadă de sesiune este ultima ocazie a actualului Parlament de a-şi exprima părerea în această privinţă.
<SPEAKER ID="025" NAME="Philippe Morillon" LANGUAGE="FR">
Domnule Preşedinte, problema este că pur şi simplu nu vom avea timp. Nu are rost să lansăm astăzi, în foarte puţinele ore rămase, o dezbatere asupra unui subiect care se va încheia doar în 2012 sau în 2013.
<P>
Am discutat acest lucru în comisie, în cadrul reuniunii din 30 aprilie. Toţi colegii mei sunt de părere că trebuie să aşteptăm până la următoarea legislatură pentru a analiza acest subiect.
