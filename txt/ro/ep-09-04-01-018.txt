<CHAPTER ID="018">
Cod comunitar al vizelor (dezbatere)
<SPEAKER ID="227" NAME="Preşedinte">
Următorul punct pe ordinea de zi este raportul întocmit de domnul Henrik Lax, în numele Comisiei pentru libertăţi civile, justiţie şi afaceri interne, referitor la propunerea de regulament al Parlamentului European şi al Consiliului privind instituirea unui Cod comunitar al vizelor - C6-0254/2006 -.
<SPEAKER ID="228" NAME="Henrik Lax">
raportor. - (SV) Domnule preşedinte, Codul comunitar al vizelor urmăreşte armonizarea şi clarificarea procedurii de acordare a vizelor peste tot în spaţiul Schengen. Orice persoană care depune cerere pentru a obţine o viză trebuie tratată în mod egal, indiferent de consulatul Schengen la care se adresează această persoană. Trebuie garantate bunele practici administrative şi o primire demnă şi trebuie facilitat accesul călătorilor veritabili.
<P>
Reguli privind introducerea obligativităţii luării amprentelor digitale de la deţinătorii de vize precum şi opţiunea de mutare a primirii şi procesării solicitanţilor de vize au fost deja aprobate cu o ocazie anterioară într-un raport întocmit de baroneasa Ludford. Aceste reguli au fost incluse în Codul comunitar ca parte integrantă a acestui cod.
<P>
- Mulţumesc, Sarah, pentru strânsa ta cooperare.
<P>
raportor. - (SV) Acest regulament propus ar trebui stabilit prin intermediul procedurii de codecizie a Parlamentului şi a Consiliului. După o muncă de aproape trei ani care a necesitat negocieri intense cu Consiliul, sunt bucuros, în calitate de raportor, să pot înainta acum o propunere de compromis, care a fost aprobată de către Consiliu şi care sper că va obţine aprobarea Parlamentului.
<P>
Aş dori să adresez mulţumiri speciale raportorilor alternativi, dna Klamt, dl Cashman, dna Ždanoka şi dna Kaufmann, pentru colaborarea lor foarte constructivă şi sprijinul lor susţinut din timpul negocierilor. Fără sprijinul unanim al comisei, Parlamentul nu ar fi obţinut rezultate atât de bune în cadrul negocierilor. De asemenea, aş dori să îi mulţumesc Comisiei, care a înaintat o propunere iniţială solidă care a fost dezvoltată în continuare în mod satisfăcător. Mulţumirile mele se îndreaptă şi către preşedinţiile franceză şi cehă, ambele demonstrând voinţa de a recunoaşte problemele pe care a dorit să le abordeze Parlamentul şi abilitatea de a ajunge la un compromis cu Parlamentul.
<P>
Având drept punct de plecare propunerea Comisiei, toate compromisurile au reprezentat îmbunătăţiri ale situaţiei actuale, dovedind posibilă rezolvarea celor mai dificile aspecte cu preşedinţia franceză, chiar înainte de Crăciun. Bineînţeles că, întregul proces de pregătire şi negociere nu ar fi avut niciodată succes fără activitatea deosebită desfăşurată de către personalul capabil din subordinea mea şi al colegilor mei, secretariatul comisiei şi funcţionarii din cadrul grupurilor politice. Aş dori să le transmit acestora un călduros mulţumesc.
<P>
Cele mai importante trei rezultate la care am ajuns sunt: în primul rând, faptul că o viză cu intrări multiple nu numai că poate, dar şi trebuie să fie eliberată atunci când sunt îndeplinite anumite criterii stabilite; în al doilea rând, faptul că statele membre s-au angajat să se reprezinte reciproc, în aşa fel încât nici un solicitant de viză să nu fie nevoit să parcurgă distanţe disproporţionate pentru a ajunge la un consulat Schengen competent; şi în al treilea rând, faptul că urmează a fi înfiinţat un site web comun pentru a oferi o imagine unificată a zonei Schengen şi pentru a oferi informaţii cu privire la normele aplicate pentru acordarea vizelor.
<P>
Este dezamăgitor faptul că taxa de viză nu a putut fi redusă de la 60 la 35 EUR. Cu toate acestea, dezamăgirea este atenuată de faptul că, de exemplu, copiii sub şase ani şi persoanele cu o vârstă mai mică de 25 de ani care reprezintă diverse organizaţii la seminarii, activităţi sportive sau evenimente culturale îşi vor primi viza gratuit.
<P>
Aş dori să închei prin a spune că această reformă introduce două instrumente care vor reprezenta factori foarte importanţi în ceea ce priveşte aplicarea uniformă a normelor Schengen care devin de fapt o realitate, şi anume, sistemul de informare în privinţa vizelor sub forma unei baze de date care acoperă toate ţările din spaţiul Schengen şi care va oferi consulatelor informaţii în timp real asupra persoanelor care au solicitat viză, asupra persoanelor care au primit viză, asupra persoanelor cărora le-a fost respinsă cererea de viză şi asupra persoanelor cărora li s-a retras viza, şi o cooperare instituţională la nivel local reînnoită între consulatele din spaţiul Schengen din diferite ţări.
<SPEAKER ID="231" NAME="Jacques Barrot" LANGUAGE="FR">
Domnule preşedinte, Comisia salută eforturile considerabile depuse de către Parlament şi, de asemenea, în oarecare măsură, de către Consiliu. Aceste eforturi ar trebui să ne permită să obţinem un acord în prima lectură. Ţinând cont de consensul confirmat de Comisia pentru libertăţi civile, justiţie şi afaceri interne, la mijlocul lunii martie, şi COREPER, cu câteva zile în urmă, consider că s-a ajuns acum la un acord definitiv.
<P>
Deşi textul nu este perfect şi nu corespunde tuturor ambiţiilor noastre de la început, Comisia susţine compromisul fără rezerve. Trebuie să recunoaştem şi să salutăm eforturile depuse de Parlamentul European pentru a ajunge la un acord asupra acestei propuneri în prima lectură şi înainte de sfârşitul legislaturii în curs.
<P>
Acest regulament va face regulile privind eliberarea vizelor mai clare, nu numai pentru solicitanţi, ci şi pentru statele membre. Aceste reguli vor fi aplicate şi într-o manieră mai armonizată.
<P>
Comisia este mulţumită de faptul că obligaţia de a motiva deciziile de respingere a vizelor şi de a acorda dreptul la recurs solicitanţilor respinşi a fost menţinută sub o formă practic neschimbată faţă de textul propunerii iniţiale, datorită sprijinului din partea Parlamentului European.
<P>
Aceste garanţii procedurale vor evita ca deciziilor de respingere a cererilor de vize să fie considerate drept arbitrare. Dacă acest acord ar fi pus la îndoială, ar trebui să continuăm să trăim cu lacunele, cum ar fi inconsecvenţele care caracterizează regulile actuale, spre marea nemulţumire a tuturor.
<P>
Aş dori să-mi exprim satisfacţia cu privire la acest compromis negociat, care va remedia lacunele şi inconsecvenţele regulilor actuale. Aş dori, bineînţeles, să-i mulţumesc dlui Henrik Lax şi Parlamentului. Eu sunt convins că acest nou cod al vizelor va fi în favoarea călătorilor de bună credinţă.
<SPEAKER ID="232" NAME="Ewa Klamt">
în numele Grupului PPE-DE. - (DE) Domnule preşedinte, domnule comisar, doamnelor şi domnilor, adoptarea Codului comunitar al vizelor înseamnă că, în viitor, vizele Schengen - vize de şedere de maximum trei luni - vor fi eliberate în conformitate cu criterii uniforme stabilite în spaţiul Schengen. Acest pas trebuie făcut de urgenţă într-o Uniune Europeană cu frontiere deschise. În acelaşi timp, se clarifică responsabilitatea statelor membre privind procesarea solicitărilor de vize. Ca regulă, solicitanţii trebuie să contacteze statul membru în care se situează principalul lor punct de destinaţie. Grupul din care fac parte salută faptul că solicitarea şi procedura de eliberare a vizelor de intrare vor grăbi intrarea unui număr mare de persoane. Astfel, oamenii de afaceri care vor intra în Uniunea Europeană vor fi trataţi corect şi, mai mult, turiştii din toată lumea - de departe cel mai mare grup de călători din Uniunea Europeană - vor avea de câştigat.
<P>
Am făcut astfel posibilă procesarea rapidă a solicitărilor de vize şi ne-am asigurat că ancheta de securitate previne abuzurile. Având în vedere echilibrul dintre securitate şi facilitarea intrărilor, Sistemul de Informaţii privind Vizele permite statelor membre un acces imediat şi direct la toate datele relevante în legătură cu eliberarea vizelor. Se simplifică astfel analizarea solicitărilor, în timp ce, concomitent, eliberarea vizelor va asigura pe viitor o securitate sporită datorită folosirii datelor biometrice de identificare; adică, fotografia şi amprentele digitale. Compromisul la care s-a ajuns între dl raportor Lax şi Consiliu ţine cont de poziţia iniţială a Parlamentului şi se bucură şi de sprijinul marii majorităţi a grupului din care fac parte.
<P>
Doresc să profit de această ocazie pentru a-mi exprima din nou sincerele mele mulţumiri dlui Lax pentru angajamentul său şi colaborarea sa excelentă de-a lungul ultimilor trei ani în legătură cu acest dosar foarte complex, care plasează pe o nouă poziţie politica europeană privind vizele.
<SPEAKER ID="233" NAME="Michael Cashman">
în numele Grupului PSE. - Domnule preşedinte, aş dori să-i mulţumesc dlui Lax pentru munca deosebită pe care a depus-o. Am plăcerea de a afirma că, în numele Grupului Socialist, vom sprijini acest raport în întregimea sa. Ne bucurăm, de asemenea, de faptul că ne-am atins majoritatea obiectivelor.
<P>
Sunt mulţumit şi pentru că în urma colaborării cu tine, Henrik, ai dat dovadă de imaginaţia absolut necesară unui legislator genial, aceea de a te fi pus în locul persoanei care urmăreşte să folosească acest serviciu. Astfel ai abordat această problemă în întregimea sa. Tocmai de aceea ai avut în vedere ghişeul unic, internetul, vizele cu intrări multiple şi reducerea cu privire la vizele pentru persoanele cu vârste sub 25 de ani - aş dori să mai profit şi eu de un astfel de avantaj - şi le-ai abordat întrebându-te cum am putea asigura funcţionarea sistemului în folosul cetăţeanului. Acesta este un exemplu genial pentru restul deputaţilor. Deseori abordăm lucrurile prin înaintarea de modificări care pot îmbunătăţi textul şi pot fi coerente, dar este acest lucru de folos cetăţeanului? Aceasta a fost întotdeauna abordarea ta.
<P>
Sunt mulţumit că pot spune că avem vizele cu intrări multiple. Avem, de asemenea, întregul aspect al recursului. Am lucrat cu Jan - pentru a numi un membru al DG - asupra acestui principiu foarte important, şi anume, acela că, în cazul în care vă este respinsă solicitarea de viză, sau vi se refuză intrarea în spaţiul Schengen, recursul dvs. poate să nu fie suspensiv, însă autoritatea care refuză trebuie să se facă responsabilă.
<P>
Doresc să-i mulţumesc încă o dată raportorului şi să-i mulţumesc Comisiei pentru a se fi asigurat că am păstrat acest principiu cu sfinţenie. Mai adaug doar că îi mulţumesc personalului meu şi celui din subordinea ta - şi mai ales lui Renaud, care se află în sectorul rezervat publicului. Fără personalul nostru, nu am putea niciodată să ne facem treaba atât de bine. A fost o formidabilă legătură amoroasă de trei ani şi, ca şi majoritatea legăturilor amoroase pe termen scurt, sunt bucuros să văd că se apropie de sfârşit.
<SPEAKER ID="234" NAME="Sarah Ludford">
în numele Grupului ALDE. - Domnule preşedinte, regulamentul meu privind vizele biometrice este acum parte integrantă a acestui nou cod al vizelor, aşa că, într-o mică măsură, simt că îmi aparţine. O să funcţioneze împreună cu Sistemul de Informaţii privind Vizele, pentru care am fost raportor.
<P>
Rezultatul în ansamblul său, îmbunătăţeşte securitatea vizelor şi, aşa cum au spus şi alţii, este în interesul solicitanţilor de vize. Acesta a fost ţelul dlui Cashman cu privire la Codul frontierelor. Am sentimentul aşadar că deputaţii europeni au dus la îndeplinire aceste două ţeluri.
<P>
Sper ca biometria, care îmbunătăţeşte siguranţa legăturii dintre solicitant şi document, să determine scăderea numărului de persoane care vor fi respinse în mod nejustificabil. Domnul Lax a lucrat intens, aşa cum a spus-o şi dl Cashman, asupra îmbunătăţirii serviciilor pentru solicitanţi, şi astfel a imaginii Uniunii Europene. Nouăzeci şi nouă virgulă nouă la sută din persoanele care doresc să intre în Uniunea Europeană o fac în scopuri comerciale, pentru călătorii şi turism, şi dorim să o facă, deoarece este un lucru bun pentru afaceri, dar, dacă vor avea parte de servicii proaste şi vor fi trataţi necorespunzător, atunci nu vor mai avea sentimente prietenoase faţă de Uniunea Europeană.
<P>
Dl Lax a făcut o treabă extraordinară.
<SPEAKER ID="235" NAME="Tatjana Ždanoka">
în numele Grupului Verts/ALE. - Domnule preşedinte, suntem recunoscători dlui Lax pentru eforturile sale deosebite în vederea ajungerii la un compromis într-un proiect atât de ambiţios.
<P>
Grupul Verzilor/ALE crede în continuare că modificarea sugerată de către Parlament ar fi cea mai bună soluţie. De exemplu, ar putea exista - şi vor exista - probleme practice legate de destinaţia principală, în locul propunerii noastre de a asigura o alegere liberă în momentul solicitării vizelor.
<P>
Consiliul a fost de acord cu obligaţia statelor membre de a coopera doar. Din păcate, taxa de viză va fi de 60 EUR în loc de 35 EUR, aşa cum a sugerat Parlamentul. Din fericire, există o serie de scutiri şi reduceri pentru copii, studenţi şi tineri activi.
<P>
Deşi a fost imposibil să se ajungă la un compromis în privinţa eliberării vizelor cu intrări multiple în mod prestabilit, avem acum măcar o obligaţie de a elibera astfel de vize în anumite cazuri.
<P>
Dreptul de recurs împotriva unei decizii negative reprezintă, de asemenea, un pas important înainte. În prezent, în multe state membre nu există un astfel de drept. În calitate de activist pentru drepturile omului din viaţa mea anterioară, îi mulţumesc dlui Lax pentru această dispoziţie.
<P>
Bineînţeles, pentru grupul din care fac parte, includerea în raportul referitor la vize a raportului referitor la datele biometrice a apărut ca un inconvenient. Suntem împotriva introducerii la un nivel atât de larg a factorilor biometrici.
<P>
Cu toate acestea, remarcăm unele îmbunătăţiri ale politicii de acordare a vizelor şi, prin urmare, vom sprijini acest raport.
<SPEAKER ID="236" NAME="Sylvia-Yvonne Kaufmann">
în numele Grupului GUE/NGL. - (DE) Domnule preşedinte, aş dori să încep prin a-i transmite sincerele mele mulţumiri dlui raportor Lax, pentru activitatea sa. De la început, acesta a colaborat îndeaproape cu raportorii alternativi şi datorită angajamentului său a obţinut fără îndoială cel mai bun rezultat posibil de la Consiliu.
<P>
Codul comunitar al vizelor este necesar pentru a uniformiza procesarea vizelor Schengen de scurtă durată şi, mai înainte de toate, pentru a îmbunătăţii serviciul de eliberare a vizelor şi astfel percepţia Uniunii Europene în ţările terţe. Ca urmare a mai bine de trei ani de muncă asupra Codului comunitar al vizelor şi a negocierilor dificile cu Consiliul, s-a dovedit în sfârşit că este posibil un compromis. Cu toate că, din păcate, unele din solicitările Parlamentului nu au putut fi avansate, Codul comunitar al vizelor conţine numeroase îmbunătăţiri, cum ar fi cele cu privire la cooperarea dintre statele membre. Mai presus de toate, acesta facilitează situaţia solicitanţilor, asigurându-le acestora o certitudine juridică şi oferind transparenţă.
<P>
Este deosebit de important faptul că orice respingere a unei solicitări de viză trebuie justificată pe viitor şi că toţi solicitanţii vor avea dreptul de a face recurs împotriva respingerii solicitării lor. Cu toate acestea, în mod regretabil, taxa de viză rămâne neschimbată, în valoare de 60 EUR. Chiar dacă pe viitor un număr mare de persoane vor fi scutite de taxa de viză, este probabil ca această taxă de 60 EUR să fie prea mare pentru un număr semnificativ de resortisanţi ai ţărilor terţe, ceea ce înseamnă că respectivele persoane nu vor putea călători în Uniunea Europeană.
<P>
În final, aş dori să îi mulţumesc din nou raportorului şi colegilor mei deputaţi pentru deosebita lor colaborare pe parcursul ultimilor ani şi să îl felicit pe domnul Lax pentru raportul său.
<SPEAKER ID="237" NAME="Marian-Jean Marinescu" AFFILIATION="PPE-DE">
Codul comunitar al vizelor integrează procedurile şi condiţiile de eliberare a vizelor Schengen de către statele membre şi armonizează dispoziţiile existente referitoare la deciziile de refuz, prelungire sau anulare a acestor vize.
<P>
Este important ca statul membru care nu are propriul consulat într-o ţară terţă să fie reprezentat de către un alt stat membru care dispune de o reprezentanţă diplomatică sau consulară în statul terţ. Codul trebuie să ţină cont de acordurile bilaterale încheiate de Comunitate, în special cu statele care participă la politica de vecinătate şi de parteneriat a Uniunii Europene, în scopul facilitării procesării cererilor de viză şi aplicării procedurilor simplificate.
<P>
Consider că dreptul statelor membre de a coopera cu intermediari comerciali nu va avea o contribuţie semnificativă la simplificarea procedurilor de tratare a cererilor de viză. Aceasta deoarece codul prevede prezentarea în persoană a solicitanţilor de viză la depunerea primei cereri pentru înregistrarea datelor biometrice, precum şi posibilitatea ca orice solicitant de viză să fie convocat la un interviu în vederea acordării vizei Schengen.
<P>
Scopul codului vizelor Schengen este de a oferi o imagine externă uniformă a Uniunii Europene, de a trata în mod egal solicitanţii de viză, precum şi de a crea criterii şi reguli clare de scutire pentru o serie de ţări terţe. În acest context, cred că este oportun să amintesc că Uniunea Europeană trebuie să facă tot ce este necesar pentru ca statele ei membre să fie tratate uniform de către ţări terţe care practică scutiri de viză doar pentru anumite state membre. Nu este posibil să avem două clase de cetăţeni europeni atunci când aceştia doresc să călătorească de exemplu în Australia sau în Statele Unite.
<SPEAKER ID="238" NAME="Jacques Barrot" LANGUAGE="FR">
Domnule preşedinte, aş dori să răspund dlui Marinescu că mă străduiesc, bineînţeles, să obţin reciprocitatea din partea ţărilor terţe şi că recenta mea călătorie la Washington a fost parţial legată de această problemă.
<P>
Cât despre restul, mă bucur deoarece consider că dl Lax a făcut o treabă foarte bună şi că este recompensat cu o aprobare foarte largă. Aş adăuga că în mod evident, avem şi noi o strategie care vizează facilitarea obţinerii vizelor cu un anumit număr de ţări şi că nutresc o mare speranţă în ceea ce priveşte dezvoltarea acestei strategii cu scopul de a facilita, pe cât posibil, acordarea vizelor, mai ales tinerilor din ţările terţe, deoarece consider că avem tot interesul de a facilita intrarea tinerilor în Europa.
<P>
Vă mulţumesc pentru această abordare corectă care ne permite să încheiem acest text şi să aducem astfel politicii de vize o nouă calitate care va fi apreciată foarte mult.
<SPEAKER ID="239" NAME="Preşedinte">
Dezbaterea a luat sfârşit.
<P>
Votul va avea loc joi, 2 aprilie 2009.
