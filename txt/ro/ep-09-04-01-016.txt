<CHAPTER ID="016">
Intervenţii de un minut privind chestiuni politice importante
<SPEAKER ID="190" NAME="Preşedinta">
Urmează intervenţii de un minut cu privire la chestiuni politice importante.
<SPEAKER ID="191" NAME="Colm Burke" AFFILIATION="PPE-DE">
Doamnă preşedintă, dezvoltarea infrastructurii este esenţială pentru redresarea economică. Dacă în trecut economiile aflate în recesiune erau stimulate prin construcţia de drumuri şi căi ferate, care reprezenta un vector al prosperităţii viitoare, în prezent trebuie să ne concentrăm asupra infrastructurii tehnologiei informaţiei şi a comunicaţiilor ca un catalizator al creşterii economice viitoare.
<P>
În acest context, doresc să atrag atenţia asupra situaţiei alarmante din Irlanda privind aşa-numitul decalaj digital. Din cauza neglijenţei de care guvernul a dat dovadă ani la rândul în vremurile de înflorire economică, există acum zone vaste din Irlanda rurală care au conexiuni lente, sub nivelul standard, iar partea cea mai gravă este că, în 28% dintre cazuri, nu există acces la conexiunea de bandă largă. Cum putem aduce prosperitate şi crea oportunităţi în comunităţile noastre rurale fără a le pune la dispoziţie mijloacele de realizare a acestor obiective? Cum le putem spune tinerilor noştri agricultori că nu pot beneficia de tehnologia informaţiei şi a comunicaţiilor pentru a-şi dezvolta întreprinderile agricole din cauză că nu le-am oferit posibilitatea de a se conecta?---
<P>
Salut recentele declaraţii ale Comisiei care prezintă în detaliu cheltuielile din fondurile UE în vederea abordări acestei mari provocări. În concluzie, nu trebuie să neglijăm eliminarea decalajului digital, chiar şi în mijlocul crizei economice.
<SPEAKER ID="192" NAME="Justas Paleckis" AFFILIATION="PSE">
(LT) Criza trebuie să ne determine pe fiecare dintre noi să ne schimbăm comportamentul şi mentalitatea. Membrii parlamentelor lituanian, leton şi irlandez şi-au redus propriile salarii, ceea ce înseamnă, de asemenea, micşorarea salariilor deputaţilor europeni ai ţărilor respective. Veniturile preşedinţilor, miniştrilor şi ale altor funcţionari de stat sunt supuse reducerilor, iar acest lucru este corect, întrucât avem nevoie de solidaritate; povara crizei nu trebuie să fie suportată de cei mai vulnerabili. După compromisul la care s-a ajuns după mai bine de un deceniu, ar fi dificilă reducerea imediată a salariilor deputaţilor europeni; cu toate acestea, îi îndemn pe colegii mei din Parlamentul European să îşi doneze o parte din salarii în scopuri caritabile. Pe perioada crizei, ar trebui să reducem indemnizaţiile alocate deputaţilor europeni. Nădăjduiesc că majoritatea colegilor deputaţi ar susţine o reducere a numărului de traduceri în toate cele 23 de limbi oficiale, fapt care ne-ar permite să economisim sute de milioane de euro. În acest moment, călătoriile de la Bruxelles la Strasbourg pentru sesiunile plenare, care costă 200 de milioane EUR în fiecare an, par cât se poate de absurde. Pentru a face economii şi a salva mediul înconjurător, ar trebui să încetăm irosirea a o mie de tone de hârtie şi să trecem la utilizarea de documente electronice la reuniunile noastre.
<SPEAKER ID="193" NAME="Marc Pannella" AFFILIATION="ALDE">
(FR) Doamnă preşedintă, astăzi, la începutul lucrărilor noastre, am alocat un minut, şi îi mulţumim domnului Preşedinte pentru că ne-a permis acest lucru, pentru a aduce un omagiu memoriei victimelor din fiecare zi ale unui sistem care acum provoacă o tragedie la un nivel nemaiîntâlnit, o tragedie continuă a celor săraci împotriva celor săraci, care sunt în căutarea unui loc de muncă şi a hranei. De asemenea, am aflat în urmă cu câteva clipe că au fost găsite 94 de femei şi 7 copii.
<P>
Doamnă preşedintă, aşa cum afirmăm aici de opt ani, problema este următoarea: este posibil să nu existe nicio monitorizare ulterioară, să nu putem cunoaşte motivele, în condiţiile în care ne putem vedea florile de pe balcon din spaţiu? Motivele nu se cunosc, consecinţele sunt criminale...
<P>
(Preşedinta l-a întrerupt pe vorbitor)
<SPEAKER ID="194" NAME="Sylwester Chruszcz" AFFILIATION="UEN">
(PL) Doamnă preşedintă, am aflat cu tristeţe vestea rezultatului de la Praga de săptămâna trecută privind votul de neîncredere în prim-ministrul Topolánek. Republica Cehă se află la conducerea Uniunii de la 1 ianuarie şi eu cred că a fost o preşedinţie de succes până în prezent. Sper ca acest succes să fie menţinut în cele trei luni care au mai rămas. Ţin pumnii prietenilor noştri cehi şi tuturor proiectelor pe care speră să le pună în aplicare preşedinţia cehă. Printre acestea se numără chestiunea foarte importantă a politicii de vecinătate privind estul şi măsurile referitoare la securitatea energetică a Europei.
<SPEAKER ID="195" NAME="Athanasios Pafilis" AFFILIATION="GUE/NGL">
(EL) Doamnă preşedintă, Curtea Europeană de Justiţie a publicat recent hotărârea împotriva Greciei prin care se stabileşte aceeaşi vârstă de pensionare pentru bărbaţii şi femeile care activează în sectorul public, ceea ce face ca vârsta de pensionare a femeilor să crească cu 5 până la 17 ani.
<P>
Această modificare, care a fost condamnată cu fermitate de lucrători, a fost susţinută în mod sistematic de la începutul anilor 1990 şi poartă sigiliul guvernării Uniunii Europene şi a Greciei. Ea este dăunătoare pentru femeile aflate în câmpul muncii şi reprezintă un pas către creşterea vârstei de pensionare la 65 de ani atât pentru bărbaţi, cât şi pentru femei, aşa cum se stipulează deja în legile antiasigurare adoptate de Noua Democraţie şi PASOK pentru persoanele asigurate după 1993, în vederea aplicării legislaţiei comunitare.
<P>
Această decizie inacceptabilă subminează complet caracterul public, social al asigurărilor sociale în sectoarele public şi privat. Aceasta consideră sistemul naţional de asigurări şi pensii mai degrabă drept un sistem de asigurări ocupaţionale, decât sociale. Acest lucru înseamnă că nu există nicio garanţie în ceea ce priveşte limitele de vârstă, cuantumurile pensiilor şi beneficiile în general.
<P>
Singura modalitate de acţionare a bărbaţilor şi femeilor aflate în câmpul muncii este nesupunerea şi insubordonarea faţă de deciziile Uniunii Europene şi ale instituţiilor sale.
<SPEAKER ID="196" NAME="Bernard Wojciechowski" AFFILIATION="IND/DEM">
(PL) Doamnă preşedintă, potrivit datelor de pe portalul eudebate2009, doar 52% dintre europeni au încredere în Parlamentul European ca instituţie. Aceasta înseamnă o scădere cu 3% faţă de cifrele înregistrate anul trecut. Proporţia alegătorilor care încă nu s-au hotărât dacă vor vota la alegerile din acest an pentru Parlamentul European se ridică la nu mai puţin de 50%. Numai 30% dintre cei intervievaţi au declarat că intenţionează să voteze în cadrul alegerilor. Procentul alegătorilor care nu se vor prezenta la vot deoarece consideră că votul lor nu va conta este de 68%.
<P>
Prin urmare, doresc să adresez o întrebare. Parlamentul European plănuieşte luarea vreunei măsuri spectaculoase de ultimă oră pentru a convinge oamenii să voteze? Vom extinde în vreun fel atribuţiile canalelor de informare pentru Europa? În ţara mea, nu are loc niciun fel de dezbatere despre Europa. Prim-ministrul nu face nimic în această privinţă. Toţi ceilalţi nu au de făcut decât să stea şi să privească?
<SPEAKER ID="197" NAME="Lívia Járóka" AFFILIATION="PPE-DE">
(HU) Săptămâna viitoare se va sărbători în toată lumea Ziua internaţională a romilor, care simbolizează speranţa romilor de a fi recunoscuţi şi acceptaţi. Recent, fapte îngrozitoare au tulburat opinia publică, iar incertitudinile cauzate de criza economică agravează şi mai mult situaţia. De aceea, responsabilitatea noastră de a găsi o soluţie la problemele sărăciei extreme a crescut exponenţial.
<P>
Este inacceptabil ca situaţia romilor să fie utilizată pentru a lansa atacuri politice de partid şi pentru a provoca isterie în loc să se adopte măsuri eficiente. Indicarea unui grup întreg drept ţap ispăşitor şi aplicarea de etichete fac imposibilă formarea profesională, constituind o violare gravă a intereselor atât a romilor, cât şi ale majorităţii. În calitate de rom, după secole de excludere care a afectat comunităţile noastre, resping orice formă de vină colectivă, indiferent dacă este vorba de etichetarea romilor sau a societăţii majoritare.
<P>
A acuza comunităţi întregi de un stil de viaţă criminal sau de rasism reprezintă o eroare gravă care subminează complet demnitatea instituţiilor UE dacă acestea îşi bazează comunicările pe rapoarte neverificate sau acuzaţii false. Este inacceptabil ca anumite forţe politice să încerce să se justifice făcând apel la revendicările istorice ale grupurilor persecutate.
<P>
Problemele ghetourilor romilor pot fi rezolvate numai prin intermediul unui plan european de acţiune care să asigure reintegrarea complexă şi dezvoltarea imediată a regiunilor excluse.
<SPEAKER ID="198" NAME="Vasilica Viorica Dăncilă" AFFILIATION="PSE">
Estimările experţilor privind posibile probleme pe piaţa mondială la capitolul alimente şi asigurarea necesarului pentru întreaga populaţie la nivel mondial este un motiv de a regândi modul în care se utilizează terenurile agricole din Europa, mai ales din noile state membre, printre care şi România.
<P>
În acest sens, este necesară o evaluare realistă a posibilităţilor pe care le oferă România investitorilor interesaţi de investiţii în sectorul agricol, care par să fie, în acest moment de criză, cele mai căutate. Cel puţin aşa arată un studiu dat publicităţii la Bucureşti care menţionează o creştere importantă a investiţiilor în România în sectorul terenurilor agricole şi forestiere. Explicaţia dată de realizatorii studiului este că aceste segmente imobiliare sunt cel mai puţin afectate de situaţia economică dificilă ce caracterizează în prezent piaţa.
<P>
Pe de altă parte, nu trebuie uitat faptul că România a fost la un moment dat grânarul Europei, dar revenirea la acest statut impune politici care să vină în sprijinul agricultorilor, utilizând totodată şi fondurile comunitare de care poate beneficia România în calitatea sa de stat membru.
<SPEAKER ID="199" NAME="Marco Cappato" AFFILIATION="ALDE">
(IT) Dle Preşedinte, doamnelor şi domnilor, Gaddafi, dictatorul libian, a definit Curtea Penală Internaţională drept o "nouă formă de terorism mondial”. Doresc să reamintesc preşedinţiei acestui Parlament că această cameră a jucat un rol cheie în susţinerea luptei - am făcut acest lucru în cadrul Partidului Radical neviolent - pentru crearea Curţii Penale Internaţionale.
<P>
Consider că nu trebuie să permitem dictatorului libian să facă aceste afirmaţii fără a le condamna cu asprime în calitate de Parlament şi instituţii europene. Scopul luptei noastre trebuie să fie acela de a subjuga suveranitatea naţională, suveranitatea statală, forţei obligatorii a legislaţiei internaţionale împotriva genocidului, crimelor de război, crimelor împotriva umanităţii; legislaţia internaţională şi supranaţională împotriva suveranităţii absolute. Prietenii noştri din guvernul tibetan aflat în exil ne-au rugat să facem exact acest lucru în cadrul şedinţei noastră de ieri din cadrul Comisiei pentru afaceri externe, la fel cum a făcut Congresul Naţionalităţilor pentru un Iran Federal în cadrul şedinţei de astăzi: suveranitatea absolută este duşmanul libertăţii şi al justiţiei.
<SPEAKER ID="200" NAME="Andrzej Zapałowski" AFFILIATION="UEN">
(PL) Doamnă preşedintă, la ultima reuniune a Comisiei pentru agricultură, dna comisar Fischer-Boel a vorbit despre reforma din sectorul zahărului ca fiind unul dintre cele mai mari succese ale politicii agricole comune. Ţin să informez această cameră că, în urma acestei reforme, Polonia a încetat să mai fie o ţară exportatoare de zahăr, în schimb, fiind obligată să importe circa 20% din cantitatea necesară de zahăr. În numai doi ani, preţul zahărului a crescut cu 60%. Se pune întrebarea dacă doamna comisar şi colegii dumneaei s-au înşelat grav sau dacă aceasta a fost o strategie planificată cu scopul de a asigura un profit mai mare anumitor ţări. Vreau să afirm fără echivoc că, după cum au constatat alegătorii polonezi, politica agricolă comună este extrem de neechilibrată şi favorizează vechile state membre ale UE.
<SPEAKER ID="201" NAME="Petya Stavreva" AFFILIATION="PPE-DE">
(BG) Doamnă preşedintă, doamnelor şi domnilor, trecem printr-o perioadă dinamică, dificilă, caracterizată de schimbări şi noi provocări şi, de câteva luni, printr-o criză economică mondială.
<P>
Comisia Parlamentului European pentru agricultură şi dezvoltare rurală a adoptat ieri un raport privind alocarea de resurse suplimentare agricultorilor şi regiunilor rurale din statele membre pentru a le ajuta să facă faţă consecinţelor crizei. În această perioadă dificilă, sectorul agricol al Uniunii Europene va fi sprijinit cu 1,02 miliarde EUR. Cred că agricultorii şi locuitorii din zonele rurale ale Comunităţii vor înţelege acest mesaj important pentru o Europă unită.
<P>
Investiţiile în infrastructura de Internet, restructurarea sectorului produselor lactate, sursele de energie regenerabilă, protejarea biodiversităţii şi a resurselor de apă reprezintă elemente esenţiale pentru rezolvarea unei mari părţi a problemelor din aceste regiuni, oferind opţiuni alternative oamenilor care locuiesc acolo. Posibilitatea ca o parte a resurselor să fie direcţionate către fondurile de creditare şi garantare va facilita practic punerea în aplicare a proiectelor.
<P>
Mă aştept ca eforturile Parlamentului European să fie sprijinite de Consiliu şi Comisie pentru a asigura asistenţa necesară pentru milioanele de producători agricoli ai Comunităţii.
<SPEAKER ID="202" NAME="Marusya Lyubcheva" AFFILIATION="PSE">
Doamnă preşedintă, în actualul climat, date fiind criza economică şi pierderile de locuri de muncă din statele membre ale Uniunii Europene, există un risc major de creştere a exploatării prin muncă a copiilor. Din păcate, într-o astfel de situaţie de criză, femeile şi copiii sunt cei mai afectaţi. În ciuda bazei legislative solide la nivel european şi a soluţiilor adecvate la nivel naţional, inclusiv în ţara pe care o reprezint, Bulgaria, în practică există numeroase cazuri de încălcare a legii. Această problemă afectează în mod deosebit grupurile de migranţi, precum şi comunitatea romilor. Sunt necesare măsuri preventive la toate nivelurile, pe lângă înăsprirea controalelor privind respectarea legislaţiei pe întreg teritoriul Uniunii Europene. Numeroase întreprinderi utilizează munca copiilor în ciuda restricţiilor legale relevante. Există mii de încălcări ale legislaţiei muncii în statele membre. Comisia Europeană trebuie să adopte iniţiative precise privind combaterea exploatării copiilor prin muncă şi să solicite înăsprirea mecanismelor de control pe parcursul acestui proces. Dacă dorim să protejăm interesele copiilor în contextul politicii noastre europene, aceasta este o prioritate absolută.
<SPEAKER ID="203" NAME="Ewa Tomaszewska" AFFILIATION="UEN">
(PL) Doamnă preşedintă, problemele precum genocidul din Cecenia, uciderea cecenilor pentru a le utiliza organele în transplanturi şi violarea femeilor cecene au fost ridicate în numeroase rânduri în această cameră. Un atac premeditat asupra culturii materiale a Ceceniei este în curs de desfăşurare, afectând cultura cecenă, care este mai veche cu sute de ani decât cea a Rusiei. Mă refer nu doar la scrieri şi obiecte de uz cotidian care s-ar putea afla în muzee, ci şi la turnuri de locuinţe. Acestea sunt structuri speciale, care nu mai pot fi întâlnite nicăieri în Europa. Am subliniat adeseori felul în care cultura noastră este îmbogăţită de diversitatea sa. Una dintre ramurile culturii noastre dispare chiar din faţa ochilor noştri şi asistăm la nimicirea uneia dintre sursele sale.
<SPEAKER ID="204" NAME="András Gyürk" AFFILIATION="PPE-DE">
(HU) După criza alimentării cu gaze din ianuarie, politica energetică europeană comună a primit în ultimele zile o nouă lovitură. Compania austriacă OMV şi-a vândut partea importantă de acţiuni deţinute la compania maghiară MOL unei companii ruseşti de petrol ai cărei proprietari sunt necunoscuţi şi care, potrivit informaţiilor din presă, nu satisface în nicio privinţă aşteptările UE privind transparenţa.
<P>
În acelaşi timp, este greu de imaginat că această operaţiune ar fi putut fi încheiată fără ştirea guvernelor în cauză. Prin urmare, putem spune că neaşteptata tranzacţie este o dovadă clară a atitudinii ambivalente a statelor membre, reprezentând totodată un nou avertisment. Nu are niciun sens să discutăm despre necesitatea unei politici energetice comune în Uniunea Europeană dacă acţiunile statelor membre se contrazic între ele.
<P>
Dacă UE nu se poate pune de acord asupra chestiunilor esenţiale privind politica energetică, ea va fi în continuare victima eforturilor de dezbinare. Ca urmare, consumatorii europeni vor deveni din ce în ce mai vulnerabili.
<SPEAKER ID="205" NAME="Catherine Stihler" AFFILIATION="PSE">
Doamnă preşedintă, am ţinut să informez Parlamentul că, în ziua de sâmbătă, un monument funerar special va fi ridicat în Zillhausen, în Germania, pentru a comemora vieţile a şapte soldaţi britanici care şi-au pierdut viaţa în cel de-al Doilea Război Mondial. Avionul acestora a fost doborât între 15 şi 16 martie 1944. Ei făceau parte din Escadrila 97 care îşi avea baza la RAF Bourn în Cambridgeshire. Numele lor erau: William Meyer, Bernard Starie, Reginald Pike, Thomas Shaw, James McLeish, Archibald Barrowman şi Albert Roberts, aceştia urmând a fi comemoraţi sâmbătă.
<P>
Ei au făcut sacrificiul suprem pentru ca noi să ne bucurăm de libertăţile pe care astăzi le considerăm adesea ca fiind de la sine înţelese, iar vieţile lor nu trebuie niciodată uitate.
<P>
Am dorit să mulţumesc în mod oficial primarului din Balingen, dr Reitemann, şi consiliului local pentru că au permis ridicarea monumentului funerar în semn de respect pentru vieţile acestor tineri. Aş dori, de asemenea, să le mulţumesc lui Brett şi Luellei Langevad, care plătesc pentru ridicarea monumentului, şi Escadrilei RAF 9 pentru trimiterea a două echipaje la ceremonia de sâmbătă.
<P>
Ca o notă personală, James McLeish mi-a fost un unchi îndepărtat, iar reprezentanţi ai familiei mele vor fi prezenţi la ceremonie.
<SPEAKER ID="206" NAME="Marian-Jean Marinescu" AFFILIATION="PPE-DE">
Pe data de 5 aprilie în Republica Moldova se desfăşoară alegeri. În această dimineaţă s-a produs o explozie la conducta magistrală de gaz Ananiev-Tiraspol-Ismail în Transnistria din motive încă necunoscute, accident care a determinat întreruperea livrărilor de gaz dinspre Rusia spre Balcani.
<P>
Sper ca acest accident să nu producă efecte asupra rezultatului alegerilor. În acelaşi timp, cred că are legătură cu doua aspecte deosebit de importante. Este imperios necesar să se facă eforturi pentru rezolvarea conflictelor îngheţate din zonă, în special în Transnistria, şi Uniunea Europeană trebuie să găsească soluţii concrete şi viabile pentru dezvoltarea rutelor alternative de energie la Marea Neagră. Din păcate, înţelegerea încheiată la sfârşitul săptămânii trecute între Gazprom şi Compania Petrolieră de Stat din Azerbaidjan poate pune în pericol proiectul Nabuco.
<P>
Din acest motiv trebuie acordată o atenţie sporită tuturor aspectelor legate de întărirea securităţii energetice a Uniunii Europene. Mulţumesc.
<SPEAKER ID="207" NAME="Silvia-Adriana Ţicău" AFFILIATION="PSE">
Dunărea are un rol foarte important pentru coeziunea economică şi socială, precum şi pentru dezvoltarea culturală a Europei. Comisia Europeană a Dunării, înfiinţată la 30 martie 1856 în urma Conferinţei de la Paris, cu sediul la Galaţi, în România, a fost una dintre primele instituţii europene şi a avut ca obiectiv stabilirea unui regim internaţional pentru libera circulaţie pe Dunăre.
<P>
Axa prioritară 18 a reţelei TEN-T formată din Dunăre, Canalul Mein şi Rin asigură legătura dintre Marea Neagră şi Marea Nordului, scurtând cu 4 000 de kilometri distanţa dintre porturile maritime Rotterdam şi Constanţa. Dunărea trebuie să capete o mai mare prioritate în cadrul politicilor comunitare. Propun înfiinţarea, la începutul următoarei legislaturi a Parlamentului European, a unui intergrup pentru promovarea Dunării.
<P>
În anii care vor urma va trebui să reunim într-un efort comun şi într-o abordare comună toate iniţiativele de dezvoltare din spaţiul dunărean. Avem nevoie de o strategie europeană integrată de dezvoltare în bazinul Dunării pentru dezvoltarea economică, a infrastructurii de transport şi protecţia mediului.
<SPEAKER ID="208" NAME="Anna Záborská" AFFILIATION="PPE-DE">
(SK) În urmă cu trei ani, Parlamentul European a acordat Premiul Saharov soţiilor prizonierilor politici deţinuţi în Cuba în martie 2003. Aceste femei în alb au atras atenţia fără teamă asupra încălcărilor drepturilor omului din ţara lor.
<P>
Consiliul European a adoptat în repetate rânduri concluzii privind continuarea dialogului deschis cu autorităţile cubaneze, insistând totodată asupra respectării drepturilor şi libertăţilor fundamentale ale omului. Cu toate acestea, Consiliul a decis, de asemenea, că aceste drepturi trebuie să fie întotdeauna aduse în discuţie în timpul vizitelor oficiale şi, ori de câte ori este posibil, trebuie organizate întâlniri cu opoziţia democratică.
<P>
Trebuie să vă informez că, în timpul vizitei oficiale a dlui Michel, comisarul pentru dezvoltare, nu s-a ţinut nicio astfel de întâlnire, în ciuda faptului că a fost adresată o solicitare în acest sens. Acest fapt este cu atât mai greu de înţeles şi mai şocant cu cât vizita Comisiei Europene în Cuba a avut loc la data împlinirii a şase ani de la arestarea adversarilor regimului Castro. Mă îngrijorează faptul că vicepreşedintele Parlamentului nostru s-a numărat şi el printre membrii delegaţiei.
<P>
.
<SPEAKER ID="209" NAME="Bogusław Liberadzki" AFFILIATION="PSE">
(PL) Doamnă preşedintă, în noiembrie anul trecut am dezbătut situaţia sectorului polonez al construcţiilor navale la cererea Grupului Socialist din Parlamentul European. În ciuda divergenţelor noastre, am decis cu toţii să apelăm la Comisie şi la comisarul Kroes pentru a găsi soluţii destinate îmbunătăţirii situaţiei şantierelor navale, în locul închiderii acestora.
<P>
Patru luni mai târziu, situaţia este următoarea: guvernul polonez a cedat mult prea uşor presiunilor Comisiei, acceptând soluţia acesteia care implică vânzarea unor părţi individuale ale activelor şantierelor navale în conformitate cu principiul că cel care oferă cel mai mult va putea obţine activele dorite. În prezent, producţia de nave a încetat, iar majoritatea lucrătorilor şi-au pierdut locul de muncă, primind doar compensaţii simbolice. Cât priveşte competitivitatea industriei europene a construcţiilor navale, aceasta nu se află într-o situaţie mai bună decât înainte.
<SPEAKER ID="210" NAME="Maria Petre" AFFILIATION="PPE-DE">
Doamnă Preşedintă, stimaţi colegi, la sfârşitul săptămânii trecute câteva sute de cetăţeni români au fost împiedicaţi să intre pe teritoriul Republicii Moldova. Cei mai mulţi dintre ei fără nicio explicaţie sau sub pretexte dintre cele mai bizare, cum ar fi, de exemplu, că nu au acte care să arate că nu sunt infectaţi cu virusul HIV.
<P>
Abuzul este fără precedent. Niciodată altor cetăţeni europeni nu li s-a încălcat atât de grosolan dreptul la libera circulaţie. Susţin puternic drumul european al Republicii Moldova şi al cetăţenilor ei, dar protestez împotriva acestui abuz grosolan şi rog Comisia Europeană şi Consiliul să ceară explicaţii autorităţilor de la Chişinău, aşa cum România a cerut deja prin vocea ministrului de externe. Vă mulţumesc.
<SPEAKER ID="211" NAME="Zita Pleštinská" AFFILIATION="PPE-DE">
(SK) În discursul meu, aş dori să salut iniţiativa Comisiei legată de proiectul "Consultarea cetăţenilor europeni 2009”. Acest proiect adună cetăţeni din cele 27 de state membre ale UE înaintea alegerilor pentru Parlamentul European pentru a discuta despre răspunsurile la întrebarea: ce poate face Uniunea Europeană pentru a influenţa viitorul nostru economic şi social într-o lume globalizată?
<P>
Consultările naţionale cu cetăţenii slovaci au avut loc la 28-29 martie. Reuniunea la nivel înalt a cetăţenilor europeni se va desfăşura pe 10-11 mai 2009 la Bruxelles, în cadrul căreia 150 de participanţi de la cele 27 de consultări naţionale vor redacta o versiune finală a recomandărilor europene, pe care deputaţii europeni le vor putea utiliza în următoarea perioadă electorală ca o bază pentru crearea legislaţiei europene.
<P>
Am ferma convingere că numai prin intermediul discuţiilor cu cetăţenii vom restabili încrederea acestora în unicitatea proiectului european. Totodată, solicit mijloacelor de informare să fie mai obiective şi mai active în legătură cu prezentarea informaţiilor despre Parlamentul European, întrucât acest lucru va influenţa semnificativ numărul de alegători care se vor prezenta la vot.
<SPEAKER ID="212" NAME="Csaba Sógor" AFFILIATION="PPE-DE">
(HU) Astăzi, în Parlamentul European a avut loc o conferinţă cu un titlu ciudat despre înfrângerea aşa-numitei Republici Sovietice Ungare. Nu a existat niciodată un astfel de eveniment sau nume de ţară.
<P>
Resping orice atitudine politică de a subordona, din raţiuni naţionaliste, intereselor statului-naţiune chestiunile istorice care sunt legate de justificarea retrospectivă a ambiţiilor unui stat de a câştiga teritorii.
<P>
Este inacceptabil ca invadarea Ungariei, ocupaţia militară română şi jefuirea ţării din noiembrie 1918 să fie interpretate ca un factor de stabilizare regională la un eveniment organizat aici la Bruxelles, în inima Europei, sub egida unor deputaţi europeni.
<P>
Şi în numele comunităţii maghiare din România, protestez ferm faţă de comportamentul cinic al colegilor socialişti români şi faţă de manevra înşelătoare din punctul de vedere al relaţiilor publice şi încercarea acestora de a modela opinia, ghidaţi de motive naţionaliste.
<SPEAKER ID="213" NAME="Miroslav Mikolášik" AFFILIATION="PPE-DE">
(SK) La 18 şi 19 martie 2009, comisarul pentru dezvoltare şi ajutor umanitar, Louis Michel, a vizitat Cuba. Vizita sa a avut loc cu ocazia împlinirii a şase ani de la arestarea a 75 de reprezentanţi ai opoziţiei. În timpul acestei vizite, comisarul Michel nu s-a întâlnit cu Damas de Blanco şi nici cu alţi reprezentanţi ai opoziţiei.
<P>
Potrivit informaţiilor provenite de la diplomaţii europeni, comisarul Michel nu a folosit acest prilej pentru a vorbi despre drepturile omului sau despre evenimentul menţionat anterior. La postul de radio al opoziţiei cubaneze, dl Michel a afirmat că data a reprezentat o eroare oficială şi că nu ştia că Damas de Blanco voiau să îl întâlnească.
<P>
Trebuie să spun că nici vicepreşedintele Parlamentului European, dl Martinez, care a fost un membru oficial al delegaţiei care reprezenta Parlamentul European, nu s-a întâlnit cu opoziţia, deşi s-a întâlnit cu familiile spionilor cubanezi arestaţi în SUA. Martinez a permis astfel regimului Castro să exploateze vizita sa şi întâlnirea la care a participat pentru a distrage atenţia mijloacelor de informare în masă de la activităţile legate de respectiva celebrare desfăşurate de Damas de Blanco, întrucât mijloacele de informare s-au concentrat asupra vizitei comisarului şi asupra acestei întruniri.
<SPEAKER ID="214" NAME="Preşedinta">
Acest punct este închis.
