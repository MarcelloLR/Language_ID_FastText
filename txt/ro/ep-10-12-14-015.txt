<CHAPTER ID="015">
Agențiile de rating de credit (dezbatere) 
<SPEAKER ID="509" NAME="Președintele">
Următorul punct este raportul domnului Gauzès, în numele Comisiei pentru afaceri economice și monetare, referitor la propunerea de Regulament al Parlamentului European și al Consiliului de modificare a Regulamentului (CE) nr. 1060/2009 privind agențiile de rating de credit (COM (2010) 0289 - C7-0143/2010 - 2010/0160 (COD)).
<SPEAKER ID="510" NAME="Jean-Paul Gauzès" LANGUAGE="FR">
Dle președinte, dle Chastel, dle comisar, iată-ne în al treilea act al legislației financiare pentru anul 2010. După supraveghere, ca urmare a directivei privind administratorii fondurilor de investiții alternative, avem din nou de-a face cu agențiile de rating de credit. Spun "din nou”, deoarece Europa nu a fost lentă în a face un regulament în acest domeniu, care a fost conceput în 2009 și care este acum în vigoare.
<P>
Agențiile de rating, în general, emit avize, literalmente sub formă de ratinguri, cu privire la bonitatea întreprinderilor și statelor și privind produsele financiare complexe. Ratingul reflectă o evaluare a riscului că emitenții de instrumente financiare nu-și pot plăti datoriile. Treptat, aceste agenții au devenit foarte importante în lumea financiară, dintr-o mulțime de motive.
<P>
În primul rând, evaluările sunt luate în considerare în reglementările bancare în scopul de a determina valorile fondurilor proprii care vor fi utilizate pentru a garanta investițiile. Al doilea motiv este faptul că ratingurile au fost un factor al succesului emisiunilor, deoarece acestea au devenit un indicator important pentru investitori.
<P>
Cu toate acestea, deși agențiile de rating nu au fost principala cauză a crizei financiare recente, ele au avut o influență dăunătoare. Într-adevăr, acestea au subestimat probabilitatea ca emitenții anumitor instrumente financiare complexe să eșueze.
<P>
Confruntându-se cu necesitatea de a restabili încrederea în piețe și de a consolida protecția investitorilor, Comisia Europeană a propus în 2009 un mecanism de monitorizare și supraveghere a agențiilor de rating. Astfel, în același an, a fost adoptat Regulamentul (CE) nr 1060/2009 privind agențiile de rating de credit.
<P>
În cadrul dezbaterilor din Parlamentul European de dinainte de adoptarea prezentului regulament, raportorul a subliniat necesitatea unei supravegheri în comun a produselor agențiilor de rating de credit și a unui control integrat al acestora pe teritoriul Uniunii Europene. La acea vreme, o astfel de supraveghere nu era posibilă din punct de vedere legal. Cu toate acestea, Comisia s-a angajat să elaboreze o propunere legislativă în acest sens, iar dumneavoastră, dle comisar, ați ținut această promisiune.
<P>
Acordul la care s-a ajuns între Consiliu și Parlamentul European cu privire la arhitectura supervizării la nivel european, care va intra în vigoare la 1 ianuarie 2011, face acum posibilă punerea efectivă în aplicare a supravegherii agențiilor de rating.
<P>
Se subliniază în regulamentul de instituire a Autorității europene pentru valori mobiliare și piețe că această autoritate își va exercita competențele proprii de supraveghere în ceea ce privește în special agențiile de rating de credit. Acesta a fost obiectivul regulamentului suplimentar de modificare cu privire la care am ajuns la un acord și pe care îl vom vota mâine.
<P>
Ceea ce am vrut - și colegii mei au susținut această cerere - a fost ca celelalte aspecte referitoare la agențiile de rating de credit, la alocarea datoriei publice, la sistemele de remunerare și de concurență, să fie amânate și tratate într-un studiu sub forma unui raport din proprie inițiativă, care va precede propunerea legislativă pe care trebuie să o faceți în prima jumătate a anului 2011 și pentru care ați lansat o consultare.
<P>
Eu cred că, prin înființarea acestei monitorizări la nivel european a agențiilor de credit, facem un pas mare în aceeași direcție cu măsurile de supraveghere care au fost puse în aplicare. Țin să-i mulțumesc acum Președinției belgiene pentru eforturile sale neobosite în problema dosarelor financiare, dumneavoastră și echipelor dumneavoastră, dle comisar, și în mod evident, colegiilor mei deputați din Parlamentul European, care au participat la acest studiu și care au susținut pozițiile noastre.
<SPEAKER ID="511" NAME="Olivier Chastel" LANGUAGE="FR">
Dle președinte, dle comisar, doamnelor și domnilor, după dl Gauzès și un raport de acest fel, este în mod clar o plăcere să fiu alături de dumneavoastră, reprezentându-l pe ministrul belgian de finanțe, Didier Reynders, în ziua dezbaterii cu privire la modificarea regulamentului privind agențiile de rating de credite.
<P>
Este încă o dată vorba, așa cum tocmai ați spus, despre o măsură cu privire la serviciile financiare, în legătură cu care cele trei instituții au ajuns într-un timp record la un acord.
<P>
Suntem, de asemenea, foarte încântați că acest acord va fi votat în Parlament mâine, așa cum s-a convenit, între cele trei instituții.
<P>
Prin urmare, regulamentul va fi modificat, în vederea alocării de competențe suplimentare Autorității europene pentru valori mobiliare și piețe. Acest lucru va permite autorității să exercite o supraveghere mai strictă a activităților agențiilor de rating în întreaga Uniune. Acesta este un pas important despre care, de asemenea, noi credem că va contribui la îmbunătățirea stabilității piețelor financiare și care va sprijini dezvoltarea unui cadru de supraveghere mult mai eficientă.
<P>
Odată ce regulamentul intră în vigoare, autoritatea va avea așadar competențe în ceea ce privește înregistrarea și supravegherea directă a agențiilor de rating de credit. Aceasta va avea, de asemenea, puterea de a stabili dacă o agenție de rating de credit a încălcat regulamentul în vigoare și puterea de a impune sancțiuni corespunzătoare.
<P>
Desigur, va fi prevăzut și un cadru pentru cooperarea dintre autoritățile competente din statele membre și Autoritatea europeană pentru valori mobiliare și piețe. Cu toate acestea, noi suntem pregătiți să avem o dezbatere mai aprofundată cu privire la reglementarea chiar a sectorului agențiilor de rating de credit de îndată ce Comisia ne va prezenta propunerea sa privind revizuirea globală a acestui sector, stabilită pentru anul viitor. În timp ce, în mod evident, sper la un rezultat pozitiv al votului dumneavoastră de mâine, aș dori să-i mulțumesc președintei Comisiei pentru afaceri economice și monetare, dna Bowles, raportorului Parlamentului, dlui Gauzès, și bineînțeles raportorilor săi alternativi, precum și dlui comisar Barnier, care, timp de șase luni, alături de ministrul belgian de finanțe, dl Reynders, a realizat a activitate importantă, obținând acorduri rapide, care au fost transformate în acest Parlament în decizii reale pentru sectorul financiar. Oricum, eu vă mulțumesc pentru colaborarea dumneavoastră fructuoasă și eficientă în acest domeniu. Sunt sigur că veți continua această muncă pe perioada următoarei președinții.
<SPEAKER ID="512" NAME="Michel Barnier" LANGUAGE="FR">
Dle președinte, bună ziua tuturor. Domnule Gauzès ați spus foarte bine, așa cum tocmai a făcut-o și dl Chastel în numele dlui Reynders cu privire la supravegherea și reglementarea marilor fonduri speculative și de capital privat, astăzi, iar despre această a doua etapă a reglementării agențiilor de rating, mâine, lucru întreprins în mod evident cu și datorită dumneavoastră, doamnelor și domnilor, precum și datorită Consiliului și activității inițiale a Comisiei. În ceea ce privește reglementarea, Europa face progrese concrete și eficiente și trage învățămintele necesare din criza prin care trece, așa cum o cer toți contribuabilii, care sunt, de asemenea, cetățeni europeni.
<P>
Doamnelor și domnilor, acordul privind supravegherea agențiilor de rating de credit reprezintă un pas important și doresc să vă mulțumesc și eu, dle Gauzès, și, desigur, celor care lucrează alături de dumneavoastră, președintei comisiei, dna Bowles, precum și raportorilor alternativi, dl Klinz, dl Giegold, dl Pittella și dl Fox. Peste câteva zile, această Președinție va lua sfârșit, înregistrând un mare succes și o mulțime de progrese, și vreau să-mi exprim sincerele mele mulțumiri dlui Reynders și întregii sale echipe pentru relația bună pe care am menținut-o pe parcursul ultimelor șase luni.
<P>
Acesta este un acord bun, chiar dacă trebuie să spun că ar fi fost excelent dacă, în compromisul final, am fi regăsit regulile pe care Comisia le-a propus inițial pentru consolidarea transparenței în ceea ce privește instrumentele financiare structurate. Cu toate acestea, astfel cum a fost indicat în considerentele regulamentului, vom reveni la acest subiect dacă veți dori, cu ocazia următoarei revizuiri a regulamentului în 2011.
<P>
Așa cum tocmai a spus și dl Chastel, începând cu iulie 2011, această modificare a regulamentului 2009 va da AEVMP, noua autoritate pentru valori mobiliare și piețe, puterea directă de a supraveghea agențiile de rating la nivel european. Doamnelor și domnilor, importanța deciziei pe care o veți lua astăzi trebuie înțeleasă cu adevărat. Este pentru prima dată când AEVMP, această nouă autoritate europeană, va avea puterea de a supraveghea în mod direct instituțiile financiare din întreaga Europă.
<P>
Acest amendament completează noul cadru european de supraveghere. Acesta consolidează considerabil puterile AEVMP, așa cum ați explicat foarte bine, dle Gauzès, și cum a ținut să spună și dl Giegold, care se află aici, pe parcursul dezbaterii de astăzi. În consecință, acest subiect este important atât pentru noi, cât și pentru dumneavoastră.
<P>
AEVMP va deveni instituția responsabilă cu înregistrarea agențiilor de rating, supravegherea acestora pe tot cuprinsul Uniunii și va exercita un control strict. Legislația îi va oferi toate prerogativele de control necesare pentru a impune agențiilor să se conformeze dispozițiilor regulamentului.
<P>
AEVMP va fi în măsură să-și exercite controlul, mă gândesc aici la dreptul de a cere informații și la dreptul de a efectua verificări la fața locului, iar dacă se constată că o agenție de rating săvârșește o infracțiune, va trebui să ia măsurile necesare pentru a determina agenția respectivă să înceteze respectiva infracțiune. AEVMP va avea și puterea, strict reglementată de reguli clare, de a da amenzi și impune penalizări agențiilor de rating care nu respectă regulamentul. În mod evident, acest regulament garantează, de asemenea, dreptul la apărare al agențiilor de rating, în special dreptul la o audiere, accesul la documente și alte garanții procedurale. În cele din urmă, atunci când exercită o putere de supraveghere, AEVMP va respecta drepturile consacrate în Carta Drepturilor Fundamentale și celelalte principii și dispoziții ale legislației Uniunii Europene, inclusiv principiul proporționalității.
<P>
Noul regulament privind agențiile de rating va asigura, de asemenea, un punct unic de contact pentru toate agențiile de rating, un cadru de reglementare armonizat în întreaga Uniune Europeană, aplicând un tratament egal, și o aplicare mai coerentă a regulilor pentru agențiile de pe întreg teritoriul Uniunii Europene.
<P>
Prin urmare, cred că acest lucru reprezintă un câștig considerabil de eficiență, transparență și securitate în cadrul arhitecturii generale pe care o construim săptămână de săptămână, în scopul de a asigura o supraveghere inteligentă și reglementări eficiente.
<P>
Dle președinte, nu vreau să vorbesc la fel de mult ca până acum, dar aș dori să extind ceea ce a spus dl Chastel și să menționez următoarea etapă, din moment ce am spus chiar eu că trebuie să mergem mai departe pentru a asigura o reglementare corespunzătoare a agențiilor de rating, observând în același timp că nu agențiile sunt cele care creează probleme și turbulențe pe piețele financiare. Nu termometrul este cel care cauzează febră, acesta trebuind însă să funcționeze corect, lucru ce nu s-a întâmplat în trecut și pe care ne dorim să-l remediem, ca să spunem așa, prin aceste reglementări succesive.
<P>
Comisia are în vedere deja următoarea etapă: o consultare publică a fost lansată la 5 noiembrie 2010 pentru a extinde această dezbatere și a aduna punctele de vedere ale tuturor părților interesate și, după cum știți, nu este nimic artificial în dezbaterile cu privire la toate aceste reglementări. Doamnelor și domnilor, în mod sincer acord o mare importanță ascultând fiecare contribuție, critică sau idee formulată în cadrul acestor consultări.
<P>
Ne gândim încă de pe acum în primul rând la consecințele modelului emitentului plătitor, răspândit în rândul agențiilor de rating; în al doilea rând, la dependența băncilor și a altor instituții investiționale de agențiile de rating; în al treilea rând, la ratificarea datoriei publice, o chestiune care nu este simplă; în al patrulea rând, la creșterea transparenței în scopul gestionării mai eficiente a conflictelor de interese; și în al cincilea rând, la crearea unei concurențe și diversități mai mari pe această piață a agențiilor de rating, care, în prezent, se concentrează în prea puține mâini.
<P>
Această consultare este deschisă până în ianuarie anul viitor și, pe baza tuturor răspunsurilor pe care le primim și a raportului din proprie inițiativă a dlui Klinz, vom lua o decizie la un moment dat, în 2011, dar nu prea târziu, cu privire la măsurile pe care dorim să le punem în aplicare pentru a completa, printr-o a treia etapă, aceste două regulamente privind agențiile de rating, care acum sunt aproape puse în aplicare.
<SPEAKER ID="513" NAME="Sebastian Valentin Bodu">
raportor pentru aviz al Comisiei pentru afaceri juridice. - Dle președinte, în calitate de vicepreședinte al Comisiei pentru afaceri juridice, aș dori să prezint unele aspecte importante, care au făcut obiectul dezbaterilor și amendamentelor depuse în această comisie.
<P>
În primul rând, la ora actuală, plata pentru instrumentele structurate evaluate de agenții se face de către societatea emitentă. Pot exista conflicte de interese, deoarece companiile evaluate sunt interesate să beneficieze de un rating bun. În mod alternativ, cei care plătesc ar putea fi utilizatorii de rating. Interesele utilizatorilor sunt mai diverse și, prin urmare, nu există un interes unic care poate duce la un conflict de interese. Există utilizatori care preferă un rating bun, de exemplu atunci când doresc să vândă acțiuni, și utilizatori care preferă un rating defavorabil, de exemplu atunci când doresc să cumpere acțiuni.
<P>
În al doilea rând, regimul pentru agențiile de rating ar putea profita de pe urma regulilor care au fost stabilite pentru auditori. Agențiile de rating și auditorii au o mare responsabilitate în ceea ce privește buna reputație a companiilor și buna funcționare a pieței. Cu toate acestea, auditorii par a fi supuși unor norme mult mai stricte decât agențiile de rating.
<P>
În al treilea rând, Autoritatea europeană pentru valori mobiliare și piețe, AEVMP, ar trebui să aibă competență de supraveghere asupra agențiilor de rating de credit pentru a verifica posibilele discrepanțe semnificative dintre ratingurile acordate de diferite agenții pentru același instrument financiar structurat. AEVMP ar trebui să aibă, de asemenea, o putere mai mare de punere în aplicare.
<P>
În al patrulea rând, directiva introduce un nou principiu, luat din cele mai recente legi din SUA. Atunci când o agenție, alta decât cea contractată să facă evaluarea, poate face evaluarea sa pentru același instrument, aceasta este supusă evaluării contractate. Pentru aceasta, prima agenție trebuie să dezvăluie anumite informații cu privire la instrumentul evaluat. Astfel, se obținut două efecte benefice - în primul rând, există un al doilea aviz și în al doilea rând, răspunderea care cade pe agenția contractată este redusă.
<P>
În cele din urmă, vreau să subliniez faptul că dispozițiile prezentei directive, care reprezintă un nou cadru de reglementare, ar trebui să se aplice numai pentru instrumentele financiare structurate, agențiile de rating însele fiind o parte importantă a finanțării structurate. Restul de instrumente financiare, acțiuni nepreferențiale sau obligațiuni simple vechi de 150 ani care nu prezintă un risc sistemic nu ar trebui să facă parte din prezenta directivă dacă vrem să fim stricți, dar nu suprareglementați, dacă ne dorim să fim competitivi, dar nu scumpi în costuri administrative, și dacă vă doriți să dețineți capitalul în Europa și nu să-l direcționați mai departe către piețele emergente din străinătate.
<SPEAKER ID="514" NAME="Gianni Pittella" LANGUAGE="IT">
Dle președinte, doamnelor și domnilor, mulțumită cooperării noastre deja încercată și testată, am avut o cooperare productivă cu dl Gauzès în legătură cu acest regulament pentru a asigura unele progrese importante în privința normelor care reglementează una dintre zonele cele mai controversate pentru stabilitatea piețelor financiare.
<P>
O astfel de îmbunătățire, fără îndoială, este planul conform căruia nou formata Autoritate europeană pentru valori mobiliare și piețe (AEVMP) să poată sancționa direct agențiile de rating în caz de abateri. Acesta este un aspect asupra căruia eu am insistat foarte mult. Parlamentul arată în acest fel că se luptă pentru crearea unui organism european de supraveghere puternic, dotat cu puteri reale.
<P>
De asemenea, suntem conștienți de faptul că prezentul regulament încă nu abordează toate problemele dintr-un sector despre care, în ultimii ani, s-a considerat că a exacerbat criza. Obstacolele care rămân să fie depășite și care fac obiectul unui raport parlamentar deja elaborat de dl Klinz vizează în principal două aspecte: evaluarea datoriei publice a statelor membre și structura generală a unei piețe caracterizată printr-un oligopol evident.
<P>
Uniunea Europeană trebuie să aibă un obiectiv clar în legătură cu aceste probleme, și anume, de a face finanțarea mai puțin dependentă de rating. Trimiterile cuprinse în prezent în legile și reglementările privind agențiile de rating de credit trebuie să fie înlocuite cu standarde de bonitate alternative. Statele Unite și G20 urmează deja această direcție.
<P>
La nivel internațional, trebuie să avem curajul și ambiția de a schimba regulile care stau la baza acordului Basel II, prin care mă refer la obligația de a folosi ratingurile, un mecanism care a condus de fapt sectorul bancar, în trecut și chiar și astăzi, la a renunța complet la supraveghere, consecințele fiind ușor de observat.
<P>
Voi încheia cu o scurtă referință la problema evaluării datoriei publice: acest lucru nu ar mai trebui să fie responsabilitatea agențiilor de rating, pentru că de prea multe ori au exasperat percepția pieței cu ratingurile lor, alimentând speculațiile. Ar trebui să reflectăm în schimb la posibilitatea ca o instituție europeană - probabil o instituție existentă, cum ar fi Curtea de Conturi Europeană - să joace un rol în acest domeniu.
<P>
Eu chiar sper ca sugestiile mele să fie adoptate de către colegii mei deputați și că vor primi sprijinul deplin și autorizat al comisarului Barnier, față care doresc să-mi reiterez cele mai distinse considerații.
<SPEAKER ID="515" NAME="Wolf Klinz" LANGUAGE="DE">
Dle președinte, dle comisar, doamnelor și domnilor, în câteva săptămâni vom avea o nouă structură de supraveghere în Europa, modelată în mare măsură de către Parlamentul European. Printre aceste trei noi autorități de supraveghere va exista una responsabilă pentru piețe și valori mobiliare: Autoritatea europeană pentru valori mobiliare și piețe (AEVMP).
<P>
AEVMP va avea ultimul cuvânt în legătură cu înregistrarea și supravegherea agențiilor de rating și va avea drept responsabilitate să se asigure că agențiile de rating respectă cu adevărat noile reglementări. În cazul în care dorește acest lucru, AEVMP poate delega această responsabilitate transfrontalieră autorităților naționale de supraveghere în cazul în care aceste autorități de supraveghere sunt mici și operează numai la nivel național.
<P>
Prezenta propunere este, prin urmare, nimic mai mult decât o adaptare a regulamentului din aprilie 2009 la noile circumstanțe, dar întărește rolul AEVMP. Aceasta oferă noii autorități de supraveghere și mai multe prerogative, un lucru complet nou, și îi dă AEVMP puterea de a aplica sancțiuni în caz de neaplicare a regulamentului. Salut din plin acest lucru, deoarece cred că prin consolidarea poziției noii autorități de supraveghere de calibru european se va consolida cu adevărat credibilitatea pe piață.
<P>
Am doar o critică de adus. La elaborarea regulamentului în aprilie 2009, am luat o decizie politică cu privire la modul în care ar trebui să ne ocupăm de ratinguri din țările terțe în Europa. Am spus la acea vreme că acestea pot fi utilizate în Europa fie dacă respectă procedura de echivalență, fie dacă sunt sprijinite de o agenție de rating de credit care este înregistrată și aprobată în Europa, așa-numita procedură de avizare.
<P>
Comisia a schimbat acum acest lucru la nivelul 2 și a spus că aprobarea nu va mai fi posibilă. Prin urmare, numai procedura echivalenței se aplică efectiv. Eu consider acest lucru, deoarece a fost făcut în mod unilateral, nedemocratic și cred că ar trebui să rămânem la decizia pe care am luat-o la acel moment în aprilie 2009.
<P>
Așa cum a menționat și dl comisar, există încă o mulțime de probleme nerezolvate care vizează agențiile de rating, și anume, lipsa de concurență, transparența insuficientă, modelul de afaceri care să stabilească dacă cel care ar trebui să plătească este emitentul sau investitorul, probleme care trebuie considerate drept critice. Există întrebări cu privire la sistemul de plată și, de asemenea, cu privire la dependența excesivă, pentru că în realitate, ca urmare a dispozițiilor de reglementare, se întâmplă ca multe agenții de rating să devină, de facto, autorități de reglementare și de certificare. Salut acest lucru în raportul din proprie inițiativă și mă bucur că, anul viitor, Comisia va prezenta o propunere legislativă pe această temă.
<SPEAKER ID="516" NAME="Sven Giegold" LANGUAGE="DE">
Dle președinte, dle Chastel, dle Barnier, dle Gauzès, doamnelor și domnilor și raportori alternativi, eu sunt într-adevăr mulțumit că am făcut acum acest pas și că, pentru prima dată, un sector al sistemului financiar european va fi plasat sub directă supraveghere europeană. Este, de asemenea, un pas spre o Europă puternică pe o piața internă și un control ferm al unui sector care a contribuit la criză. Aș dori să mai fac un comentariu în această privință. Dle Barnier, procesul de selecție este, desigur, în curs de desfășurare pentru noile autorități, iar noile autorități sunt doar la fel de bune ca și personalul lor. Nu pot decât sa sper că personalul va fi cu adevărat selectat pe baza expertizei, independenței față de industria financiară pe care trebuie să o controleze și dorinței clare de a servi interesul public și că nu vor mai exista cazuri în care cotele naționale în procesul de selectare încalcă aceste criterii importante.
<P>
În plus, avem încă foarte multe de făcut în domeniul agențiilor de rating. Încă nu avem o transparență adevărată a informațiilor cu care lucrează agențiile de rating și ne folosim prea mult de rating-urile de reglementare din sectorul financiar și din reglementările privind sectorul financiar. Avem conflicte serioase de interese, avem destul de clar o putere de piață a trei mari furnizori și nu există nicio răspundere pentru ratingurile emise cu neglijență. Dle comisar, este bine că această consultare este acum în curs de desfășurare și așteptăm cu interes rezultatele. Societatea civilă, în special, ar trebui să fie implicată în această consultare, dar atunci va trebui să faceți o propunere curajoasă. Aștept deja cu nerăbdare propunerea dumneavoastră. Vă rugăm să fiți la fel de curajos ca și până în prezent și să ne permiteți să întocmim împreună, în cursul anului viitor, legi care să rezolve problemele încă prezente pe piața de rating de credit într-un mod cu adevărat european. Le datorăm acest lucru cetățenilor noștri.
<SPEAKER ID="517" NAME="Ashley Fox" LANGUAGE="FR">
Dle președinte, aș dori să-i mulțumesc dlui Gauzès pentru munca sa excelentă pe această temă. Mă bucur că articolele 8a și 8b au fost eliminate în cursul trialogului. Inițial, proiectul Comisiei a propus crearea de site-uri web securizate. Eu nu am fost niciodată convins de această propunere. Putem vedea ce se întâmplă în Statele Unite, iar în cazul în care site-urile se dovedesc a fi utile, le putem oricând introduce ulterior aici, în Europa.
<P>
Dle președinte, sunt încântat să vă informez că grupul meu va vota mâine în favoarea acestui raport și îi mulțumesc dlui Gauzès încă o dată.
<SPEAKER ID="518" NAME="Jürgen Klute" LANGUAGE="DE">
Dle președinte, dle Chastel, dle Barnier, doamnelor și domnilor, evenimentele din ultimele câteva luni de la începutul acestui an au demonstrat răul pe care-l pot face agențiile de rating de credit. Prin urmare, există o nevoie urgentă de acțiune. Salut și eu, prin urmare, directiva, în special faptul că supravegherea și înregistrarea agențiilor de rating de credit vor fi transferate la AEVMP. Acesta este un pas important și pozitiv în direcția bună.
<P>
Cu toate acestea, numeroase propuneri bune și progresive s-au pierdut pe drum în timpul negocierilor cu privire la raport. Aș dori să menționez încă o dată acest lucru. Astfel, numirea AEVMP rămâne singura schimbare reală și pozitivă. Propunerile pentru o bază de date publică pentru acordarea de ratinguri de credit au căzut, ca și orice referire la înființarea unei agenții publice de rating de credit. S-a uitat, de asemenea, și de examinarea consecventă și continuă a ratingurilor emise de către autoritățile de supraveghere. Mai mult, Comisia propusese promovarea de ratinguri de credit nesolicitate în scopul de a depăși instrucțiunile dezastruoase ale emitentului pentru evaluarea produselor de pe piața financiară. Nici acest lucru nu a dus la nimic.
<P>
Sper că aceste aspecte vor fi luate în considerare în rapoartele privind această problemă care vor urma și care au fost menționate de către dl Gauzès și de dumneavoastră, dle Barnier.
<SPEAKER ID="519" NAME="Hans-Peter Martin" AFFILIATION="NI">
(DE) Dle președinte, dle comisar, ne apropiem de momentul rugăciunilor fierbinți în lumina știrilor de astăzi, care privesc o dată în plus moneda euro, fapt pentru care suntem recunoscători. Cu această abordare curajoasă, sper să nu fiți demodat. Aș dori să aprob ceea ce a spus vorbitorul anterior și să vă solicit urgent să garantați, în sfera dumneavoastră de influență, că selecțiile nu se vor face numai pe baza cotelor naționale, dar și că preferințele partidelor politic vor fi lăsate deoparte, astfel încât să ne despărțim în cele din urmă de o tradiție foarte incomodă în legătură cu funcționarii, lucru specific pentru Europa, și să aducem de fapt cei mai buni oameni.
<P>
Cea de-a doua dorință a mea este să avem o mai mare transparență în ceea ce privește concurenții de pe piața internațională în afara UE, care au făcut în mod constant o problemă politică din ratingurile lor și au sugerat că au o omnisciență care nu corespunde deloc realități comerciale sau importanței acesteia.
<SPEAKER ID="520" NAME="Ildikó Gáll-Pelcz" AFFILIATION="PPE">
(HU) Dle președinte, dle comisar, dle Gauzès, doamnelor și domnilor, constat cu mare plăcere că dl Gauzès a creat un raport atât de reușit. Subiectul este extrem de important, iar analizarea obiceiurilor și funcționării agențiilor de rating de credit a avut întotdeauna relevanță. Efortul raportorului de a se asigura că agențiile de rating și produsele lor sunt controlate într-un mod integrat, pe baza unor standarde comunitare uniforme, merită sprijin. Cu toate acestea, este important să se știe ce anume exact este în curs de evaluare și cum se face acest lucru. Trebuie să ne punem aceste întrebări, deoarece este cunoscut faptul că înainte de criză, aceste agenții de rating au dat ratinguri excelente pentru mai multe mii de miliarde de dolari în titluri cu valoare îndoielnică, oferind astfel, din păcate, loc nelimitat pentru speculații.
<P>
Trebuie mai întâi să examinăm problema independenței, pentru că dacă este adevărat că băncile și anumite grupuri de investitori finanțează onorariile evaluărilor, ne-am putea pune întrebarea dacă deciziile agențiilor de rating sunt într-adevăr lipsite de interese externe. Cea de-a doua problemă este metodologia de rating. A treia problemă este că, prin retrogradări concertate și zvonuri negative, orice țară poate fi făcută falimentară, iar în acest fel putând fi constrânsă să ia împrumuturi noi și să rămână astfel un client din ce în ce mai vulnerabil pe piața debitorilor. Economiile mici, deschise și statele membre din afara zonei euro sunt deosebit de vulnerabile.
<P>
Prin urmare, sunt convinsă că este incorect să acceptăm faptul că agențiile de rating nu sunt responsabile pentru ratingurile pe care le dau. Doamnelor și domnilor, haideți să punem ratingurile la locul care le corespunde și să ne bazăm pe ele numai în măsura în care sunt credibile și să le avem în vedere doar orientativ atunci când se stabilește cadrul de reglementare. Raportul merită din plin să fie sprijinit. Criza economică globală a demonstrat că sunt necesare reglementarea și supravegherea la nivelul Uniunii Europene a operațiunilor acestor instituții.
<SPEAKER ID="522" NAME="Evelyn Regner" AFFILIATION="S&amp;D">
(DE) Dle președinte, dle Chastel, dle comisar, agențiile de rating de credit au jucat și încă mai joacă un rol imoral în contextul crizei financiare. Acestea sunt prea puține, prea puternice și prea lipsite de transparență, iar structura și importanța lor constituie un exemplu de cât de anapoda au mers lucrurile în sistemul nostru financiar global.
<P>
Încrederea în agențiile de rating de credit poate fi restabilită doar prin adoptarea unor reglementări noi și solide în ceea ce le privește. Vom vota mâine asupra primului pas în această privință, și anume adaptarea necesară a agențiilor de rating de credit la noua structură de supraveghere a pieței financiare europene și adaptarea la noua procedură de comitologie, actele delegate.
<P>
Va fi creată AEVMP. Aceasta este autorizată să revizuiască în permanență ratingurile, să desfășoare o inspecție aprofundată a agențiilor de rating de credit și, de asemenea, să impună penalități care sunt mai mari decât profitul obținut prin încălcarea legii. Toate acestea constituie noi evoluții care reprezintă minimul absolut necesar.
<P>
În orice caz, aș dori să subliniez faptul că Autoritatea europeană pentru valori mobiliare și piețe ar trebui să dispună de un personal adecvat, care să îi permită să-și îndeplinească în mod eficient sarcinile, și nu de un personal relativ redus de la care să se aștepte să desfășoare o muncă aproape supraumană.
<P>
Ar trebui să fim complet deschiși în legătură cu viitoarea reformă majoră a agențiilor de rating de credit și astăzi ar trebui să discutăm ceea ce pare aproape imposibil sau greu de imaginat. La urma urmelor, entitățile cu scop special în care băncile și-au depus obligațiunile speculative au obținut din partea agențiilor de rating de credit cel mai înalt rating de credit. Astfel, în acțiunea majoră de revizuire, ar trebui să luăm în considerare crearea unei agenții europene publice de rating și schimbarea și examinarea modelului de plată. În sfârșit, ar trebui, desigur, să analizăm dacă este necesar un al doilea rating. Avem nevoie de o formă serioasă și solidă de reglementare, astfel încât să nu se poată întâmpla din nou ca trei mari agenții să poarte o așa mare răspundere pentru actuala situație financiară jalnică.
<SPEAKER ID="523" NAME="Seán Kelly" AFFILIATION="PPE">
Dle președinte, aceasta îmi amintește de o locuțiune latină care spune quis custodiet custodes, cine îi păzește pe paznici? Același lucru este valabil și aici. Cine va evalua agențiile de rating credit? Din fericire, avem acum un instrument care va face acest lucru și, cu siguranță, agențiile de rating de credit nu s-au încununat cu lauri. Mai degrabă, ele s-au discreditat prin comportamentul lor în ultimii ani și mai degrabă au exacerbat situația financiară, decât să o atenueze.
<P>
De aceea, sunt încântat că Parlamentul European și autoritățile noastre preiau controlul situației și îi felicit pe dl Gauzès și pe dl Barnier, precum și Consiliul pentru punerea la punct a unui instrument care se va ocupa de aceasta. De bună seamă că aștept cu nerăbdare votul de mâine pe această temă și, dacă mi se va da ocazia, voi vota de trei sau patru ori pentru a aduce sub control acești șacali.
<SPEAKER ID="524" NAME="Zigmantas Balčytis" AFFILIATION="S&amp;D">
(LT) În primul rând, aș dori să felicit raportorul pentru elaborarea acestui document foarte important. Până acum, s-a făcut mult în legătură cu crearea unui sistem de control financiar și funcționarea lui în Uniunea Europeană. Agențiile de rating de credit joacă un rol foarte important, deoarece ele au impact direct asupra funcționării sistemului financiar, asupra solidității și stabilității lui. Cred că una dintre marile probleme o constituie faptul că autoritățile de supraveghere financiară ale UE care au fost înființate nu au încă puteri reale care să le permită să aibă un impact direct și să adopte decizii cu caracter obligatoriu. De aceea, sprijin propunerile de a acorda uneia dintre autoritățile europene de supraveghere, în acest caz, Autoritatea europeană pentru valori mobiliare și piețe, puteri mai mari pentru a asigura și monitoriza transparența activității agențiilor de rating de credit certificate de către UE, în scopul de a evita distorsionarea principiilor pieței financiare și a pieței interne unice.
<SPEAKER ID="525" NAME="Csanád Szegedi" AFFILIATION="NI">
(HU) Dle președinte, doamnelor și domnilor, în primul rând, dacă vrem să fim cinstiți, trebuie, din păcate, să declarăm că agențiile de rating de credit sunt, în esență, susținătoarele plutocrației internaționale. Prin agenții, plutocrații exercită presiuni asupra țărilor, într-o încercare de a le influența deciziile. Cea mai mare problemă legată de ratinguri este aceea că ele sunt aproape în întregime subiective și nu oferă o imagine exactă a condițiilor economice ale țărilor în discuție la un anumit moment în timp. Aceste ratinguri, care sunt cu mult departe de realitate, împiedică în mod clar țările să-și revină de pe urma crizei.
<P>
Totodată, există desigur și indicatori obiectivi, cum ar fi deficitul public general sau datoria externă și cea internă. Pe de altă parte, înființarea unei organizații, a unui organism de supraveghere, care, în esență, asigură controlul de calitate al acestor instituții și, prin aceasta, le împiedică să acorde ratinguri deseori eronate, constituie un mare pas înainte pentru găsirea unei soluții. În orice caz, aș dori cu orice preț să adresez o întrebare domnului Barnier în legătură cu AEVMP. Am discutat mult despre cum aceasta va impune diverse sancțiuni, dar când vom ști care vor fi aceste sancțiuni, care va fi amploarea lor și când vor putea fi introduse? Vă mulțumesc anticipat pentru răspuns.
<SPEAKER ID="526" NAME="Elena Băsescu" AFFILIATION="PPE">
Amendamentele aduse de raportul domnului Gauzès au ca scop furnizarea de detalii suplimentare cu privire la competențele noii ESMA în relația cu organismele naționale. Sunt de părere că sfera de competență ar trebui să fie definită foarte clar. În plus, participanții pe piața financiară ar trebui să poată identifica autoritatea competentă în domeniul de activitate al agențiilor.
<P>
Consider că noua autoritate europeană ar trebui să fie singura responsabilă pentru înregistrarea și supravegherea agențiilor de rating existente. Ele ar trebui să aibă posibilitatea de a consulta informațiile referitoare la instrumentele financiare evaluate de către competitori. Totodată, accesul la site-urile web ar trebui acordat numai dacă poate fi garantată confidențialitatea informațiilor solicitate.
<P>
În final, doresc să subliniez importanța înregistrării de către o autoritate competentă a unei agenții de rating și valabilitatea ei pe întreg teritoriul UE.
<SPEAKER ID="527" NAME="Gay Mitchell" AFFILIATION="PPE">
Dle președinte, sunt încântat că această temă se află în fața noastră, în această seară. Trebuie să spun că unul dintre aspectele menționate foarte rar este acela că, până de curând, sectorul public din Irlanda era reglementat de către sectorul privat. Era efectiv reglementat de către agențiile de rating de credit și de către piețe. Sunt unul dintre cei care salută faptul că, în circumstanțele în care ne aflăm, am scăpat de sub reglementarea sectorului privat și, cel puțin, suntem sub scutul BCE, UE și FMI.
<P>
Pot să nu fiu de acord cu ansamblul exact, dar sunt de părere că este o situație mai bună pentru noi să fim sub acest scut, decât să fim la mila agențiilor de rating de credit și a piețelor. Se presupune că piețele ar trebui să fie libere. Cred că aceasta este o temă asupra căreia am putea avea o dezbatere în altă zi. Dar, în legătură cu agențiile de rating de credit, una dintre aceste agenții a primit 800 de milioane USD pe an pentru a evalua instrumentele financiare structurate. Imparțialitatea lor este pusă la îndoială pe drept cuvânt și, când privim înapoi la ceea ce au făcut în trecut și chiar dacă privim la ceea ce fac acum, cred că vom privi înapoi cu consternare. Este timpul să li se ceară să dea socoteală și mă bucur că va exista o supraveghere mai puternică a acestor entități.
<SPEAKER ID="528" NAME="Michel Barnier" LANGUAGE="FR">
Dle președinte aș dori să le răspund exact, dar succint, tuturor celor care au luat cuvântul și cărora le mulțumesc.
<P>
În primul rând, dle Bodu, în mod evident vă împărtășesc punctul de vedere asupra riscurilor modelului "emitentul plătește”. Tocmai am exprimat această opinie în discursul meu. Prin urmare, este o temă care face parte din consultările noastre pentru viitoarea propunere, în cea de-a treia etapă. După cum le-am spus domnului Fox și doamnei Băsescu, vom reveni într-adevăr, de asemenea, la problema produselor structurate. Dle Fox, v-am ascultat cu atenție îngrijorările în legătură cu securitatea schimbului de informații și vom avea în vedere acest aspect. Vom reveni asupra acestui punct. Vom continua, de asemenea, să ne bazăm pe competența AEVMP în acest domeniu. Pentru noi, aceasta reprezintă o problemă de eficiență.
<P>
Dle Pittella, vă mulțumesc pentru încurajările dumneavoastră. Cred că este bine că, la fel ca și dl Klute și dna Gáll-Pelcz, ați subliniat importanța acestei noi autorități de supraveghere.
<P>
Mai există încă câteva aspecte dificile care trebuie abordate, pe care noi le-am identificat, iar dumneavoastră, pe bună dreptate, ni le-ați reamintit: lipsa de concurență în acest sector, problema ratingului datoriei suverane, pe care dl Kelly tocmai a menționat-o, și care ridică o problemă specială. Vom lua în considerare aceste idei în noua fază de consultări.
<P>
Împărtășesc punctul de vedere al domnului Klinz asupra importanței sancțiunilor și a capacității AEVMP de a le aplica. Dna Regner a menționat, de asemenea, acest punct.
<P>
Asupra problemei țărilor terțe, dle Klinz, scopul este de a ne asigura că cerințele noastre rămân riguroase și îi voi spune acest lucru și dlui Mitchel, care a menționat credibilitatea Europei în legătură cu aceste decizii care trebuie luate.
<P>
Îi sunt recunoscător dlui Giegold pentru aprecierea lui pozitivă a progresului pe care l-am făcut astăzi împreună. În legătură cu subiectul recrutării personalului de conducere a autorităților europene, nu pot acum, în mod evident, să furnizez informații specifice asupra numelor, dar aș dori să vă spun, dle Giegold, și de asemenea dlui Martin, că procesul este în derulare, că el se desfășoară cu o obiectivitate totală, și că, în ceea ce mă privește, criteriile după care va trebui să se facă alegerea sunt competența și independența.
<P>
Aș dori să-i spun dnei Regner că puterea agențiilor va crește. Începând de la primele echipe, ele se vor dezvolta în conformitate cu competențele care le-au fost date și li se vor da. Dorim să asigurăm credibilitatea activității agențiilor sub aspectul metodelor și competențelor.
<P>
Dle Klute, vă mulțumesc pentru comentariile dumneavoastră. Ați identificat în mod clar problemele care mai trebuie abordate, iar eu sunt conștient, după cum le-am spus unor deputați, că va trebui să examinăm în mod amănunțit aceste aspecte. De aceea mi se pare constructivă și pozitivă ideea de abordare în trei etape a problemei reglementării agențiilor.
<P>
Dle Balčytis, după cum am spus, nu agențiile creează problemele. Ele trebuie doar să evalueze problemele în mod adecvat, iar termometrul trebuie să funcționeze în mod corespunzător. În ceea ce privește produsele, afacerile și statele, dată fiind importanța acestor ratinguri, avem dreptul să așteptăm și să întreprindem demersuri pentru a obține o evaluare sau un rating care este obiectiv și credibil. Dle Balčytis, din acest punct de vedere, cred că nu ar trebui să subestimați rolul pe care îl va juca AEVMP.
<P>
În sfârșit, ca răspuns pentru dl Szegedi, aș mai vrea să spun că, în ceea ce privește nivelul penalităților, sunt detaliate specificațiile pentru AEVMP în textul pe care îl veți adopta și că AEVMP va aplica aceste penalități în conformitate cu principiul proporționalității.
<P>
Dle președinte, doamnelor și domnilor, vă mulțumesc anticipat pentru votul dumneavoastră de sprijin pentru această nouă etapă, care va arăta, și repet, că Europa înregistrează un progres concret și obiectiv, că ea a tras învățăminte din criză, datorită sprijinului și impulsului dat de președinția belgiană și datorită sprijinului tuturor grupurilor din Parlamentul European.
<SPEAKER ID="529" NAME="Olivier Chastel" LANGUAGE="FR">
Domnule președinte, doamnelor și domnilor, în primul rând aș dori să revin asupra faptului că, în această dezbatere, s-au adresat multe întrebări pertinente. Comisarul Barnier le-a abordat una câte una. Aș dori să vă spun doar că această modificare, această amendare a regulamentului, constituie primul pas în acordarea de atribuții de supraveghere Autorității europene pentru valori mobiliare și piețe și că, după cum s-a spus, în scurt timp se vor face și alte revizuiri ale acestui regulament. Cred că, în legătură cu această problemă și cu multe alte probleme importante ridicate astăzi, aceasta va constitui o adevărată ocazie de reconciliere a întregii dezbateri în revizuirea pe care Comisia se pregătește să ne-o propună.
<P>
În aceeași notă, aș dori să revin pentru câteva momente asupra eliminării prevederilor în legătură cu transparența ratingurilor de credit și a informațiilor asociate lor, pe care comisarul Barnier tocmai le-a menționat. Nu cred că aceasta înseamnă în vreun fel că instituțiile europene nu susțin ideea de transparență a ratingurilor de credit, dimpotrivă. În orice caz, în această etapă de luare a deciziei, cea mai bună soluție a fost să ne coordonăm anticipat, pe baza evoluțiilor de la nivel internațional, pentru a nu afecta competitivitatea piețelor europene. De aceea, pentru moment, se caută soluții mai bune pentru această problemă, ele sunt discutate și dezvoltate, și credem că cel mai bun compromis politic este acela asupra căruia veți vota mâine.
<P>
În concluzie, aș dori să repet că acesta constituie un pas important, după cum au subliniat mulți dintre dumneavoastră, care va ajuta la îmbunătățirea stabilității piețelor financiare și care va sprijini dezvoltarea unui cadru de supraveghere mult mai eficient.
<SPEAKER ID="530" NAME="Jean-Paul Gauzès" LANGUAGE="FR">
Domnule președinte, domnule Chastel, domnule Barnier, din comentariile pe care le-ați ascultat, se pot trage două concluzii.
<P>
Prima este aceea că Parlamentul va sprijini mâine cu o largă majoritate acest raport, ceea ce va arăta încă o dată că Parlamentul, sau o largă majoritate a lui, apreciază acțiunile de reglementare și supraveghere luate de către Comisie și care au fost puternic sprijinite de către președinția belgiană.
<P>
Cea de-a doua concluzie pe care o putem trage este că nu voi ajunge la o concluzie astăzi, ci se va deschide o nouă dezbatere, în baza consultării, asupra raportului din proprie inițiativă a dlui Klinz, pentru a analiza toate aceste probleme dificile.
<P>
Astfel, nu putem evita faptul că în 2009, când am elaborat primul regulament, ne puneam deja aceste întrebări. Nu am abordat aceste întrebări datorită faptului că nu am găsit un răspuns adecvat. De aceea sper că, grație atenției acordate problemei prin prezentarea raportului dlui Klinz, discuția asupra consultării care are loc ne va permite, de această dată, să dăm răspunsuri pentru a finaliza reglementările privind agențiile de rating.
<P>
În orice caz, în concluzie, dacă îmi veți permite, voi repeta o frază a președintelui Autorității pentru valori mobiliare și piețe, care a spus că, cel puțin, va fi bine dacă piețele financiare se detoxifică de agențiile de rating pentru a permite investitorilor să obțină o mai mare înțelegere personală a situațiilor și riscurilor. Cred că și aceasta ar fi de, asemenea, o garanție.
<SPEAKER ID="531" NAME="Președinte">
Dezbaterea a fost închisă.
<P>
Votul va avea loc mâine (miercuri, 15 decembrie 2010).
<P>
Declarații scrise (articolul 149 din Regulamentul de procedură)
<SPEAKER ID="532" NAME="George Sabin Cutaș" AFFILIATION="S&amp;D">
în scris. - Prin subestimarea riscului de credit, agențiile de rating au reprezentat unul dintre factorii declanșatori ai crizei financiare mondiale. Pe de altă parte, nu există o concurență reală a agențiilor de rating. Acest lucru potențează pericolul unor conflicte de interese și, implicit, al unei lipse de transparență și de calitate în acordarea ratingurilor pentru diferitele instrumente financiare. La 1 ianuarie 2011, va intra în vigoare Regulamentul prin care se creează o Autoritate europeană pentru valori mobiliare și piețe, care va avea drept principal prerogativ supravegherea acestui tip de agenții. Instituirea unui mecanism de monitorizare și de supraveghere a agențiilor de rating la nivelul UE se dovedește necesară. Consider că această nouă autoritate trebuie să își exercite mandatul în perioada imediată creării ei și doresc să atrag atenția că, prin decizia Statelor Unite de a introduce norme mai stricte de supraveghere, a fost deschisă calea pentru o armonizare internațională.
<SPEAKER ID="745" NAME="Alfredo Pallone" LANGUAGE="IT">
Uniunea Europeană a introdus deja norme care vor intra în vigoare la sfârșitul anului. Normele pentru agențiile de rating de credit care doresc să funcționeze în UE și astfel să obțină o licență, includ, între altele, obligația de a se înregistra și de a respecta normele specifice de transparență și de "bună purtare”. Nu cred că aceste norme sunt suficient de severe și salut viitoarea măsură pe care o discutăm în cadrul Comisiei pentru afaceri economice și monetare. Aceste agenții au, în prezent, o mare putere. Prin unul dintre ratingurile lor, ele pot adânci în criză un stat și/sau chiar un sistem (prin retrogradarea țărilor și inițierea unei reacții de frică în lanț pe piețele financiare). Activitatea lor este importantă în termeni de garantare a bonității și stabilității, dar există îndoieli în legătură cu regulile și criteriile pe care se bazează ratingurile lor. Raportul dlui Gauzès, care propune aducerea agențiilor de rating de credit sub supravegherea Autorității europene pentru valori mobiliare și piețe, este, de aceea, just.
