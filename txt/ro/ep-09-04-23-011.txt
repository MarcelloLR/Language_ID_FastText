<CHAPTER ID="011">
Pachetul climă-energie şi pachetul privind transportul maritim (semnarea actelor) 
<SPEAKER ID="333" NAME="Preşedintele">
Dle vice prim-ministru şi reprezentant al preşedinţiei Uniunii Europene, dle Nečas, dle comisar Rehn, stimaţi raportori şi preşedinţi de comisii, doamnelor şi domnilor.
<P>
Avem astăzi plăcerea de a semna în acelaşi timp două pachete importante, pachetul climă-energie şi pachetul privind politica maritimă integrată pentru Uniunea Europeană. Aceasta reprezintă încununarea eforturilor consecvente pe care le-am depus alături de Consiliu şi de Comisie. Prin adoptarea acestor două proiecte legislative, Uniunea Europeană îşi dovedeşte capacitatea de a acţiona în mod decisiv pentru depăşirea comună a provocărilor din sectoarele esenţiale ale dezvoltării durabile, protecţiei mediului şi siguranţei maritime. Această semnare publică va contribui la sublinierea importanţei legislaţiei europene pentru cetăţenii europeni.
<P>
În pachetul climă-energie, Parlamentul şi Consiliul au pus bazele care permit Uniunii Europene să realizeze obiectivele pe care şi le-a propus în materie de climă până în 2020 şi să deţină în continuare un rol central în combaterea schimbărilor climatice. Pachetul privind clima include cadre juridice importante care vor contribui, de exemplu, la îmbunătăţirea sistemului de comercializare a cotelor de emisii sau la eforturile statelor membre de a reduce emisiile de gaze cu efect de seră, precum şi la promovarea energiilor regenerabile sau a tehnicilor de stocare a carbonului. Raportoarele, dna Doyle şi dna Hassi, sunt prezente în sală sau cel puţin aşa presupun; o văd cel puţin pe dna Hassi.
<P>
Acest pachet va oferi Uniunii Europene credibilitatea de care are nevoie în perioada premergătoare conferinţei internaţionale care urmează să aibă loc în decembrie la Copenhaga şi pe durata negocierilor privind un acord global şi cu caracter obligatoriu.
<P>
În ceea ce priveşte transportul maritim, Parlamentul şi Consiliul au ajuns la un acord cu privire la opt dosare în cadrul procedurii de conciliere. Acesta este rezultatul muncii intense depuse de peste trei ani.
<P>
Acest rezultat este, de asemenea, dovada presiunii puternice exercitate de Parlamentul European pentru a garanta prevenirea pe viitor a catastrofelor maritime, precum accidentele în care au fost implicate Erika în 1999 şi Prestige în 2002, prin creşterea siguranţei maritime.
<P>
În prezent, putem constata că multe dintre propunerile Comisiei temporare privind creşterea siguranţei maritime, înfiinţate de Parlamentul European, au fost transformate în legi. Datorită acestor clauze, au fost îmbunătăţite inspectarea şi examinarea navelor, supravegherea transportului maritim şi asigurarea proprietarilor de nave, a fost introdusă asigurarea obligatorie şi au fost întărite cerinţele în materie de investigaţie şi responsabilitatea în caz de accidente.
<P>
Sunt bucuros să văd că dna raportoare Doyle ni s-a alăturat.
<P>
În încheiere, permiteţi-mi să adresez mulţumirile mele preşedinţiei cehe, Comisiei, membrilor Comisiei pentru mediu, sănătate publică şi siguranţă alimentară, ai Comisiei pentru industrie, cercetare şi energie şi ai Comisiei pentru transport şi turism şi, mai ales, preşedinţilor acestor comisii şi raportorilor, care au lucrat intens la aceste acte legislative importante. Mulţumirile mele speciale dumneavoastră, stimaţi membri, pentru participarea la semnarea acestor proiecte legislative importante, care are loc astăzi. Sunt încântat în mod deosebit de faptul că doi preşedinţi de grup ne-au onorat cu prezenţa domniilor lor, astăzi la prânz. Vă mulţumesc pentru acest lucru.
<P>
Doresc acum să invit pe dl Preşedinte în exerciţiu al Consiliului să ia cuvântul.
<SPEAKER ID="334" NAME="Petr Nečas" LANGUAGE="CS">
Dle Preşedinte, dle comisar, doamnelor şi domnilor, doresc să vă mulţumesc pentru că m-aţi invitat la această sesiune a Parlamentului European, cu ocazia semnării formale a pachetului climă-energie şi a pachetului privind transportul maritim, două măsuri cheie asupra cărora statele membre ale UE au fost de acord cu ajutorul Comisiei, al acestui Parlament şi al altor parteneri. Aş dori să încep prin a spune câteva cuvinte despre pachetul climă-energie în numele Consiliului European.
<P>
Acest pachet confirmă rolul central al UE în combaterea globală a schimbărilor climatice, respectând în acelaşi timp posibilităţile reale şi condiţiile economice ale fiecărui stat membru. Pachetul climă-energie are o valoare simbolică semnificativă, întrucât ilustrează faptul că reprezentanţii a jumătate de miliard de cetăţeni, 500 de milioane de oameni, au reuşit să se pună de acord asupra unor acţiuni, strategii şi obiective foarte clare în acest domeniu important şi sensibil, în ciuda conjuncturii economice dificile din momentul de faţă. Acesta are şi valoarea unui exemplu pozitiv pentru partenerii noştri la nivel mondial. Aş dori să profit de această ocazie pentru a mulţumi, în special, tuturor celor patru raportori pentru pregătirea, negocierea şi elaborarea acest ansamblu de măsuri clare, precum şi întregului Parlament pentru contribuţia activă şi pozitivă, Comisiei pentru sprijinul şi pregătirea oferite de-a lungul procesului de aprobare şi preşedinţiei franceze pentru nivelul excepţional de angajament de care a dat dovadă. Pachetul pregăteşte terenul pentru noi, ca europeni, în vederea negocierii de acorduri globale privind strategia legată de schimbările climatice, care ar trebui încheiate în decembrie a anului curent la conferinţa de la Copenhaga. UE este lider în domeniul protecţiei climatului şi acest loc de frunte pe care îl ocupă de multă vreme nu ar trebui irosit, ci mai degrabă transformat într-o calitate suplimentară.
<P>
Doamnelor şi domnilor, aş dori acum să spun câteva cuvinte despre însemnătatea celui de-Al treilea pachet privind siguranţa maritimă, care reprezintă o realizare suplimentară şi la fel de importantă a cooperării dintre Consiliu şi Parlamentul European. Opinia publică europeană a fost foarte alarmată atunci când petrolierul Erika s-a rupt în două în apropierea coastei Bretaniei în 1999, cu 20 000 de tone de petrol la bord, provocând pagube enorme asupra mediului, precum şi atunci când, trei ani mai târziu, din petrolierul Prestige s-au scurs 120 de tone de petrol pe coasta Galiciei, în Spania. Ne aducem aminte cu toţii imaginile tragice prezentate de mass-media ale zonelor de coastă unde mii de voluntari care fuseseră aduşi pentru a curăţa mizeria se uitau neajutoraţi la păsări şi alte fiinţe şi plante care se sufocau în mareea neagră. Era clar că trebuia să facem tot ce ne stătea în putinţă pentru a preveni repetarea unor catastrofe naturale similare, de o asemenea anvergură. Era clar că trebuia să acţionăm împreună. UE trebuia să transmită, în mod clar, un semnal care să spună că navele în stare foarte proastă, care nu sunt asigurate şi nu îndeplinesc normele de siguranţă de bază, nu sunt binevenite pe ţărmurile europene. În noiembrie 2005, Comisia Europeană a răspuns prin înaintarea unei serii de opt propuneri legislative ambiţioase, aşa-numitul Al treilea pachet privind siguranţa maritimă. Acest pachet va genera rezultate tangibile pentru Europa, sub forma unei mai bune preveniri a accidentelor maritime, unor inspecţii mai frecvente şi a unei partajări clare a responsabilităţilor, care să se axeze pe operatorii de nave. În afara efectului semnificativ asupra mediului - un bun care ne aparţine tuturor - rezultatele acestei legislaţii europene vor fi apreciate nu doar de cetăţenii şi firmele din statele de coastă, aşa cum s-ar putea crede, ci şi de statele din interiorul continentului, orientate către export, precum ţara mea, în cazul căreia o parte considerabilă a producţiei este transportată în afara Europei pe cale maritimă. Statele din interiorul continentului împărtăşesc un interes vital referitor la garantarea ca petroliere precum Erika sau Prestige să nu mai navigheze de-a lungul ţărmurilor Europei şi ca transportul maritim să fie coordonat în mod eficient, sigur şi responsabil în ceea ce priveşte mediul.
<P>
Dle Preşedinte, doamnelor şi domnilor, aş dori să închei prin a mulţumi raportorilor Parlamentului European, preşedinţiei franceze şi Comisiei pentru munca semnificativă depusă pentru pachetul privind transportul maritim. Fără eforturile şi angajamentul lor, acest rezultat reuşit, cu beneficiile evidente pe care le are pentru publicul european, pentru întreprinderi şi pentru mediu, nu ar fi fost posibil.
<SPEAKER ID="335" NAME="Preşedintele">
Vă mulţumesc dle ministru. Doresc acum să-i invit pe dl comisar Rehn şi pe raportori să vină la masa la care dl ministru Nečas şi cu mine vom semna actele în prezenţa dumneavoastră.
<P>
(Semnarea actelor)
