<CHAPTER ID="009">
Declarație a președintelui delegației Parlamentului European la Comitetul de conciliere - Alimentele noi (dezbatere) 
<SPEAKER ID="480" NAME="Președintă">
Următorul punct pe ordinea de zi este dezbaterea referitoare la declarația președintelui delegației Parlamentului European la Comitetul de conciliere - Alimente noi.
<P>
Procedura de conciliere referitoare la modificarea Regulamentului (CE) nr. 1331/2008 și de abrogare a Regulamentului (CE) nr. 258/1997 și a Regulamentului (CE) nr. 1852/2001 al Comisiei privind alimentele noi.
<SPEAKER ID="481" NAME="Gianni Pittella" LANGUAGE="IT">
Dnă președintă, dle comisar, doamnelor și domnilor, suntem dezamăgiți că nu a fost posibil să ajungem la un acord asupra regulamentului privind alimentele noi și, în consecință, că nu este posibil nici să garantăm consumatorilor o informare adecvată cu privire la alimentele pe care le consumăm și nici să ne asigurăm că Europa are reguli clare și stricte privind alimentele provenite de la animale clonate.
<P>
Nu am spus ceea ce am spus pentru a crea controverse: nu este vina Parlamentului. Dacă noi nu am putut să reglementăm clonarea - unul dintre aspectele ce nu au putut fi rezolvate în cadrul acestor negocieri - acest lucru s-a datorat faptului că guvernele nu au dovedit destulă voință. Cu toate acestea - și mă adresez cu acest aspect guvernelor și Comisiei - siguranța alimentară și informațiile de pe produsele care ajung pe mesele noastre sunt principii de bază ale Uniunii Europene. Dacă toată lumea spune acest lucru, atunci trebuie să și acționăm în consecință, căci altfel acesta devine doar un slogan pe care consumatorii nu îl cred.
<P>
Când se discută aceste lucruri, Parlamentul nu este pregătit să se facă că nu vede și să se mulțumească cu astfel de asigurări, de ordin general, pe care Consiliul le-a oferit pe parcursul negocierilor. Atunci când este vorba despre o chestiune atât de sensibilă și gravă referitoare la siguranța alimentară, nu este acceptabil doar să o cosmetizăm, pentru a arăta bine în ochii consumatorilor. Parlamentul solicita o soluție credibilă: etichetarea tuturor produselor alimentare provenite de la animale clonate și de la descendenții acestora. Aceasta ar fi constituit într-adevăr un pas în direcția corectă.
<P>
Aș dori să fac o altă observație la un nivel mai general: guvernele continuă să creadă că prerogativa lor este de a lua toate deciziile. Nu le este încă clar că există o instituție - Parlamentul European - care codecide. Suntem aleși în mod direct de către cetățeni și suntem hotărâți să ne exercităm drepturile. Invit guvernele să citească Tratatul de la Lisabona cu atenție, pentru că sunt sigur că nu au acordat atenție tuturor părților acestuia.
<P>
Aș dori acum să adresez un apel Comisiei și comisarului Dalli, a cărui conduită pe parcursul negocierilor a fost admirabilă, deși poate că Comisia nu a explicat rolul său în concilierea pozițiilor. Dle comisar, vă invit să înaintați cât mai curând posibil o propunere referitoare la clonare, pentru a reglementa în mod eficace acest sector o dată pentru totdeauna. Acesta este lucrul pe care îl solicită atât popoarele Europei, cât și Parlamentul European.
<P>
Mai doresc și să mulțumesc Președinției maghiare - care a moștenit această problemă spinoasă doar în etapa finală a procedurii - pentru că a făcut toate eforturile pentru a recupera timpul pierdut. Mulțumesc tuturor reprezentanților Președinției maghiare pentru acest fapt. Știu că aceștia nu merită să li se atribuie nicio vină și că vina o poartă mai degrabă impasul apărut în cadrul Consiliului între pozițiile diferitelor guverne naționale.
<P>
În final, doresc să mulțumesc raportoarei, care a fost magnifică: foarte pasionată, entuziastă și competentă. Aceasta a urmărit acest dosar cu o dragoste care îi face cu adevărat cinste și cred că cu toții îi datorăm un vot uriaș de mulțumiri, astfel cum îl datorăm întregii delegații a Parlamentului, tuturor colegilor deputați, președintelui Comisiei pentru mediu, sănătate publică și siguranță alimentară și tuturor celorlalți.
<P>
Am lucrat cu toții împreună, zi și noapte, pentru a atinge un scop. Nu am reușit, însă au fost puse întrebări și sunt sigur că, dacă comisarul Dalli își respectă cuvântul, vom putea din nou să găsim o cale pentru a ne asigura o bună reglementare privind clonarea și alimentele noi.
<SPEAKER ID="482" NAME="Președintă">
Vă mulțumesc dle Pittella, nu în ultimul rând pentru entuziasmul cu care v-ați făcut declarația.
<P>
Voi da acum cuvântul dnei Győri pentru a răspunde în numele Consiliului, deși înțeleg că v-ați pierdut vocea, astfel încât un reprezentant va vorbi în numele dvs.
<P>
Vă invit să luați cuvântul în numele Consiliului.
<SPEAKER ID="483" NAME="Enikő Győri" LANGUAGE="HU">
Dnă președintă, dle comisar, onorați deputați, dezbaterea de astăzi este pentru mine o bună ocazie pentru a prezenta observațiile Președinției referitoare la concilierea desfășurată recent cu privire la regulamentul privind alimentele noi. De asemenea, pentru Președinție, aceasta este o șansă excelentă pentru a cunoaște opinia Parlamentului asupra acestei chestiuni importante.
<P>
Instituțiile noastre europene au suferit un eșec colectiv major. Nu există altă soluție decât să învățăm din această experiență într-o manieră constructivă, pe baza unor criterii profesionale. Acesta este sentimentul cu care mă întorc către dvs. astăzi. Am venit nu numai pentru a vă vorbi, dar și pentru a vă asculta.
<P>
Aș dori să încep prin a sublinia faptul că Președinția regretă în mod sincer că instituția dvs. și instituția noastră, Consiliul, nu au fost capabile să ajungă la un acord. Acest lucru este cu atât mai adevărat cu cât atât Președinția, cât și Consiliul, au acordat o importanță majoră acestei propuneri. Aceasta a fost pentru noi o șansă fără egal de a actualiza regulamentul Uniunii Europene într-un domeniu care ne afectează în mod direct pe noi toți: alimentația. A existat o șansă reală pentru Uniunea Europeană să arate modul în care contribuie în mod concret la îmbunătățirea vieții cetățenilor europeni. Regulamentul propus ar fi fost un mijloc foarte bun pentru a răspunde chestiunilor controversate privind alimentele provenite de la animale clonate, prin înăsprirea dispozițiilor regulamentului din 1997. Regulamentul din 1997 prevede că astfel de produse alimentare pot fi vândute pe piață numai după o procedură de autorizare. Spre deosebire de acesta, ca rezultat al recentei proceduri de conciliere, s-a ajuns la un acord clar, deși temporar. Toate părțile au fost de acord că vânzarea alimentelor provenite de la animale clonate trebuie să fie interzisă complet. În plus, această interzicere ar fi produs efecte imediat după intrarea în vigoare a regulamentului. Dacă concilierea ar fi fost încununată de succes, am fi putut acum să salutăm împreună o interzicere iminentă a vânzării alimentelor provenite de la animale clonate. Această interzicere ar fi putut intra în vigoare chiar de la sfârșitul acestei luni. Din nefericire, nu a fost să fie astfel. În lumina negocierilor eșuate, am putea să ne învinuim unii pe ceilalți. În același timp, este interesul și datoria noastră comună să nu cedăm acestei tentații și să găsim o soluție împreună. Deși procedura de conciliere s-a încheiat, necesitățile și așteptările consumatorilor europeni nu s-au modificat deloc și de aceea sunt mulțumită să remarc că avem încă o șansă de a progresa. Depinde de noi să repornim acest proces cât mai curând și cât mai eficient cu putință. Trebuie să facem tot ceea ce putem, în special pentru a ne asigura că ceea ce am obținut până acum în cadrul negocierilor nu este pierdut.
<P>
La cea de a treia lectură am ajuns la punctul în care, în principiu, ne-am înțeles asupra unei interziceri imediate a alimentelor provenite de la animale clonate. Nu trebuie să permitem ca acest acord de principiu să fie pierdut. Mai mult decât atât, trebuie să protejăm progresul major făcut în relație atât cu nanomaterialele fabricate și alimentele tradiționale din țări terțe, cât și cu alte chestiuni similare importante. Consider că ceea ce mâncăm este important pentru noi toți și că natura hranei cu care copiii și nepoții noștri cresc este chiar și mai importantă. Doresc să profit de această șansă pentru a-i mulțumi comisarului și unităților sale organizaționale pentru activitatea dificilă pe care au desfășurat-o pe parcursul ultimelor luni. De asemenea, salut faptul că Comisia - astfel cum ne-a informat neoficial - lucrează într-un ritm accelerat asupra elaborării unei noi propuneri, străduindu-se să mențină în noua propunere legislativă cât mai multe dintre elementele acordului provizoriu realizat pe parcursul recentelor negocieri. Președinția garantează sprijinul său pe care îl acordă atât Comisiei, cât și Parlamentului, și speră ca șansa de a adopta această nouă propunere să apară cât mai curând posibil.
<P>
Dnă președintă, onorați deputați, suntem conștienți de faptul că Comisia are un spațiu de manevră limitat. Până la urmă, este sarcina Consiliului și a Parlamentului, în calitate de colegislatori, să găsească prin eforturi comune o soluție care să satisfacă necesitățile și așteptările cetățenilor europeni. În lumina tuturor acestor aspecte, aștept opiniile dvs. cu nerăbdare și, într-adevăr, cu un foarte mare interes.
