<CHAPTER ID="020">
Modificarea Regulamentului (CE) nr. 539/2001 de stabilire a listei țărilor terțe ai căror resortisanți trebuie să dețină viză pentru trecerea frontierelor externe și a listei țărilor terțe ai căror resortisanți sunt exonerați de această obligație (dezbatere)
<SPEAKER ID="243" NAME="Preşedinte">
Următorul punct pe ordinea de zi este raportul elaborat de Agustín Díaz de Mera García Consuegra, în numele Comisiei pentru libertăţi civile, justiţie şi afaceri interne, referitor la propunerea de regulament al Parlamentului European şi al Consiliului de modificare a Regulamentului (CE) nr. 539/2001 de stabilire a listei ţărilor terţe ai căror resortisanţi trebuie să deţină viză pentru trecerea frontierelor externe ale statelor membre şi a listei ţărilor terţe ai căror resortisanţi sunt exoneraţi de această obligaţie - C7-0162/2010 - (A70294/2010).
<SPEAKER ID="244" NAME="Agustín Díaz de Mera García Consuegra" LANGUAGE="ES">
Dle comisar, aş dori să transmit felicitările mele excelentei dvs. echipe. Doamnelor şi domnilor, Regulamentul (CE) nr. 539/2001 enumeră toate ţările terţe ai căror resortisanţi trebuie să deţină viză pentru trecerea frontierelor externe ale Uniunii şi ţările ai căror resortisanţi sunt scutiţi de această obligaţie.
<P>
Propunerea de modificare a Regulamentului (CE) nr. 539/2001 pe care o dezbatem astăzi are trei obiective: transferul Taiwanului pe lista pozitivă, transferul altor ţări sau teritorii terţe - Trinidad şi Tobago, Saint Lucia, Saint Vincent şi Grenadine, Belize, Dominica, Grenada, Insulele Marshall, Micronezia şi Palau - pe lista pozitivă şi situaţia din Insulele Mariane de Nord.
<P>
Situaţia Insulelor Mariane de Nord nu ridică nicio problemă, deoarece locuitorii acestora sunt, după cum ştiţi, cetăţeni ai SUA.
<P>
În ceea ce priveşte cererea de a transfera ţările terţe pe care le-am enumerat, Comisia nu găseşte nicio justificare pentru eliminarea obligativităţii vizei şi nici noi nu găsim vreuna.
<P>
În ceea ce priveşte Taiwanul, această insulă din Asia a înregistrat o lăudabilă dezvoltare democratică, socială şi economică. Instituţiile democratice au fost înfiinţate în 1996, când au avut loc primele alegeri prezidenţiale directe. Preşedintele este conducătorul guvernului şi este ales de poporul taiwanez prin sufragiu universal pentru un mandat de patru ani. Puterea legislativă este reprezentată de Yuan-ul legislativ, constituit din 113 membri.
<P>
Din punct de vedere economic, venitul Taiwanului pe cap de locuitor este unul dintre cele mai mari din lume, respectiv de 30 100 de dolari, rata şomajului fiind de 5,2 % în iulie 2010, cu mult sub media europeană care era de 10,1 % în aceeaşi lună. În primul trimestru din 2010, creşterea economică a fost de 13,27 %, în timp ce, în prima jumătate a anului 2010, surplusul balanţei comerciale era de 12,1 miliarde de dolari. Cifrele publicate de Fondul Monetar Internaţional în 2009 plasau economia Taiwanului pe locul 25 în lume, cu un produs naţional brut de 379 de miliarde de dolari. Ar trebui menţionat faptul că, în 1950, Taiwan era mai sărac decât Ghana, Uganda şi Republica Democratică Congo. Până în 1960, se baza pe exporturile de mărfuri într-o mai mare măsură decât ţări precum Kenya, Africa de Sud şi Liban. Totuşi, în prezent, produsele fabricate în Taiwan constituie peste 97 % din exporturile sale.
<P>
Acest lucru a făcut ca rata de migraţie netă a Taiwanului să fie de doar 0,15 %. Prin urmare, este foarte puţin probabil să ne confruntăm în viitor cu imigranţi ilegali din Taiwan. Potrivit datelor furnizate de Comisie, în perioada 2006-2008, s-au descoperit în întreaga Uniune Europeană doar 45 de imigranţi ilegali veniţi din Taiwan.
<P>
În ceea ce priveşte securitatea documentelor de călătorie, aş dori să subliniez că paşapoartele electronice taiwaneze îndeplinesc toate standardele împotriva contrafacerii stabilite de Organizaţia Internaţională a Aviaţiei Civile.
<P>
Situaţia resortisanţilor taiwanezi din afara ţării ar trebui examinată atent, deoarece, chiar dacă deţin paşapoarte emise de autorităţi, au nevoie de o autorizaţie prealabilă pentru a intra în Taiwan. Din acest motiv, este logic ca Uniunea Europeană să păstreze o atitudine similară faţă de aceştia, aşa cum propune raportul meu.
<P>
În prezent, Taiwan nu solicită vize pentru majoritatea statelor membre, cu excepţia Ciprului, României şi Bulgariei. Autorităţile taiwaneze s-au angajat totuşi să asigure exonerarea de obligativitatea vizei pentru resortisanţii acestor ţări la 11 noiembrie, cu alte cuvinte mâine. Acesta este un angajament oficial adus la cunoştinţa Preşedintelui Consiliului, Comisiei Europene, Parlamentului şi reprezentanţelor permanente ale ţărilor în cauză.
<P>
Din acest motiv, dle preşedinte, şi din alte motive pe care le voi menţiona în a doua mea luare de cuvânt, merităm să exonerăm de Taiwanul de obligativitatea vizei, aşa cum au făcut-o Marea Britanie şi Irlanda anul trecut.
<SPEAKER ID="245" NAME="Andrey Kovatchev">
raportor al Comisiei pentru afaceri externe. - Dle preşedinte, salut raportul dlui Díaz de Mera. După decenii de tensiuni, climatul politic dintre guvernul taiwanez şi Republica Populară Chineză este pozitiv. Există zboruri directe între cele două ţări, iar un acord-cadru de cooperare economică este deja în vigoare.
<P>
Relaţiile dintre Taiwan şi Uniunea Europeană înregistrează, de asemenea, o tendinţă pozitivă: volumul comercial şi schimburile academice şi comerciale prezintă un nivel ridicat. Educaţia, guvernanţa democratică şi venitul în Taiwan sunt la nivelul Japoniei şi al Coreei de Sud. Pe baza acestuia şi a altor tendinţe pozitive, Comisia pentru afaceri externe sprijină raportul dlui Díaz de Mera în favoarea eliminării obligativităţii vizei pentru Taiwan. După cum prezintă raportul, ne aşteptăm ca Taiwanul să elimine obligativitatea vizei pentru toate cele 27 de state membre înainte ca măsurile să intre în vigoare. Trebuie reamintit că regimul vizelor - şi niciun regim consular sau de drept privat - nu prejudiciază nicio poziţie privind statutul teritoriilor în temeiul dreptului public internaţional.
<SPEAKER ID="246" NAME="Cecilia Malmström">
membră a Comisiei. - Dle preşedinte, propunerea de a transfera Taiwanul pe lista pozitivă a vizelor a fost adoptată de Comisie la 5 iulie, anul curent. Taiwanul este, după cum toţi ştim, o democraţie bine dezvoltată şi stabilă. Întruneşte toate condiţiile tehnice necesare.
<P>
Propunerea este rezultatul unei revizuiri periodice a listei vizelor şi are la bază sugestiile făcute de statele membre. Comisia evaluează o varietate de condiţii: migraţia neregulată, politica publică, securitatea publică, reciprocitatea, coerenţa regională şi relaţiile externe ale Uniunii Europene.
<P>
Trebuie să consolidăm coerenţa regională în Asia de Sud-Est. Alte ţări terţe dezvoltate similare, cum ar fi Hong Kong, Macao, Japonia, Coreea de Sud şi Singapore sunt exonerate de obligativitatea vizei. În plus, s-a pus în mişcare în mod incontestabil un proces privind relaţiile dintre Taiwan şi China continentală care este dovedit, de asemenea, de înfiinţarea zborurilor directe şi de încheierea unui acord-cadru de cooperare economică între acestea.
<P>
După cum au afirmat dl raportor şi dl Kovatchev, Marea Britanie, Irlanda, Noua Zeelandă şi Coreea de Sud au acordat deja cetăţenilor taiwanezi dreptul de a călători fără viză, iar Canada este în prezent în curs de a exonera Taiwanul de obligativitatea vizei.
<P>
Orice exonerare a obligativităţii vizei pentru cetăţenii Taiwanului ar trebui, bineînţeles, să fie reciprocă. Taiwanul a eliminat progresiv obligativitatea vizei pentru resortisanţii unei mari majorităţi a statelor membre ale UE şi s-a angajat să acorde un regim de viză integrală pentru toţi cetăţenii UE. Cetăţenii români, bulgari şi ciprioţi vor putea să se deplaseze liber către Taiwan fără viză începând din 11 noiembrie - adică de mâine -, astfel că vă puteţi rezerva biletele!
<P>
În plus, de la intrarea în vigoare a eliminării obligativităţii vizei pentru UE, Taiwanul va extinde la 90 de zile perioada permisă de şedere în Taiwan pentru toţi cetăţenii UE. Propunerea acoperă, de asemenea, ştergerea Insulelor Mariane de Nord de pe lista negativă, teritoriul acestora fiind parte a SUA.
<P>
Eliminarea şi liberalizarea vizelor este un excelent mod de a uni oamenii, de a-i apropia: studenţi, cercetători, oameni obişnuiţi, comunitatea de afaceri, cercetători şi alţii. Decizia pe care o vom lua este foarte importantă. Din punct de vedere procedural, este vorba despre codecizie - după cum ştiţi -, dar sunt bucuroasă să vă informez că membrii Consiliului şi-au exprimat deja sprijinul larg în acest sens. După câte înţeleg şi datorită muncii depuse de dl raportor Díaz de Mera şi de dnii raportori alternativi, există un sprijin foarte puternic în acest Parlament, astfel că sper într-un vot pozitiv mâine.
<P>
Există un singur amendament la propunerea Comisiei, înaintat atât de Consiliu, cât şi de Parlamentul European, care vizează excluderea a 60 000 de aşa-numiţi resortisanţi din teritoriile taiwaneze de peste mări. Dl raportor şi statele membre din Consiliu au considerat că aceşti oameni au nevoie de o autorizaţie prealabilă din partea Taiwanului pentru a intra în propria lor ţară. Prin urmare, ar fi un demers logic şi rezonabil ca UE să excludă această categorie de la eliminarea obligativităţii vizei. Comisia acceptă acest amendament.
<P>
Aş dori să le mulţumesc dlui raportor şi dlor raportori alternativi pentru sprijinul şi cooperarea excelentă în acest dosar. Sunt sigură că eliminarea integrală reciprocă a obligativităţii vizei va impulsiona relaţiile foarte bune dintre UE şi Taiwan în diverse sectoare, cum ar fi turismul şi comerţul, din care vor avea de câştigat toate părţile.
<SPEAKER ID="247" NAME="Georgios Papanikolaou" LANGUAGE="EL">
Dle preşedinte, în primul rând, trebuie, la rândul meu, să-i felicit pe dl raportor şi pe colegii mei deputaţi care au lucrat la acest raport. Au făcut, într-adevăr, o treabă excelentă.
<P>
Eliminarea obligativităţii vizei pentru resortisanţii taiwanezi este, desigur, un pas în direcţia corectă. În primul rând, faptul că am depăşit obstacolul legal, referitor la faptul că nu toate statele membre recunosc Taiwanul, este un rezultat pozitiv. În al doilea rând, în baza - un aspect al - recunoaşterii reciproce, cetăţenii statelor membre ale Uniunii Europene nu vor mai fi obligaţi în viitor să deţină viză pentru a intra în Taiwan, cu alte cuvinte, este cam ceea ce facem pentru cele 27 de state membre şi, în al treilea rând, s-a evitat orice impact negativ asupra relaţiilor dintre Uniunea Europeană şi China.
<P>
Aici, aş dori, dacă-mi permiteţi, să comentez mai pe larg: am fost recent martorii unei acţiunii teroriste, când s-au trimis bombe prin poştă din Grecia către ambasadele din diverse oraşe din Uniunea Europeană şi din Yemen către diferite state membre. Desigur, am simţit toţi că siguranţa ne este ameninţată oriunde şi oricând.
<P>
Astfel că, atunci când cetăţenii din Europa află că Uniunea Europeană facilitează cetăţenilor din ţări terţe, precum Taiwan şi alte ţări pe care le-am aprobat recent, intrarea în Uniunea Europeană, se întreabă în mod logic dacă acest lucru le pune şi mai mult siguranţa în pericol.
<P>
Prin urmare, răspunsul nostru la această întrebare trebuie să fie, atunci când luăm decizii similare, acela că am evaluat deja toţi aceşti parametri. Ştim foarte bine că deţinem mecanismele pentru a soluţiona orice problemă şi de a ne proteja cetăţenii. Tocmai de aceea am luat această decizie. Deţinem sisteme de schimb de informaţii şi facilităţile necesare pentru a soluţiona orice problemă.
<P>
Aş dori să închei aşadar prin a afirma că suntem fericiţi că am luat această decizie şi că, în niciun caz, nu am compromis siguranţa cetăţenilor europeni.
<SPEAKER ID="248" NAME="Tanja Fajon" LANGUAGE="SL">
Aş dori, înainte de toate, să îi mulţumesc dlui raportor pentru excelenta muncă depusă. Taiwan poate fi considerată o poveste de succes. Tocmai m-am întors dintr-o vizită în această insulă care a încheiat deja mai multe acorduri de cooperare cu Uniunea Europeană. UE-27 este cel mai mare investitor în economia prosperă a Taiwanului - se prognozează că, anul acesta, creşterea economică va atinge aproape nouă procente şi că rata şomajului se va situa sub şase procente.
<P>
Eliminarea obligativităţii vizei pentru Taiwan va consolida relaţiile economice şi politice cu Uniunea, va spori investiţiile şi va permite mobilitatea tinerilor şi în special a studenţilor. După cum am auzit, China rămâne cea mai mare ameninţare la adresa Taiwanului, dar, în ultimii ani, relaţiile sale cu China s-au îmbunătăţit, în special în domeniul economic. Pe plan internaţional, Taiwanul nu este în general recunoscută ca ţară. Nu a fost recunoscută nici chiar de UE, deşi cetăţenii a 24 de state membre ale UE pot să călătorească în prezent către această insulă fără viză şi, în viitorul apropiat, Taiwanul va elimina vizele şi pentru Bulgaria, România şi Cipru.
<P>
Guvernul taiwanez a adoptat o serie de măsuri importante privind securitatea paşapoartelor, lucru pe care l-am constatat la faţa locului atunci când am vizitat biroul care emite documentele. Autorităţile nu au probleme cu imigraţia ilegală sau comerţul ilegal de fiinţe umane sau mărfuri. Nu există crimă organizată în oraşe, iar oamenii sunt în general mulţumiţi de vieţile lor.
<P>
În ultimul an, Uniunea Europeană a eliminat vizele pentru cinci ţări din Balcanii de Vest. Luni, săptămâna aceasta, miniştrii au adoptat o importantă decizie pentru Albania şi Bosnia şi Herţegovina. Acesta este un mesaj foarte important în special pentru ţările care bat la uşa UE, şi anume că îi aşteaptă un viitor european sigur. Libertatea de a călători este un drept fundamental al omului şi sunt ferm convinsă că acesta este modul în care trebuie să acţionăm, Taiwanul nereprezentând nicio ameninţare la adresa UE. Prin urmare, vă invit, doamnelor şi domnilor, ca mâine să susţineţi puternic eliminarea obligativităţii vizei şi să permiteţi poporului taiwanez să călătorească liber.
<SPEAKER ID="249" NAME="Cecilia Wikström" LANGUAGE="SV">
Dle preşedinte, avem astăzi o listă a ţărilor terţe ai căror resortisanţi trebuie să deţină vize atunci când traversează graniţele noastre externe. Există o altă listă care conţine acei resortisanţi exoneraţi de această obligativitate. Aceste liste trebuie, desigur, să fie revizuite în mod regulat şi modificate în funcţie de situaţia ţărilor respective. La începutul acestei toamne, am eliminat obligativitatea vizei pentru resortisanţii Albaniei şi ai Bosniei şi Herţegovinei. Vom vota în curând eliminarea obligativităţii vizei şi pentru Taiwan - o ţară care a suferit un complex proces de democratizare. Reformele instituţionale, o societate civilă dinamică şi creşterea gradului de respectare a libertăţilor civile şi a drepturilor omului au avut ca rezultat creşterea stabilităţii, inclusiv a stabilităţii politice în Taiwan. Mai mult, nu impunem, desigur, obligativitatea vizei altor ţări din regiune, astfel că şi acesta reprezintă un element în stabilirea unei consecvenţe regionale sporite. Taiwan nu reprezintă nicio ameninţare la adresa UE, iar eliminarea obligativităţii vizelor va fi în beneficiul relaţiilor comerciale cu UE şi va promova, de asemenea, o cooperare mai strânsă în ceea ce priveşte cultura şi cercetarea - domenii importante pentru noi toţi.
<P>
Timp de mulţi ani, politicienii din Taiwan au avut probleme în a călători către Europa, chiar şi în calitate neoficială, deoarece în ţările europene oamenilor le era teamă ca nu cumva să nimerească de partea greşită a Chinei sau să se ajungă la un conflict politic. Lucrurile stau diferit acum şi sper ca acordul pe care urmează să-l încheiem să faciliteze şi să îmbunătăţească relaţiile politice dintre politicienii din UE şi cei din Taiwan şi să conducă, de asemenea, la o implicare mai profundă a Taiwanului în comunitatea internaţională, la diferite niveluri. Totuşi, vom câştiga probabil şi din punct de vedere ideologic.
<P>
Europa reprezintă deschidere, spirit ospitalier şi a incluziune. Încrederea reciprocă implică păstrarea uşilor deschise între ţările noastre, iar acest lucru va fi benefic şi va duce la cooperare şi, înainte de toate, la o relaţie mai plăcută între ţările noastre. Este un lucru pe care îl salut din toată inima înaintea acestui vot important care va avea loc foarte curând aici, în Parlamentul European.
<SPEAKER ID="250" NAME="Charles Tannock">
în numele Grupului ECR. - Dle preşedinte, dna comisar Malmström a fost, desigur, ea însăşi o bună prietenă a Taiwanului în perioada în care a fost deputat în Parlamentul European. Acum sunt preşedintele Grupului de prietenie cu Taiwan din acest Parlament. Desigur, sunt încântat să salut în numele grupului meu faptul că cetăţenii taiwanezi for putea în curând să intre în zona Schengen fără să aibă nevoie de viză - ceea ce, în jargonul UE, poartă denumirea de liberalizarea vizelor pentru Taiwan.
<P>
Ţara mea, Regatul Unit, şi Irlanda - ambele sunt, desigur, în afara zonei Schengen - au eliminat vizele pentru cetăţenii taiwanezi cu un an şi jumătate în urmă. Pot afirma fără nicio rezervă că, de atunci, experienţa Marii Britanii, în special în ceea ce priveşte creşterea turismului şi a călătoriilor bona fide de afaceri, demonstrează din plin faptul că aceasta a fost o decizie bună.
<P>
Taiwan este o democraţie prosperă, bogată şi modernă care împărtăşeşte valorile noastre de sprijinire a drepturilor omului, a păcii, a securităţii şi a prosperităţii în regiune. Nu putem avea decât de câştigat din facilitarea unor legături de afaceri mai strânse cu Taiwanul, a cărui economie creşte din nou şi se dezvoltă din ce în ce mai puternic şi care devine o trambulină pentru investiţiile europene în China. Desigur, Europa recuperează rapid teren în faţa Americii, ca destinaţie aleasă de studenţii şi absolvenţii universitari taiwanezi care doresc să facă cercetare. Din nou, beneficiile acestor schimburi sunt substanţiale în toate sensurile posibile. Acesta este un semn important al sprijinului şi solidarităţii cu Taiwanul care, sub conducerea inspirată a preşedintelui Ma, a căutat soluţii pragmatice la izolarea internaţională impusă ţării de Republica Populară Chineză.
<SPEAKER ID="251" NAME="Mario Borghezio" LANGUAGE="IT">
Dle preşedinte, doamnelor şi domnilor, aş dori, în primul rând, să îi transmit cele mai sincere mulţumiri dlui raportor ale cărui abilităţi şi rigoare au fost exploatate eficient pentru a garanta statelor membre că acordarea dreptului de liberă trecere resortisanţilor taiwanezi şi abolirea vizelor nu va genera probleme pentru Uniunea Europeană.
<P>
Nu sunt atât de convins de ultima acţiune privind Bosnia şi Herţegovina şi Albania. Se vorbeşte acum chiar de abolirea vizelor pentru Turcia. În această situaţie, nu sunt convins că Parlamentul şi Comisia şi-au făcut bine treaba, şi anume: asigurarea siguranţei cetăţenilor europeni. Prin urmare, aplaud cu atât mai mult raportul şi votul din Parlamentul European, care va fi cu siguranţă unul pozitiv.
<P>
Istoria nu este temporară. Persoanele de o anumită vârstă îşi aduc aminte ce a reprezentat timp de decenii ceea ce s-a numit odată China naţionalistă: a fost o emblemă a libertăţii. Occidentul nu trebuie să uite cine a apărat principiile libertăţii atunci când ei erau ameninţaţi în altă parte. Şi acum cred că trebuie făcută o distincţie elementară în ceea ce priveşte drepturile omului.
<P>
Prin urmare, chinezii din Taiwan sunt, de asemenea, bineveniţi în regiunea mea, Padania. Prezenţa unor persoane atât de importante şi de pricepute în regiune oferă deja o amplă imagine a capacităţii poporului taiwanez de a se integra în societatea noastră. Spre deosebire de alte ţări, Taiwanul are, de asemenea, meritul de a nu exporta către Europa mesaje politico-sociale împotriva principiilor libertăţii, protecţiei drepturilor omului şi respectării minorităţilor etnice şi religioase, împreună cu mărfurile sale. Cetăţenii Taiwanului sunt aşadar bineveniţi în Uniunea Europeană şi în Padania.
<SPEAKER ID="252" NAME="Béla Kovács" AFFILIATION="NI">
(HU) Vă mulţumesc pentru că mi-aţi acordat cuvântul, dle preşedinte. Doamnelor şi domnilor, se poate afirma că sistemul vizelor este un mijloc eficient de prevenire cu succes a pătrunderii sau a şederii ilegale în statele membre ale Uniunii Europene. Atunci când decidem cărei ţări terţe să i se impună obligativitatea vizei pentru cetăţenii săi, situaţia fiecărei ţări trebuie analizată individual, ţinând cont de imigraţia ilegală, de ordinea publică şi de problemele de securitate, precum şi de relaţiile externe ale UE, consistenţa regională şi, fireşte, principiul reciprocităţii.
<P>
Mecanismul de evaluare trebuie să funcţioneze în aşa fel încât să asigure reinstaurarea imediată a obligativităţii vizelor pentru toate ţările care se abat de la criteriile menţionate anterior sau care introduc obligativitatea vizelor pentru resortisanţii unuia sau ai mai multor state membre. Din nefericire, practica a arătat că statele membre însele au fost întotdeauna cele care au trebuit să se ocupe de consecinţele legate de imigraţie şi securitate în urma eliminării restricţiei privind obligativitatea deţinerii unei vize. Consider că aceasta este o chestiune de politică de securitate şi nu un soi de cadou pe care să-l înmânăm pur şi simplu ţărilor solicitante. Tocmai din acest motiv cred că ar trebui să solicităm garanţii de securitate de la toate ţările înainte de a le permite cetăţenilor lor să intre pe teritoriul Uniunii Europene fără viză.
<SPEAKER ID="253" NAME="Kinga Göncz" AFFILIATION="S&amp;D">
(HU) Aş dori, la rândul meu, să salut faptul că problema eliminării obligativităţii vizelor pentru Taiwan a fost inclusă pe ordinea de zi a Parlamentului. Cred că ne plătim datoriile. Pentru parteneri la fel de importanţi ai Uniunii Europene s-a eliminat deja obligativitatea vizelor, aceştia putând călători acum fără vize. Taiwan este al patrulea mare partener comercial asiatic al Uniunii Europene, iar comerţul în sensul opus este aproape la fel de important pentru Taiwan şi pentru Uniunea Europeană. Ne aşteptăm ca eliminarea restricţiilor în materie de viză să consolideze în continuare aceste relaţii care sunt deja foarte intense. Ştim că există relaţii strânse nu numai în domeniul economic şi comercial, ci şi în domeniul cercetării, al dezvoltării tehnologice, al educaţiei şi al culturii, şi ne putem aştepta ca eliminarea vizelor să consolideze şi aceste domenii.
<P>
Condiţia pe care am pus-o, şi anume ca toate cele 27 de state membre ale Uniunii Europene să se bucure de eliminarea vizei, va deveni o realitate anul acesta, când obligativitatea vizelor va fi eliminată pentru Cipru, Bulgaria şi România, şi cred că acest lucru este foarte important. De asemenea, aş dori să subliniez faptul că schimbările care s-au produs în Taiwan în ultimii 50-60 de ani sunt foarte importante. Taiwan a clădit un sistem instituţional democratic şi s-a transformat dintr-o ţară săracă într-o ţară cu o economie puternică, astfel că, după cum au menţionat mulţi, nu trebuie să existe nicio teamă că exonerarea de obligativitatea vizelor ar genera vreo presiune migraţionistă. Dimpotrivă, ar trebui să avem aşteptări pozitive în acest sens.
<SPEAKER ID="254" NAME="Laima Liucija Andrikien" AFFILIATION="PPE">
Dle preşedinte, susţin în totalitate afirmaţiile raportorilor noştri, dl Díaz de Mera şi dl Kovatchev. Taiwan este o ţară dezvoltată cu standarde tehnice şi administrative ridicate. Cu siguranţă îndeplineşte cele mai înalte standarde de siguranţă şi de securitate pentru procedurile de control şi cele vamale. Prin urmare, aş dori să-mi îndemn colegii să meargă înainte cu propunerea de a acorda Taiwanului statutul de ţară exonerată de obligativitatea vizelor, care i se cuvenea mai de mult.
<P>
De asemenea, Taiwanul este membru al Organizaţiei Mondiale a Comerţului ca teritoriu vamal unic. Nu ar trebui să ne oprim aici. Ar trebui să încurajăm primirea Taiwanului şi în alte organizaţii internaţionale, cum ar fi Organizaţia Internaţională a Aviaţiei Civile sau Convenţia-cadru a Organizaţiei Naţiunilor Unite asupra schimbărilor climatice. Taiwan este o ţară care merită această recunoaştere, deoarece este un partener important al Uniunii Europene în regiunea Asiei de Est. Legăturile sunt făcute să se dezvolte în avantajul ambelor părţi.
<P>
Trebuie să privim înainte, spre intensificarea legăturilor cu Taiwan în viitor. Una dintre posibilităţile de care ar trebui să ţinem seama este negocierea unui regim comercial mai vast cu Taiwanul, în special acum că a semnat importantul Acord-cadru de cooperare economică. Dacă ne angajăm în această direcţie, eliminarea vizelor este un element esenţial în aprofundarea relaţiilor dintre UE şi Taiwan.
<SPEAKER ID="255" NAME="Ioan Enciu" AFFILIATION="S&amp;D">
(RO) În primul rând, vreau să îl felicit pe colegul nostru Díaz de Mera pentru raportul întocmit. Sunt sigur că mâine acesta va fi votat probabil cu unanimitate de voturi.
<P>
Aş dori însă să mă refer la modul în care Comisia înţelege să susţină principiul reciprocităţii în relaţiile Uniunii Europene cu ţările terţe. Taiwanul va beneficia de scutirea de viză pe întreg teritoriul Uniunii Europene şi va ridica obligativitatea deţinerii de viză şi pentru România, Bulgaria şi Cipru. Acesta este un lucru bun. În schimb, Statele Unite, care beneficiază de scutire totală de viză pe teritoriul Uniunii Europene, refuză acordarea reciprocităţii pentru România, Bulgaria, Polonia şi Cipru şi, mai mult, au mai introdus şi o taxă de intrare pentru toţi cetăţenii Uniunii - în fapt, o viză mascată.
<P>
În baza principiului reciprocităţii şi al solidarităţii între statele membre, Comisia trebuie să treacă de la postura pasivă de constatare a unei stări de fapt la un rol activ în acest proces de stabilire a deplinei reciprocităţi a scutirii de vize pentru toate statele membre. Atât timp cât negocierea tratatelor privind vizele este de competenţa exclusivă a Uniunii, şi nu a statelor membre, Comisia trebuie să ia toate măsurile pentru rezolvarea acestor situaţii
<SPEAKER ID="256" NAME="Marek Henryk Migalski" AFFILIATION="ECR">
(PL) Dle preşedinte, dnă comisar, este clar că există un consens în Parlament şi că, de fapt, raportul va fi adoptat probabil mâine. Poate că votul pentru nu va fi unanim, dar raportul va fi adoptat cu o majoritate covârşitoare de voturi şi cu sprijinul tuturor grupurilor politice. Nu vreau să repet toate argumentele prezentate de dl raportor şi de dna comisar. Într-adevăr, Taiwan întruneşte toate condiţiile, atât cele economice, cât şi cele politice, necesare pentru consolidarea cooperării şi pentru ca eliminarea obligativităţii vizei să ajute în acest sens. Cred că suntem obligaţi să facem acest lucru, deoarece Taiwan a demonstrat că o democraţie liberală este posibilă oriunde, în orice context cultural, iar transformarea produsă în această ţară a fost una de succes, şi cred că trebuie să-l sprijinim.
<P>
În final, există un alt motiv, de altă natură decât economică. Acesta este motivul la care dl Borghezio s-a referit, motivul politic, pe care nu intenţionez să-l explic acum, dar înţelegem toţi că este un motiv important şi că, în această chestiune, ar trebui să-i sprijinim pe prietenii noştri din Taiwan.
<SPEAKER ID="257" NAME="Peter Jahr" AFFILIATION="PPE">
(DE) Dle preşedinte, Taiwan se află pe lista pozitivă. Cu alte cuvinte, cetăţenilor taiwanezi li se permite să călătorească spre Uniunea Europeană fără viză. Sunt foarte bucuros pentru ei. Totuşi, politica înseamnă a da şi a lua. Mi-aş fi dorit ca, în semn de reciprocitate, şi Taiwanul să permită intrarea fără viză a tuturor cetăţenilor Uniunii Europene. Totuşi, până acum acest lucru nu s-a întâmplat. Taiwan doar şi-a declarat intenţia de a implementa această măsură până la sfârşitul acestui an. Sper ca această declaraţie de intenţie să fie urmată şi de fapte. În rest, am încredere în raportorul nostru, care a menţionat această posibilitate, şi voi vota integral în favoarea acestei propuneri. După cum am declarat, sper ca Taiwan să rezolve problemele şi să le permită astfel tuturor cetăţenilor UE să călătorească spre Taiwan fără viză.
<SPEAKER ID="258" NAME="Cecilia Malmström">
membră a Comisiei. - Dle preşedinte, aş dori să le mulţumesc încă o dată dlui raportor şi tuturor participanţilor la şedinţa plenară pentru sprijinul acordat în favoarea plasării Taiwanului pe lista pozitivă. Îi pot asigura pe deputaţii care încă au întrebări că metodologia Comisiei de examinare a ţărilor - inclusiv a Taiwanului - este întotdeauna foarte meticuloasă şi se asigură că toate criteriile sunt îndeplinite înainte de a face o astfel de propunere. Ca întotdeauna, această problemă a fost abordată foarte atent.
<P>
De asemenea, aş dori să îi confirm ultimului vorbitor faptul că obligativitatea vizei va fi eliminată mâine pentru ultimele ţări rămase. De mâine, liberalizarea vizelor va intra în vigoare şi pentru celelalte ţări, astfel că există reciprocitate deplină. Cred că, după votul de mâine, vom fi foarte puternici şi, de asemenea, vom transmite un mesaj puternic. Putem să ne bucurăm toţi şi să sperăm în relaţii şi mai bune între cetăţenii taiwanezi şi cetăţenii Uniunii Europene. Vă mulţumesc foarte mult pentru această dezbatere foarte bună.
<SPEAKER ID="259" NAME="Agustín Díaz de Mera García Consuegra" LANGUAGE="ES">
Dle preşedinte, noblesse oblige, astfel că aş dori să încep prin a-mi exprima infinita recunoştinţă pentru sprijinul pe care toţi colegii deputaţi reprezentanţi ai grupurilor lor politice l-au oferit raportului pe care am avut onoarea să-l prezint Parlamentului. De asemenea, aş dori să vă mulţumesc pentru sprijinul acordat muncii mele.
<P>
Totuşi, nu aş fi cinstit dacă nu aş spune că principala responsabilă este dna comisar Malmström care, prin sprijinul, energia şi echipa excelentă a dumneaei, a facilitat progresul acestei acţiuni pe care aş descrie-o ca pe un act de justiţie.
<P>
Nu mai rămâne nimic de spus, dle preşedinte, decât să adaug că aş dori, de asemenea, să felicit poporul taiwanez, autorităţile taiwaneze şi, desigur, excelenta echipă de diplomaţi pe care Taiwanul îi are în lume, în special la Bruxelles.
<SPEAKER ID="260" NAME="Preşedinte">
Dezbaterea a fost închisă.
<P>
Votarea va avea loc mâine, marţi, 11 noiembrie 2010, la ora 12.00.
<P>
Declaraţii scrise (articolul 149 din Regulamentul de procedură)
