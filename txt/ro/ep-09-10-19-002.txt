<CHAPTER ID="002">
Declaraţia Preşedinţiei
<SPEAKER ID="006" NAME="Preşedintele">
Doamnelor şi domnilor, înainte de începerea sesiunii, aş dori să spun câteva cuvinte. După cum ştiţi, în urmă cu 10 zile, preşedintele Poloniei, Lech Kaczyński, a semnat Tratatul de la Lisabona. Sunt sigur că suntem cu un pas mai aproape de încheierea procesului de ratificare. Sunt, de asemenea, sigur că ratificarea va fi curând încheiată şi de către Republica Cehă.
<P>
Aş dori să vă informez că săptămâna aceasta, joi, la ora 15.00, va avea loc prima noastră oră de întrebări cu preşedintele Comisiei Europene, José Manuel Barroso. Această dezbatere reprezintă o schimbare instituţională semnificativă. Va îmbunătăţi în mod considerabil colaborarea Parlamentului European cu Comisia. Am lucrat pe această temă împreună cu preşedinţii grupurilor politice şi preşedintele Barroso şi mă bucur că noua procedură va deveni o caracteristică permanentă a sesiunilor plenare din Strasbourg. Sunt sigur că aceasta va face dezbaterile noastre mai animate, iar discuţiile noastre şi mai deschise.
<P>

<P>
Doamnelor şi domnilor, la 10 octombrie, am sărbătorit Ziua internaţională a abolirii pedepsei cu moartea. Din 2007, această dată reprezintă, de asemenea, Ziua europeană împotriva pedepsei cu moartea, în care ne demonstrăm hotărârea şi angajamentul împotriva acestei practici inumane. Ne prezentăm, de asemenea, poziţia de susţinere a unui moratoriu la nivel mondial, în conformitate cu declaraţia Parlamentului făcută într-o rezoluţie din 2007 şi cu rezoluţia Adunării Generale a Organizaţiei Naţiunilor Unite.
<P>
Într-un comunicat de presă din 9 octombrie, în numele meu şi din însărcinarea Parlamentului European, am subliniat angajamentul nostru pentru a crea o Europă fără pedeapsa capitală şi,de asemenea, pentru abolirea acesteia în lumea întreagă. Aceasta constituie obligaţia noastră comună. Din păcate, încă mai există o ţară în Europa în care se pronunţă şi se execută pedeapsa cu moartea. Această ţară este Belarus. Condamnăm desfăşurarea de execuţii în Iran şi ne exprimăm îngrijorarea deosebită faţă de iranienii care au fost condamnaţi la moarte în urma demonstraţiilor care au însoţit alegerile prezidenţiale din iunie. Mai presus de toate, ne opunem pronunţării de sentinţe de condamnare la moarte în cazul tinerilor şi am dori să subliniem că acest an marchează a 20-a aniversare a adoptării Convenţiei cu privire la drepturile copilului, care interzice în mod explicit execuţia minorilor.
<P>
Trebuie să continuăm să ne opunem ferm pedepsei capitale şi să denunţăm cazurile de utilizare a acesteia în întreaga lume. Suntem marcaţi de recentele evenimente din China, unde 12 oameni au fost condamnaţi la moarte în urma tulburărilor etnice şi a violenţelor care au avut loc în Urumchi, provincia Xinjiang. În pofida crimelor grave comise în timpul tulburărilor din iunie, facem apel la autorităţile chineze să păstreze standardele unor proceduri de judecată corecte. Suntem, de asemenea, marcaţi de cazurile de pronunţare şi executare a sentinţei de condamnare la moarte în Statele Unite, în special în statul Ohio, în care, după câteva încercări nereuşite, execuţiile cu injecţii letale au fost amânate.
<P>
Aş dori să reiterez apelul nostru către fiecare ţară care încă mai aplică pedeapsa cu moartea să o înlăture din codul ei penal sau, până la abolirea ei, să instituie un moratoriu asupra pronunţării şi executării sentinţelor la moarte.
<P>
(Aplauze)
