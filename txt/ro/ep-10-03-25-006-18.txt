<CHAPTER ID="006-18">
18. Codul frontierelor Schengen cu privire la supravegherea frontierelor externe maritime
<P>
Înainte de adoptarea proiectului de rezoluţie:
<SPEAKER ID="111" NAME="Michael Cashman" AFFILIATION="S&amp;D">
Dle preşedinte, doresc doar ca Parlamentul să ştie că eu am fost raportorul iniţial pentru decizia privind FRONTEX şi am recomandat adoptarea acestui proiect având în vedere măsurile excepţionale necesare pentru intervenţia şi salvarea în spaţiul maritim, mai ales în zona sudică a Mediteranei.
<P>
Comisia nu m-a susţinut, motiv pentru care am dorit să-mi fie eliminat numele din raport şi îi recomand Parlamentul să respingă această rezoluţie. Avem nevoie de o majoritate absolută de 369 pentru ca rezoluţia să fie adoptată, însă eu i-aş recomanda Parlamentului să o respingă.
<SPEAKER ID="112" NAME="Cecilia Malmström">
membră a Comisiei. - Dle preşedinte, deputaţii din Parlamentul European trebuie să ia o hotărâre asupra unui proiect de decizie care completează Codul frontierelor Schengen în ceea ce priveşte supravegherea graniţelor externe în contextul operaţiunilor maritime ale FRONTEX.
<P>
Această decizie este necesară şi le va ajuta pe statele membre şi pe FRONTEX să gestioneze într-un mod mai eficient frontierele maritime externe. După cum ştiţi, numărul de nave va creşte foarte curând, aşa cum se întâmplă întotdeauna în Mediterana în această perioadă a anului.
<P>
Propunerea conţine un set de principii şi clarificări foarte importante ale regulilor pe care trebuie să le aplice poliţiştii de frontieră atunci când controlează graniţele maritime, spre exemplu principiul nereturnării şi obligaţia de a trata cu o grijă deosebită persoanele vulnerabile şi minorii neînsoţiţi.
<P>
De asemenea, ea explică ce tip de asistenţă trebuie oferită persoanelor aflate în pericol pe mare şi unde trebuie debarcate persoanele salvate.
<P>
Mulţi dintre dumneavoastră solicită de ani de zile introducerea acestor principii şi reguli pe care, iată, le avem acum în faţă. Modificările pe care le propunem vor reduce riscul de decese în Marea Mediterană, prin eficientizarea operaţiunilor la nivelul frontierelor maritime.
<P>
Proiectul de decizie este rezultatul unor discuţii îndelungate şi complexe purtate cu statele membre şi cu experţi de la, spre exemplu, Înaltul Comisariat al Naţiunilor Unite pentru Refugiaţi şi Organizaţia Internaţională pentru Migraţie.
<P>
Această decizie le va oferi instituţiilor noastre un cadru mai bun pentru exercitarea unei monitorizări corespunzătoare a acestor operaţiuni în care sunt implicate fonduri europene importante.
<P>
În ceea ce priveşte aspectele juridice ale propunerii, Comisia a ales articolul 12 din Codul frontierelor Schengen drept bază juridică, deoarece regulile se referă la patrulele de supraveghere a frontierelor în timpul operaţiunilor FRONTEX, nu la controalele de frontieră, după cum cred că susţine avizul juridic al Parlamentului.
<P>
La solicitarea deputaţilor din Parlamentul European, Comisia a desfăşurat o investigaţie privind soluţiile tehnice alternative care ar permite, în primul rând, neredeschiderea discuţiilor privind fondul problemei şi, în al doilea rând, adoptarea la timp a unor reguli clare pentru operaţiunile FRONTEX din această vară. Din păcate, nu am găsit o astfel de alternativă, motiv pentru care le recomand onoraţilor deputaţi să nu respingă aceste noi reguli care sunt aşteptate de multă vreme.
<SPEAKER ID="113" NAME="Preşedintele">
Dle Busuttil, nu putem deschide acum o dezbatere privind acest subiect. Aveţi cuvântul, dar nu putem deschide o dezbatere.
<SPEAKER ID="114" NAME="Simon Busuttil" AFFILIATION="PPE">
Dle preşedinte, doi vorbitori s-au adresat acestui Parlament, solicitând respingerea rezoluţiei, însă niciunul nu a vorbit în favoarea aprobării acestei rezoluţii. Prin urmare, cred că este corect să poată lua cuvântul o persoană care le poate solicita celorlalţi deputaţi să ia cuvântul în favoarea acestei rezoluţii.
<P>
Dacă îmi alocaţi un minut, doresc să spun că motivul pentru care Comisia LIBE a respins aceste reguli şi, prin urmare, a propus această rezoluţie este foarte simplu. Serviciul juridic ne-a spus, nu doar o dată, ci chiar de două ori, că, în elaborarea acestor reguli, Comisia şi-a depăşit atribuţiile. Acesta este motivul pentru care le-am respins. Cu siguranţă dorim aceste reguli, chiar eu vin dintr-o ţară care doreşte aceste reguli, însă nu vrem ca Comisia Europeană să-şi depăşească atribuţiile. Acesta este motivul pentru care trebuie să susţinem această rezoluţie.
<SPEAKER ID="115" NAME="Michael Cashman" AFFILIATION="S&amp;D">
Doar ca o lămurire, dacă votaţi împotriva acestei rezoluţii, susţineţi măsura care face posibilă interceptarea pe mare. Dacă votaţi pentru, nu susţineţi măsura respectivă. E doar o lămurire.
<SPEAKER ID="116" NAME="Preşedintele">
Vom trece la vot acum.
