<CHAPTER ID="017">
Reţelele şi serviciile de comunicaţii electronice (dezbatere)
<SPEAKER ID="069" NAME="Preşedinte">
Următorul punct este raportul dnei Trautmann, în numele delegaţiei Parlamentului European la comitetul de Conciliere, privind textul comun aprobat de comitetul de conciliere pentru o directivă a Parlamentului European şi a Consiliului de modificare a Directivei 2002/21/CE privind un cadru de reglementare comun pentru reţelele şi serviciile de comunicaţii electronice, a Directivei 2002/19/CE privind accesul la reţelele de comunicaţii electronice şi la infrastructura asociată, precum şi interconectarea acestora şi a Directivei 2002/20/CE privind autorizarea reţelelor şi serviciilor de comunicaţii electronice (03677/2009 - -.
<SPEAKER ID="070" NAME="Catherine Trautmann" LANGUAGE="FR">
Dle Preşedinte, dnă comisar, doamnelor şi domnilor, iată-ne din nou aici - de data aceasta pentru ultima oară - pentru a supune dezbaterii pachetul telecomunicaţii şi, mai precis, raportul meu asupra "directivei-cadru”, a "directivei privind accesul” şi asupra "directivei privind autorizarea”, care reprezintă ultima piatră de temelie.
<P>
Am acum oportunitatea de a le mulţumi colegilor mei, în special coraportorilor mei, Pilar del Castillo şi Malcolm Harbour; preşedintelui comitetului de conciliere, dl Vidal-Quadras; preşedintelui Comisiei ITRE, Herbert Reul, şi tuturor serviciilor Parlamentului European care au fost implicate. De asemenea, doresc să îi mulţumesc doamnei comisar pentru implicarea sa şi pentru sprijinul din această perioadă şi le mulţumesc, de asemenea, serviciilor acesteia. În sfârşit, salut eforturile Preşedinţiei suedeze de a ajunge la o concluzie satisfăcătoare. Să păstrăm un scurt moment de reculegere în amintirea dnei Ulrika Barklund Larsson.
<P>
Votul de mâine va oferi un semnal pozitiv celor care aşteaptă o politică industrială europeană mai dinamică. Întrucât acordul din cadrul celei de-a doua lecturi asupra 99 % din text a fost menţinut, o să revin doar asupra aspectelor pe care le-am considerat prioritare. În special, am dorit să menţinem o concurenţă eficientă şi de durată, dar şi să facem această concurenţă utilă pentru dezvoltarea economică şi socială prin acoperirea completă a teritoriului european în materie de acces, internet de mare viteză pentru toţi şi pentru toate regiunile - inclusiv o mai bună gestionare a spectrului radioelectric - şi drepturi depline pentru consumatori.
<P>
Acest lucru va implica înfiinţarea unui cadru consecvent, operaţional pentru cei care vor folosi aceste directive, şi anume pentru autorităţile de reglementare, pentru Organismul autorităţilor europene de reglementare în domeniul comunicațiilor electronice şi pentru Comisie; garantarea securităţii juridice; încurajarea investiţiilor necesare pentru relansarea economiei noastre şi pentru a face piaţa dinamică pentru operatori, consumatorii şi angajaţii acestora; şi, în sfârşit, dezvoltarea multor servicii de înaltă calitate care sunt accesibile majorităţii şi la un preţ echitabil.
<P>
Este important să rămânem în termenii acordului şi, din păcate, declaraţii recente făcute de anumite state membre ridică unele îndoieli asupra angajamentului acestora privind chestiunea de faţă. Voi sprijini Comisia în ceea ce priveşte interpretarea rezultatului negocierilor noastre asupra articolului 19. Din curiozitate, formularea aleasă pentru acest articol este legată de dezbaterea privind mecanismele articolelor 7 şi 7a. Ar fi dezamăgitoare situaţia în care Consiliul, prin intermediul unor declaraţii fără caracter obligatoriu, ar transmite mesajul că a vrut, într-un fel, să nu fie nici în car nici în căruţă prin refuzul unui echilibru echitabil al competenţelor între statele membre, OAREC şi Comisie, astfel cum reiese din compromisul final.
<P>
În cele din urmă, punctul remarcabil care ne-a condus la conciliere: amendamentul 138. Aş dori doar să spun că rezultatul obţinut a fost maximul pe care Parlamentul îl putea obţine cu temeiul juridic pe care l-a avut: armonizarea pieţei interne. Aşadar, acest rezultat nu trebuie subapreciat, întrucât oferă tuturor utilizatorilor de conexiuni electronice o protecţie solidă a dreptului acestora la viaţă privată, la prezumţia de nevinovăţie şi la dezbaterea contradictorie, indiferent de procedura cu care se confruntă şi înainte de adoptarea unei sancţiuni.
<P>
De asemenea, sunt încântată de dorinţa Comisiei de a evalua situaţia în materie de neutralitate a internetului în Europa şi de a pune instrumentele adecvate la dispoziţia Parlamentului şi a Consiliului, până la sfârşitul anului, pe baza rezultatului acestor observaţii.
<P>
Pentru a încheia, invit, aşadar, pe toată lumea, să se gândească la transpunerea pachetului. Ştiu deja că Parlamentul, pentru care acest pachet înseamnă foarte mult, se va asigura că transpunerea este realizată cu respectarea acordurilor anterioare. Dle Preşedinte, voi asculta acum cu atenţie intervenţiile colegilor mei, înainte de a relua cuvântul la sfârşitul dezbaterii.
<SPEAKER ID="072" NAME="Viviane Reding">
membră a Comisiei. - Dle preşedinte, astăzi este încheierea a ceea ce a fost un proces legislativ foarte lung, şi deseori foarte intens, şi eforturile depuse în negocieri de către toate părţile au produs rezultate care au meritat aşteptarea. Aş dori să le mulţumesc raportorilor, preşedinţilor comisiei, preşedintelui şi membrilor Comitetului de conciliere, şi tuturor deputaţilor din Parlamentul European care au adus o contribuţie importantă prin angajamentul şi iscusinţa lor.
<P>
Odată cu adoptarea pachetului de reforme în forma actuală, Uniunea va dispune de un cadru de reglementare capabil să răspundă provocărilor unei economii digitale cu un ritm rapid de dezvoltare, bazate pe preţuri echitabile pentru toţi cei care doresc conexiuni la telefonie şi internet, şi pregătind în acelaşi timp terenul pentru investiţii în reţele de mare viteză, care să ofere servicii de înaltă calitate, inovatoare. --
<P>
Aceste norme, aceste reforme, vor transforma Uniunea Europeană într-un lider mondial în domeniul reglementării comunicaţiilor electronice, nu doar prin îmbunătăţirea mecanismului de a înainta spre o piaţă unică competitivă, ci şi prin plasarea drepturilor cetăţenilor în centrul unei politici de reglementare.
<P>
Compromisul la care s-a ajuns în urma procesului de conciliere stabileşte pentru prima dată în dreptul comunitar drepturile fundamentale ale utilizatorilor de internet împotriva măsurilor care le-ar putea limita accesul la internet. Aceasta este o dispoziţie foarte importantă privind libertatea internetului. Aceasta afirmă clar faptul că internetul, care se află din ce în ce mai mult în centrul vieţii noastre cotidiene, ar trebui să fie supus aceloraşi garanţii privind drepturile noastre fundamentale ca şi alte domenii de activitate. Proceduri prealabile, echitabile, cu prezumţia de nevinovăţie şi dreptul la viaţă privată, urmate de dreptul la o reexaminare judiciară eficientă şi într-un termen rezonabil: acestea sunt regulile care au fost introduse în noul pachet de reforme.
<P>
În acelaşi timp, pachetul de reforme confirmă drept obiectiv al politicii de reglementare viziunea unui internet deschis şi mutual. Abordarea UE este una foarte pragmatică. Printre altele, a fost deja salutată pe alte continente ca un lider important al tendinţelor.
<P>
De asemenea, a fost consolidată protecţia consumatorilor împotriva pierderii datelor cu caracter personal şi împotriva spam-ului, mai ales prin solicitarea adresată operatorilor de a informa consumatorii în cazul unor încălcări în materie de date cu caracter personal şi prin consolidarea principiului de acord al utilizatorului în cazul folosirii de cookies. Printre alte reuşite majore pentru consumatori se află dreptul de a schimba operatorul de telefonie fixă sau mobilă, în termen de o zi lucrătoare, păstrând vechiul număr de telefon.
<P>
Mulţumită Parlamentului, noile dispoziţii privind spectrul de frecvenţe radio vor genera preţuri mai mici şi vor încuraja introducerea unor servicii noi, contribuind astfel la reducerea decalajului digital. Parlamentul va avea un rol cheie în stabilirea direcţiei strategice a politicii privind spectrul de frecvenţe radio la nivel european prin noul program strategic multianual pentru politica privind spectrul de frecvenţe radio. Reformele vor permite, de asemenea, investiţii din partea operatorilor în reţelele de generaţie viitoare. Acestea vor consolida stimulentele de a investi eficient în infrastructuri noi, luând în considerare riscurile legate de investiţii şi garantând, în acelaşi timp, că concurenţa nu are de suferit.
<P>
La nivel instituţional, organismul autorităţilor europene de reglementare, faimosul OAREC, oferă posibilitatea ca cele 27 de autorităţi naţionale de reglementare să contribuie la funcţionarea pieţei unice într-o manieră mai transparentă şi mai eficientă. Sporirea supervizării de către Comisie a măsurilor corective, susţinută de OAREC, va consolida piaţa unică prin îmbunătăţirea coerenţei şi calităţii punerii în aplicare a cadrului în întreaga Europă şi va asigura că operatorii au condiţii echitabile de concurenţă.
<P>
Să nu uităm acordul important la care s-a ajuns în ceea ce priveşte articolul 19 din directiva-cadru, care oferă Comisiei competenţe sporite de armonizare, care acoperă abordări generale de reglementare, inclusiv faţă de măsurile corective. Aceasta oferă Comisiei un rol central, în cooperare cu OAREC, în garantarea aplicării coerente pe piaţa unică, în interesul cetăţenilor şi al întreprinderilor, a Regulamentului privind telecomunicaţiile.
<P>
V-am prezentat deja declaraţiile mele în sesiunea plenară din luna mai, în care am afirmat că Comisia va elabora reformele prin consultări extinse, care vor avea loc anul viitor, cu privire la domeniul de aplicare a viitorului serviciu universal şi la o aplicare mai largă a principiilor legate de informare în caz de încălcare a securităţii datelor. Astăzi reafirm aceste angajamente, adaptate, desigur, timpului care s-a scurs de atunci.
<P>
De asemenea, Comisia îşi va îndeplini rolul pentru a garanta că noile instrumente sunt utilizate în mod corespunzător la nevoie. Am arătat că Comisia va monitoriza impactul evoluţiei pieţei şi tehnologiei asupra libertăţilor de pe internet şi va prezenta Parlamentului European şi Consiliului, înainte de sfârşitul anului 2010, un raport cu privire la eventuala necesitate a unor orientări suplimentare. De asemenea, Comisia va face uz de competenţele sale din domeniul dreptului concurenţial pentru a aborda orice practică anticoncurenţială care ar putea apărea.
<P>
Consider că încrederea şi securitatea juridică oferite de aceste reforme vor fi decisive pentru sprijinirea sectorului de comunicaţii electronice, astfel încât acesta să poată contribui la redresarea economică a Europei. Prin urmare, salut Parlamentul pentru susţinerea acordată pachetului şi îi îndemn pe deputaţi să voteze în favoarea adoptării acestuia.
<P>
(Aplauze)
<SPEAKER ID="073" NAME="Pilar del Castillo Vera" LANGUAGE="ES">
Dle preşedinte, doamnelor şi domnilor, aş dori să încep prin a aduce mulţumiri colegilor deputaţi şi, în acest caz, în principal raportoarei, dna Trautmann, pentru că a făcut într-adevăr o treabă extraordinară. Trebuia să fiţi prezenţi acolo pentru a vedea cât de multe lucruri s-au realizat în această etapă finală, ceea ce a dus la reuşita procesului de conciliere.
<P>
Aş spune că în acest moment ne aflăm într-o poziţie excelentă pentru a începe să abordăm un viitor care este, într-un sens, revoluţionar, sau ar trebui să fie revoluţionar.
<P>
Avem, în sfârşit - sau vom avea în curând - un cadru de reglementare care stabileşte nişte baze foarte bune pentru plasarea dezvoltării internetului, a societăţii digitale şi a economiei digitale în prim-planul obiectivelor noastre. Acest cadru oferă consumatorilor o protecţie bună, le promovează drepturile şi, de asemenea, oferă securitate investitorilor.
<P>
Cu toate acestea, cred că este foarte important să privim acum în mod decisiv spre viitor. Trebui să privim în mod decisiv dincolo de 2010, pentru a ne putea concentra toate eforturile asupra stabilirii unei agende digitale dincolo de 2010. Obiectivele principale ale acestei agende digitale ar trebui să includă: asigurarea resurselor necesare pentru ca toată lumea, în calitate de consumatori şi cetăţeni, să aibă acces la internet şi să poată participa prin intermediul acestuia şi, desigur, dezvoltarea unei pieţe digitale interne care să fie deschisă şi competitivă.
<P>
Acesta este un obiectiv absolut esenţial dacă dorim ca economia europeană să ocupe locul pe care ar trebui să-l ocupe în ordinea mondială de astăzi.
<SPEAKER ID="074" NAME="Corinne Lepage" LANGUAGE="FR">
Dle preşedinte, dnă comisar, doamnelor şi domnilor, am fost bucuroasă, dnă comisar, să vă aud spunând că libertatea accesului la internet ar trebui să fie garantată, aşa cum sunt alte drepturi fundamentale.
<P>
Exact acesta este aspectul pentru care ne-am luptat noi, deputaţii din Parlamentul European: obţinerea aceluiaşi nivel de garanţie, adică o procedură prealabilă înaintea unui judecător imparţial.
<P>
Nu am realizat întocmai acest lucru, dar, mulţumită activităţii raportoarei noastre, se pare că am obţinut o soluţie cât s-a putut de bună. Aceasta nu este perfectă. Nu este perfectă pentru că va încuraja dispute pe care am fi dorit să le evităm; şi dacă am fi spus unele lucruri la fel de clar cum tocmai am făcut-o eu, nu ar mai fi existat nicio dispută. Din păcate, nu am ajuns la un compromis în această privinţă.
<P>
Acest lucru înseamnă că va trebui să ne întoarcem la subiectele libertăţii accesului la internet, neutralităţii internetului şi modului în care, într-o societate deschisă cum este societatea noastră de astăzi, ar trebui să existe un anumit nivel de acces liber la cunoştinţe şi informaţii. Toate aceste aspecte sunt legate între ele. Am făcut primul pas; avem primul text fundamental, vital şi acesta este motivul pentru care eu, personal, voi vota în favoarea acestuia, chiar dacă alţii ezită.
<P>
Totuşi, va trebui să mergem mult mai departe în ceea ce priveşte protejarea libertăţii de acces la ştiinţa deschisă, la cercetarea deschisă şi la toate lucrările intelectuale, ţinând seama, în acelaşi timp, de faptul că drepturile de proprietate din domeniile literaturii, artei şi cercetării ar trebui să fie, de asemenea, protejate. Cu toate acestea, nu există aproape niciun dubiu că în anii următori va trebui să ajungem la noi compromisuri.
<SPEAKER ID="075" NAME="Philippe Lamberts" LANGUAGE="FR">
Dle preşedinte, doamnelor şi domnilor, suntem bucuroşi că acţiunile întreprinse de Parlamentul European au permis utilizatorilor de internet să beneficieze de o protecţie garantată şi, acum, explicită. Este adevărat că, dacă Parlamentul nu ar fi votat în două rânduri în favoarea faimosului amendament 138, nu am fi unde suntem astăzi. Este clar că actualul conţinut al textului de compromis a fost obţinut datorită acestui lucru.
<P>
Cu toate acestea, după cum a spus dna Lepage, compromisul la care am ajuns nu este cu siguranţă alfa şi omega în ceea ce priveşte protecţia drepturilor utilizatorilor de internet.
<P>
Cred că am mers cât am putut de departe, dată fiind ordinea constituţională în cadrul cărei funcţionează Parlamentul European astăzi. Prin urmare, compromisul deschide drumul adoptării acestui pachet privind telecomunicaţiile care, pentru noi, reprezintă un progres real în raport cu sistemul pe care l-am moştenit din perioada monopolurilor din telecomunicaţii, perioadă care, din fericire, este de domeniul trecutului.
<P>
Cu toate acestea, votul de mâine reprezintă doar începutul. Vom supraveghea foarte îndeaproape, atât aici, cât şi în parlamentele naţionale, felul în care compromisul adoptat mâine este transpus în legislaţia naţională, pentru că ştim că un număr de state membre ale Uniunii Europene sunt, să zicem, oarecum exagerate când vine vorba de libertăţi publice - mai ales în ceea ce priveşte internetul - şi nu sunt convins că vor evita capcana devierii de la regulamentul pe care îl vom adopta mâine.
<P>
În cele din urmă, este timpul ca Uniunea Europeană să se doteze cu o cartă autentică a drepturilor utilizatorilor de internet, care să definească, desigur, drepturile de acces; drepturile la viaţă privată; libertatea de exprimare; şi neutralitatea internetului. Pentru noi nu este suficientă o simplă declaraţie privind neutralitatea internetului.
<P>
Este, de asemenea, adevărat că trebuie să acordăm o atenţie deosebită drepturilor autorilor şi creatorilor, astfel încât difuzarea muncii lor pe internet să fie o încurajare pentru ei. Totuşi, acest lucru nu trebuie să ducă la confiscarea acestui instrument remarcabil care este internetul în beneficiul unor interese private.
<SPEAKER ID="076" NAME="Malcolm Harbour">
în numele Grupului ECR. - Dle preşedinte, fiind unul dintre cei trei raportori care au lucrat îndeaproape la întregul pachet - şi acesta este clar un pachet - vreau să salut călduros acordul de compromis şi, de asemenea, să adaug felicitările mele dnei Catherine Trautmann, care a condus negocierile cu mare abilitate. Caracterul cuprinzător al textului final şi garanţiile pe care le oferă pentru drepturile consumatorilor sunt dovada abilităţilor sale de negociere.
<P>
Salut faptul că toate grupurile politice reprezentate în conciliere au susţinut textul şi că putem, în sfârşit, să dăm frâu liber beneficiilor întregului pachet cu votul nostru de mâine, pentru că lucrăm la el de câteva luni deja. La 26 octombrie, Consiliul acceptase deja raportul meu privind serviciul universal şi drepturile utilizatorilor, un număr de puncte din acesta fiind subliniate dna Reding. Nu le voi repeta, dar este suficient să spun că acesta este un progres major pentru consumatori.
<P>
Aş dori să fac o remarcă sau două despre anumite elemente din propriul meu raportul şi mai ales să evidenţiez negocierile noastre cu Consiliul - dle preşedinte, din păcate nu aţi avut şansa să vorbiţi, dar aţi fost foarte implicat în acestea - care au înregistrat progrese semnificative în domeniul încălcării securităţii datelor şi mai ales al problemelor legate de utilizarea de cookies şi al drepturilor pe care le au consumatorii de a refuza dispozitivele care pot colecta informaţii de pe calculatoarele lor.
<P>
Dnă comisar, salutăm declaraţia pe care aţi făcut-o deja privind încălcarea securităţii datelor, dar trebuie să spun că am fost oarecum surprins să primesc o declaraţie din partea a 13 state membre, care mi s-a părut că reinterpretează mai degrabă acordul pe care statele respective îl semnaseră deja la 26 octombrie. Poate veţi dori să comentaţi mai târziu asupra acestui aspect. Doresc doar să consolidez părerea - şi sunt sigur că aţi fi de acord, dle preşedinte - că poziţia este cea asupra căreia am căzut de acord. Comisia va pune acum în aplicare poziţia respectivă. Dacă sunt necesare clarificări, este de responsabilitatea Comisiei să facă aceste clarificări. Aşteptăm cu nerăbdare ca aceasta să consolideze şi să înlăture acest aspect cât de curând posibil, mai ales în domeniul neutralităţii internetului, în legătură cu care declaraţia dumneavoastră este salutată călduros, deoarece în cadrul comisiei din care fac parte ne-am luptat cu tărie pentru această idee. Acesta reprezintă un important pas înainte pentru consumatori. Îl salut călduros în numele grupului din care fac parte şi, sper, al întregului Parlament.
<SPEAKER ID="077" NAME="Eva-Britt Svensson" LANGUAGE="SV">
Dle preşedinte, mâine se va lua o hotărâre asupra pachetului privind telecomunicaţiile. Aş dori să le mulţumesc dnei Trautmann şi tuturor colegilor mei deputaţi care au luptat pentru un internet liber. În principal, aş dori să le mulţumesc tuturor acelor cetăţeni care au dat dovadă de angajament cu privire la această chestiune. Aceştia s-au implicat foarte mult, şi pe drept cuvânt, întrucât aici este vorba în ultimă instanţă de libertatea de exprimare şi de libertăţile şi drepturile noastre civile. Mulţumită cetăţenilor noştri devotaţi, protecţia utilizatorilor de internet împotriva monitorizării şi abuzului de putere este mai bună decât ne aşteptam dar, în opinia mea şi a Grupului Confederal al Stângii Unite Europene / Stânga Verde Nordică, nu este suficient de bună.
<P>
Sunt trei motive pentru care voi vota împotriva acestui pachet. În primul rând, compromisul - amendamentul 138 - nu oferă cetăţenilor o protecţie suficientă împotriva puterii autorităţilor şi a furnizorilor de servicii de internet. Se referă doar la o reexaminare anterioară excluderii - nu o reexaminare juridică. Acest lucru ar putea deschide calea către măsuri arbitrare. Textul împiedică restricţionarea drepturilor utilizatorilor finali de către statele membre, ceea ce este un lucru bun, însă companiile pot introduce restricţii cu condiţia de a face acest lucru în cadrul acordului.
<P>
Cel de-al doilea motiv este faptul că modificările propuse de mine cu privire la drepturile de difuzare pe internet, cu alte cuvinte, bine-cunoscutele amendamente privind drepturile cetăţenilor, nu au fost incluse în compromis. Acest lucru deschide de fapt calea către o reţea în care nu există certitudinea că toţi utilizatorii vor avea acces la întreaga reţea şi în care nu toate site-urile au posibilităţi egale de a fi consultate. Cred că ar fi trebuit să fim foarte clari în legătură cu faptul că nu trebuie să permitem ca internetul să fie condus pe un drum atât de greşit. Astfel, rezultatul final prezintă riscul de a fi mai degrabă o colecţie de canale de televiziune prin cablu decât o comunicare liberă pentru toţi.
<P>
Cel de-al treilea motiv este faptul că pachetul privind telecomunicaţiile intră sub incidenţa cadrului de reglementare pentru piaţa internă. Bineînţeles, acest lucru înseamnă că, în eventualitatea unui conflict, Curtea Europeană de Justiţie va fi cea care va decide. Libertatea de exprimare nu ar trebui să fie decisă de Curtea Europeană de Justiţie. Nu este suficient să avem o protecţie mediocră pentru drepturile cetăţenilor; ei trebuie să dispună de o protecţie completă.
<SPEAKER ID="078" NAME="Jaroslav Paška" LANGUAGE="SK">
La sfârşitul votării din sesiunea plenară din 6 mai 2009, Parlamentul European a aprobat un proiect de directivă care stabilea termenii şi condiţiile pentru comunicarea electronică.
<P>
Cu toate acestea, în sesiunea plenară s-a aprobat, de asemenea, o propunere de modificare pe care Consiliul a considerat-o greu de aplicat. Prin urmare, o procedură de conciliere s-a desfăşurat până la 29 septembrie, în încercarea de a armoniza părerile Consiliului, ale Comisiei şi Parlamentului European pentru a garanta că cerinţele incluse în articolul 138 pot fi transpuse corect în legislaţia europeană actuală.
<P>
Prin urmare, aş dori să salut eforturile echipei de negociere a Parlamentului European, precum şi abordarea obiectivă şi constructivă adoptată de reprezentanţii Consiliului şi ai Comisiei, mulţumită cărora a fost posibil să se ajungă la un acord privind formularea dispoziţiei controversate, astfel încât obiectivele şi ideile conţinute iniţial în articolul 138 au fost transpuse într-un mod acceptabil în noua directivă privind telecomunicaţiile. Cred cu tărie că, în urma procedurii de conciliere, noua directivă privind telecomunicaţiile este gata pentru a fi pusă în aplicare în viaţa publică europeană.
<SPEAKER ID="079" NAME="Herbert Reul" AFFILIATION="PPE">
(DE) Dle preşedinte, dnă comisar, doamnelor şi domnilor, a fost un efort prelungit, care a cuprins două runde în ring, ca să zic aşa, dar a meritat din plin strădania. Şi de acest rezultat Parlamentul poate fi mândru.
<P>
Aş dori să aduc mulţumiri speciale, în numele colegei mele, dna Niebler, care din nefericire nu poate fi prezentă astăzi, raportorilor, dna del Castillo Vera, dl Harbour şi dna Trautmann, precum şi tuturor celorlalte persoane care au contribuit la încurajarea unui compromis. A fost cu adevărat o sarcină dificilă, implicând uneori foarte mult efort din partea indivizilor şi a grupurilor politice, dar, în final, s-a ajuns la un consens.
<P>
Sectorul telecomunicaţiilor este un sector vital în termeni de dezvoltare economică, întrucât oferă un stimulent important pentru ocuparea forţei de muncă. Doar în 2007, acest sector a avut o cifră de afaceri de aproximativ 300 de miliarde de euro. Acest lucru înseamnă că sectorul va deţine un cadru juridic nou, care va avea, de asemenea, un impact mare asupra dezvoltării economice din Uniunea Europeană.
<P>
Europa se confruntă cu provocări semnificative: investirea în reţele în bandă largă de înaltă performanţă şi extinderea acestora. Sectorul de activitate este pregătit să ia măsuri şi noi, de asemenea, dorim să deschidem uşi. S-a luat o decizie importantă.
<P>
Nu în ultimul rând, dorim să sporim flexibilitatea politicii privind spectrul de frecvenţe radio şi trebui să utilizăm dividendele digitale. Şi în acest caz a fost îndeplinită o condiţie importantă. Şi în ultimul rând, a trebuit să investim mult efort, întrucât, la început, mulţi dintre noi nu eram la curent cu problemele şi cu modul de gestionare a libertăţii internetului şi de consolidare a drepturilor cetăţenilor pe internet.
<P>
Am asigurat acum protecţia cetăţenilor noştri la un nivel mult mai ridicat decât ne-am fi putut imagina la începutul procesului, întrucât lucrurile au evoluat. Măsurile luate în statele membre ale UE în legătură cu accesul la sau utilizarea serviciilor de reţea de comunicaţii electronice nu trebuie să încalce în niciun fel drepturile fundamentale. Restricţionările trebuie introduse doar în urma unui proces corect şi independent. Persoana trebuie să aibă dreptul de a fi audiată şi de a contesta decizia în instanţe. Aceasta este o modificare care nu a putut fi anticipată la început. Toată lumea a contribuit la acest proces şi sper că toată lumea va putea, prin urmare, vota în favoarea propunerilor. Vă mulţumesc foarte mult.
<SPEAKER ID="080" NAME="Christian Engström" AFFILIATION="Verts/ALE">
Dle preşedinte, noi, cei din Partidul Piraţilor din Suedia, susţinem compromisul la care s-a ajuns în urma concilierii. Nu este perfect şi nu este tot ce ne-am fi putut dori, dar credem că reprezintă un pas în direcţia cea bună.
<P>
Nimănui nu ar trebui să i se oprească internetul fără cel puţin o procedură prealabilă, corectă şi imparţială, care să includă dreptul de a fi audiat şi să respecte principiul nevinovăţiei până la proba contrarie.
<P>
Compromisul transmite un semnal puternic statelor membre cu privire la faptul că anumite lucruri precum legea franceză HADOPI sau metoda Mandelson din Regatul Unit sunt pur şi simplu inacceptabile. Acum depinde de activiştii din Franţa şi Regatul Unit să se asigure că guvernele lor respectă acest lucru.
<P>
Dar pentru noi, cei din Parlamentul European, acesta a fost doar începutul. Aşa cum au afirmat câţiva vorbitori, avem nevoie de o declaraţie adecvată a drepturilor în cazul internetului, care să afirme clar faptul că internetul este o parte importantă a societăţii, unde libertăţile noastre civile fundamentale trebuie să fie respectate.
<P>
Acest lucru include dreptul la libertatea informaţiei şi dreptul la viaţă privată, după cum este specificat în Convenţia Europeană a Drepturilor Fundamentale. Avem nevoie de neutralitatea internetului şi avem nevoie de o politică care să spună "da” posibilităţilor extraordinare pe care ni le oferă tuturor internetul şi noua tehnologie a informaţiei.
<P>
Europa are o şansă unică de a dovedi spirit de conducere şi de a oferi lumii întregi un exemplu de internet liber şi deschis. Aceasta este o şansă de care ar trebui să profităm. Drumul înainte este deschis. Acest compromis este doar un prim pas, dar este un pas în direcţia cea bună. Aşadar, îi încurajez pe toţi colegii să voteze în favoarea lui.
<SPEAKER ID="081" NAME="Trevor Colman" AFFILIATION="EFD">
Dle preşedinte, perspectiva acestei măsuri preconizate i-a deranjat pe utilizatorii de internet din toate statele membre. Ameninţă cu niveluri fără precedent de supraveghere a statului, de intervenţie a acestuia şi de exploatare în scopuri comerciale şi caută să priveze utilizatorii de internet chiar şi de protecţia instanţelor.
<P>
Consiliul a afirmat că această adunare îşi depăşeşte competenţele prin prevederea menţinerii protecţiei instanţelor. Dar, indiferent dacă acest lucru este adevărat sau nu, cu cât ar mai fi încă depăşite aceste competenţe printr-o dispoziţie care permite funcţionarilor să urmărească şi să spioneze utilizatorii de internet, rămânând în acelaşi timp mai presus de lege?
<P>
Acest Parlament a interpus amendamentul 138 între guverne şi cei care sunt guvernaţi pentru a-i proteja pe aceştia din urmă de grave erori judiciare, de care birocraţii sunt mai mult decât capabili atunci când sunt scăpaţi de sub supravegherea judiciară. În conformitate cu un aviz juridic fiabil, procesul de conciliere a viciat spiritul şi litera amendamentului 138. Invit toţi deputaţii să ia decizia ca, în cazul în care acest Parlament nu poate oferi garanţiile care ar trebui să însoţească în mod justificat această măsură, să nu adopte această măsură deloc.
<SPEAKER ID="082" NAME="Gunnar Hökmark" AFFILIATION="PPE">
(SV) Dle preşedinte, protecţia utilizatorilor de internet a reprezentat punctul central al unei părţi însemnate din dezbaterea privind telecomunicaţiile. Primăvara trecută, dna Svensson şi alţii au respins prin vot o propunere care impunea realizarea unui reexaminări judiciare în cazul în care cineva urma să fie exclus. Acum avem o soluţie diferită, care îi protejează pe utilizatori prin referinţe foarte clare la sistemul de reglementare care trebuie să fie pus în aplicare în fiecare stat membru. Cred că este important de spus că diferenţa în acest caz nu este dacă dorim sau nu să protejăm utilizatorii, ci dacă respectăm sau nu dreptul statelor membre de a decide cu privire la sistemele lor juridice.
<P>
În această privinţă, este interesant de observat faptul că una dintre deputatele suedeze, care este cel mai ferm împotriva Uniunii Europene şi a statutului de membru al Suediei, vrea să sporească caracterul supranaţional al acestei chestiuni într-o mai mare măsură decât ceea ce propune de obicei oricine altcineva din această Cameră, având în vedere că dumneaei doreşte ca Uniunea Europeană să legifereze în legătură cu modalitatea în care ar trebui organizate sistemele juridice ale statelor membre. Acesta este un pas deosebit de important şi marea majoritate a Parlamentului s-a opus, întrucât noi susţinem compromisul la care am ajuns acum şi care va oferi o protecţie bună utilizatorilor. De asemenea, susţinem compromisul pentru că acesta va garanta consumatorilor şi utilizatorilor de internet din Europa posibilitatea de a alege mereu între diferiţi furnizori şi operatori. Posibilitatea de a schimba operatorul dacă acesta furnizează servicii de slabă calitate conferă consumatorilor şi cetăţenilor o putere pe care nu au avut-o niciodată în trecut. Dnă Svensson, lucrurile s-au schimbat faţă de vremea în care marile monopoluri erau cele care hotărau drepturile cetăţenilor de a consulta informaţiile, de a decide asupra acestora şi de a le utiliza. Este vorba de o schimbare extraordinară împotriva căreia, din păcate, vor vota dna Svensson şi poate şi alţii.
<P>
Cu toate acestea, principalul aspect - pentru care aş dori, de asemenea, să le felicit pe dna Trautmann şi pe dna comisar - este că acum soluţionăm chestiunea spectrului de frecvenţe radio şi garantăm faptul că noi, cei din Europa, putem arăta calea de urmat când vine vorba de utilizarea dividendului digital. Acest lucru va aduce succes şi oportunităţi cetăţenilor europeni şi va acorda industriei europene o şansă de a fi lider mondial. Prin urmare, eu şi marea majoritate a acestei Camere susţinem propunerea pe care urmează să o votăm mâine.
<SPEAKER ID="083" NAME="Eva Lichtenberger" AFFILIATION="Verts/ALE">
(DE) Dle preşedinte, doamnelor şi domnilor, discuţiile dificile care au fost parte integrantă din procesul de mediere au avut un scop principal, important, şi anume stabilirea drepturilor şi libertăţilor fundamentale pe internet, mai ales respectarea statului de drept. Acestea nu ar trebui compromise de interesele individuale ale marilor puteri economice legate de internet pentru că acestea doresc să se lupte cu înverşunare pentru salvarea unui sistem învechit de drepturi de autor, care nu este adaptat la epoca internetului.
<P>
Avem nevoie de un sistem complet nou pentru a proteja drepturile de proprietate intelectuală ale creatorilor în cadrul internetului, un sistem pe care trebuie să îl elaborăm împreună. Cu toate acestea, în materie de protejare a drepturilor cetăţenilor, trebuie să fim coerenţi, şi acest lucru include monitorizarea punerii lor în aplicare în statele membre. La urma urmei, Consiliul a fost cel care nu a fost în favoarea protejării acestor drepturi şi care ar fi dorit să le vadă lăsate deoparte. Trebuie să ne angajăm în această luptă pentru putere în ceea ce priveşte protecţia drepturilor cetăţenilor şi trebuie să învingem. Niciunui stat membru nu ar trebui să i se permită să se sustragă de la îndeplinirea acestor obligaţii.
<SPEAKER ID="084" NAME="Lambert van Nistelrooij" AFFILIATION="PPE">
(NL) Parlamentul European a pus accentul în mod just pe un număr de aspecte: garantarea accesului, neutralitatea internetului şi o mai bună supraveghere.
<P>
Întregul pachet, în forma actuală, este excepţional de echilibrat. Pe de o parte, acesta ne oferă acum posibilitatea de a profita de ocazii de concurenţă adecvată, de creştere în acest sector şi, de asemenea, în termeni economici, de a profita de posibilităţi de locuri de muncă şi avantaje economice. Pe de altă parte, acesta prevede măsuri deosebit de bune în ceea ce priveşte protecţia consumatorilor. Consumatorii care sunt suspectaţi de comiterea unei infracţiuni care atrage după sine sancţiuni pot fi deconectaţi de la internet doar după ce a fost emisă o hotărâre din partea autorităţilor judiciare şi în acest caz trebuie urmată o procedură clară. De asemenea, există şi o dispoziţie privind apelul, ceea ce înseamnă că sunt garantate drepturile omului stabilite, aşa cum este normal să fie.
<P>
Săptămâna trecută s-a desfăşurat o conferinţă importantă pe marginea guvernării internetului, sub egida ONU, la care a participat şi o delegaţie din partea Parlamentului European. S-a dovedit că toată lumea era cu ochii pe noi pentru a vedea modul în care reglementăm acest domeniu. În multe ţări şi în multe părţi ale lumii, guvernele încearcă să impună conţinutul care poate fi afişat pe internet şi condiţiile în care cetăţenii pot fi deconectaţi de la internet sau, de altfel, condiţiile în care le este permis accesul la acesta. Noi oferim un exemplu de cadru legislativ bun şi reuşim să obţinem un echilibru între piaţă şi protecţia cetăţenilor. Organizaţiile nonguvernamentale ale societăţii civile, mai ales, din întreaga lume, analizează modul în care a fost reglementat acest aspect în pachetul amintit.
<P>
Am avut şansa de a vedea eu însumi acest lucru săptămâna trecută şi aş dori să subliniez faptul că, în momentul de faţă, scriem o părticică din istoria telecomunicaţiilor. Aş dori să o felicit pe raportoare, dna Trautmann, care a făcut o treabă extraordinară în ceea ce priveşte stabilirea limitelor. Aceasta este o piesă de rezistenţă a artei negocierii. Cu toate acestea, Consiliul nu era pregătit iniţial să meargă atât de departe.
<SPEAKER ID="085" NAME="Sandrine Bélier" AFFILIATION="Verts/ALE">
(FR) Dle preşedinte, doamnelor şi domnilor, la 4 noiembrie Parlamentul a primit, din partea Consiliului, garanţia că orice restricţionare a accesului la internet va putea fi făcută doar dacă sunt îndeplinite anumite condiţii: procedură prealabilă, corectă şi imparţială; garantarea principiului prezumţiei de nevinovăţie şi respectarea vieţii private; şi respectarea Convenţiei Europene a Drepturilor Omului. Acest acord reprezintă un prim pas către o mai bună protecţie a cetăţenilor care se confruntă cu un număr din ce în ce mai mare de încercări din partea anumitor state şi operatori privaţi de a banaliza principiul răspunsului flexibil, al stocării de date şi al controlului schimburilor digitale pe internet.
<P>
Cu toate acestea, măsurile amintite anterior nu sunt suficiente. Nu este admisibil să acceptăm restricţii asupra libertăţilor digitale şi să acţionăm împotriva neutralităţii internetului. Este contrar Strategiei de la Lisabona şi subminează drepturile şi valorile fundamentale ale Uniunii. În calitate de unică instituţie europeană aleasă direct de cetăţeni, pentru a proteja interesele acestora, Parlamentul are acum datoria morală şi politică de a se ocupa de acest aspect şi de a defini drepturile şi îndatoririle utilizatorilor de internet pentru a le garanta libertatea digitală şi accesul la cunoaştere.
<P>
Vom vota în favoarea acestui text, dar vom avea grijă să avansăm şi mai mult, începând chiar de mâine.
<SPEAKER ID="086" NAME="Paul Rübig" AFFILIATION="PPE">
(DE) Dle preşedinte, dnă comisar, doamnelor şi domnilor, aş dori să încep prin a îi adresa dnei comisar mulţumirile mele sincere. Legislaţia din domeniul telecomunicaţiilor aprobată în ultimii cinci ani demonstrează că Europa face progrese serioase şi sistematice, mulţumită angajamentului şi abilităţilor care ne-au permis instituirea unei legislaţii adecvate. În acest moment, aş dori să le mulţumesc colegilor mei şi, în special, raportorilor.
<P>
Am constatat că apar tehnologii de nouă generaţie şi că acestor tehnologii de nouă generaţie, cum ar fi Reţeaua LTE de generaţia a patra, trebuie să li se acorde spaţiu pe piaţa internă europeană. Pentru a realiza acest lucru, trebuie, de asemenea, să utilizăm în mod raţional dividendele digitale şi este necesar ca transmiterea de date în roaming să corespundă nevoilor pieţei interne. Prevăd că ne aşteaptă încă multă muncă în acest domeniu. Problema libertăţii internetului a fost discutată în mod riguros şi în profunzime. Aş dori să le mulţumesc tuturor celor care au luat parte la dezbatere. Cu toate acestea, este în continuare necesar să întreprindem acţiuni cu privire la proprietatea intelectuală, pentru a permite adoptarea măsurilor necesare în următoarea legislatură.
<P>
În această privinţă, mă adresez, de asemenea, organismelor naţionale de reglementare, cărora li s-au acordat acum competenţe suplimentare prin OAREC. Este sarcina lor să sprijine industriile şi consumatorii naţionali să îşi afirme drepturile în celelalte 26 de ţări. În această privinţă, este necesar ca autorităţile naţionale de reglementare să ia măsuri, întrucât acesta este un punct de plecare pentru o viitoare dezvoltare în domeniul comunicaţiilor digitale în Europa şi dincolo de ea, şi ca Europa să adopte un rol de lider în acest domeniu la nivel internaţional.
<SPEAKER ID="087" NAME="Ioan Mircea Paşcu" AFFILIATION="S&amp;D">
Dle preşedinte, permiteţi-mi să schimb abordarea şi să vă atrag atenţia asupra unor fapte reale. În cazul în care aveţi nevoie să raportaţi un incident major, cum ar fi spargerea contului dvs. de e-mail, puteţi face acest lucru doar pe cale electronică. Nu există posibilitatea de a vorbi cu o persoană reală şi de a stabili un dialog normal. În cazul în care aveţi o problemă pe care doriţi să o raportaţi unui furnizor de servicii de telefonie şi internet, vă împotmoliţi într-un labirint de voci înregistrate care vă transferă de la una la alta până când compania este mulţumită de banii pe care i-a luat de la dvs., chiar dacă problema pe care doriţi să o raportaţi a fost cauzată de serviciul lor defectuos.
<P>
Prin urmare, aş sugera ca noua Comisie să analizeze problema şi să propună un regulament prin care să impună furnizorilor obligativitatea ca o persoană reală să răspundă primului dvs. transfer. Această măsură va economisi timpul, sănătatea şi banii consumatorului şi va aduce totuşi profit, chiar dacă mai mic, furnizorului de servicii, plus câteva locuri de muncă pentru şomeri.
<P>
În concluzie, dnă comisar, aş dori să vă atrag atenţia asupra altui fapt de viaţă, şi anume volumul de date cu caracter personal care îi sunt solicitate consumatorului pentru un download gratuit de program pentru produse cumpărate direct de pe raft. Unde ajung acele informaţii şi cu ce scop?
<SPEAKER ID="088" NAME="Axel Voss" AFFILIATION="PPE">
(DE) Dle preşedinte, vieţile noastre, şi îndeosebi vieţile tinerilor din ziua de azi, gravitează în mare măsură în jurul internetului şi atât revoluţia digitală, cât şi utilizarea mijloacelor electronice de comunicare contribuie la progresul din acest domeniu.
<P>
În consecinţă, mulţi oameni consideră drept o necesitate accesul rapid la internet şi abundenţa de informaţii disponibile online. În această privinţă, de asemenea, nu este recomandabil şi nu trebuie să îi uităm pe cei care nu au avut acces la internet până acum. Acesta este motivul pentru care salut în mod special şi călduros măsurile care au fost luate până acum, întrucât în momentul de faţă ne aflăm pe calea cea bună către crearea unei concurenţe mai mari şi a unui acces mai bun la informaţii importante. Sunt convins că, orice a rămas de făcut, poate fi încă realizat în viitor.
<SPEAKER ID="089" NAME="Seán Kelly" AFFILIATION="PPE">
Dle preşedinte, sunt foarte mulţumit de ceea ce am auzit aici în această seară şi aş dori să o felicit pe raportoare şi pe dna comisar pentru maniera în care şi-au prezentat cazul, clar şi succint.
<P>
S-a făcut referire la punctele importante: drepturile cetăţenilor, investiţii, controale, transparenţă, consolidarea pieţei unice, condiţii echitabile, responsabilitate, concurenţă adecvată şi protecţia consumatorului. Toate acestea sunt foarte importante. Dl van Nistelrooij a spus că în seara aceasta, aici, scriem o pagină din istoria comunicaţiilor. Ceea ce trebuie să se întâmple de acum înainte este ca aceste idei să fie transpuse cât mai curând posibil în legislaţiile naţionale şi puse în aplicare, iar punctele-cheie sunt reprezentate de trei cuvinte: va exista acces la internet liber, corect şi rapid pentru particulari şi întreprinderi, fie că se află în centrul Uniunii, fie că se află în regiunile ultraperiferice ale acesteia.
<P>
Am început să scriem istoria. Acum trebuie să continuăm acest lucru şi să o punem în aplicare pentru binele tuturor cetăţenilor. Felicitări!
<SPEAKER ID="090" NAME="Sophia in 't Veld" AFFILIATION="ALDE">
(NL) Există multe lucruri bune în acest pachet, dar există şi câteva aspecte în legătură cu care am încă preocupări majore. Unul dintre acestea, desigur, este prevederea privind "cele trei abateri după care eşti eliminat” şi, nici până în ziua de azi, nu pot înţelege de ce a fost inclusă în acest pachet privind telecomunicaţiile. Acesta este un element complet nelalocul lui în pachet. Nu înţeleg nici de ce trebuie ca Europa să ofere explicaţii statelor membre privind motivele pentru care introduce o astfel de prevedere. Acestea înţeleg deja destul de bine motivul pentru care a fost introdusă şi nu au nevoie ca Europa să le spună acest lucru. În opinia mea, acesta este încă un exemplu minunat de spălare de politici.
<P>
Sunt dezamăgită de faptul că Parlamentul nu a dat dovadă de tărie de caracter în faţa Consiliului şi nu a afirmat: acesta este lucrul asupra căruia am votat şi nu vom face compromisuri. Nu m-am hotărât încă asupra felului în care voi vota până la urmă pentru că, aşa cum am spus, există foarte multe lucruri bune în legătură cu acest pachet. Cu toate acestea, în acelaşi timp, cred că pachetul privind telecomunicaţiile, în ansamblul său, este încă un fel de amestecătură, că nu este la înălţime şi că avem nevoie de precizări clare în ceea ce priveşte domeniile în care acest pachet se aplică şi cele în care nu se aplică. Prin urmare, presupun că acesta este doar un prim pas, dar vreau mai multe garanţii şi asigurări că nu ne vom baza pe acest pachet privind telecomunicaţiile pentru a rezolva problema pe care politica "celor trei abateri după care eşti eliminat” este menită să o rezolve şi că vom căuta în schimb să ne ghidăm după reglementări mai bune pentru a răsplăti şi proteja eforturile intelectuale, creative şi financiare.
<SPEAKER ID="091" NAME="Lena Kolarska-Bobińska" AFFILIATION="PPE">
Dle preşedinte, discuţia privind articolul 138 şi compromisul la care am ajuns arată că deputaţii din Parlamentul European reacţionează la opinia publică şi la interesele oamenilor şi că acest Parlament apără libertatea, în legătură cu reacţiile oamenilor.
<P>
Acesta este un exemplu minunat, căci internauţii au realizat monitorizarea, au scris deputaţilor şi au adoptat o poziţie în apărarea drepturilor şi dorinţelor lor. Acesta ar trebui considerat drept un studiu de caz important în activitatea Parlamentului.
<SPEAKER ID="092" NAME="Viviane Reding">
membră a Comisiei. - Dle preşedinte, cred că mă pot alătura tuturor celor care au spus că aceasta este o colaborare bună în vederea obţinerii unei legi bune. Nicio lege nu este perfectă; nici aceasta nu este perfectă şi ştiţi cât de mult timp este necesar pentru a crea o legislaţie nouă - astfel încât până când ajungem la un acord, lumea a avansat deja atât de mult încât ar trebui să o luăm din nou de la început. Tocmai acesta este motivul pentru care am spus că protecţia drepturilor individuale privind neutralitatea internetului reprezintă primul pas; un alt pas care trebuie să urmeze este modul în care sistemul drepturilor de autor trebuie să fie adaptat la universul online. Având în vedere faptul că nu putem aştepta până când toate aceste norme vor fi puse în aplicare în legislaţiile naţionale, am afirmat, în numele Comisiei, că aceasta va monitoriza impactul evoluţiilor de piaţă şi tehnologice privind libertăţile de pe internet şi va raporta Parlamentului European şi Consiliului până la sfârşitul lui 2010. La momentul respectiv, per ansamblu, va trebui să vedem dacă este necesară luarea unor măsuri suplimentare sau dacă trebuie să impulsionăm punerea în aplicare a măsurilor existente, asupra cărora vom vota mâine, în acţiunile de la nivelul statelor membre.
<P>
Două răspunsuri concrete la două întrebări concrete: prima, declaraţia privind articolul 19 referitor la procedurile de armonizare. Întocmai ca şi Parlamentul, regret că 16 state membre au dat o declaraţie care pune la îndoială domeniul de aplicare a competenţelor Comisiei, asupra căruia au convenit Parlamentul şi Consiliul în temeiul articolului 19 modificat, mai ales a competenţei Comisiei privind obligaţiile de reglementare care ar putea fi impuse de către autorităţile naţionale de reglementare (ANR-uri). Aşadar, pentru că au existat acele 16 declaraţii, Comisia a dat o declaraţie, la rândul său, prin care subliniază faptul că, deşi nu poate lua decizii în conformitate cu articolul la care se referă notificările specifice emise de ANR-uri în temeiul articolului 7a, poate în schimb lua decizii în legătură cu abordări generale de reglementare legate de impunerea, menţinerea, modificarea sau retragerea unor astfel de obligaţii. Parlamentul are dreptate, s-a ajuns la un acord şi ar trebui să nu revenim asupra unui astfel de acord pe uşa din spate.
<P>
În al doilea rând, problema reprezentată de cookies. Comisia a fost surprinsă, ca şi dl Harbour, de faptul că anumite state membre au părut să pună sub semnul întrebării textul asupra căruia s-a convenit cu privire la cookies. Permiteţi-mi să fiu foarte clară: am convenit cu Parlamentul şi credem că textul final nu este ambiguu. În primul rând, trebuie să existe informaţii clare şi cuprinzătoare pentru utilizatori pe baza cărora utilizatorii secundari trebuie să îşi dea consimţământul. Aşa s-a stabilit şi acest lucru ar trebui aplicat de acum înainte în statele membre. Nu apreciez faptul că, după ce s-a stabilit totul, unora le place să facă manevre pentru a nu respecta 100 % acordurile pacta sunt servanda în politică. Aşa văd eu lucrurile. Aşadar, sunt foarte mândră de instituţiile europene. Consider că acestea au reuşit să elaboreze o lege bună. De asemenea, au reuşit să menţină acest echilibru între interesele operatorilor, partea economică a normelor şi interesele utilizatorilor, drepturile cetăţenilor şi cred că acest echilibru reprezintă ceea ce înseamnă cu adevărat Europa: Europa înseamnă economie şi societate. Aici, în acest text, am reuşit să le îmbinăm pe amândouă. Felicitări tuturor celor care au contribuit la a face acest lucru posibil.
<SPEAKER ID="093" NAME="Catherine Trautmann" LANGUAGE="FR">
Dle preşedinte, permiteţi-mi să adresez cele mai călduroase mulţumiri colegilor mei care au luat parte la această dezbatere şi să spun că ei au adus cu siguranţă clarificări legate de sarcina periculoasă şi dificilă pe care am avut-o de a finaliza acest pachet privind telecomunicaţiile. În cele din urmă, a fost reţinut de un amendament asupra căruia am votat în mod clar de câteva ori în acest Parlament, dar care nu a fost acceptat de către Consiliu.
<P>
Ca şi alţii, cred că aceasta este o bază şi nu un final. Nu am reuşit în ceea ce priveşte acest punct aşa cum am reuşit în cazul altora. În răspunsului dnei comisar, dumneaei a subliniat, de asemenea, acelaşi lucru în legătură articolul 19. Am sperat că vom ajunge mult mai departe în punerea în aplicare a procedurii arbitrajului economic în ceea ce priveşte autorităţile europene de reglementare, dar, desigur, nu am putut obţine totul dintr-o dată.
<P>
Am încercat să fim eficienţi, corecţi şi echilibraţi; am dorit să arătăm că, în vreme ce internetul şi societatea digitală sunt dominate de utilitate şi mobilitate, drepturile cetăţenilor nu ar trebui să fie ridiculizate, dispreţuite sau ignorate niciodată.
<P>
Este prima dată când un text de acest fel include o astfel de referire în primul său articol, transformând-o un principiu de bază şi stabilind o legătură între internet şi exercitarea drepturilor şi libertăţilor fundamentale; noi credem că, astfel, ceea ce facem noi este destul de specific, atunci când elaborăm legi cu Consiliul şi întocmim proiecte de texte cu Comisia.
<P>
Într-adevăr, credem că societatea informaţională ar trebui să dea dovadă atât de respect pentru drepturile cetăţenilor, cât şi de o atitudine pozitivă din punct de vedere economic şi social, deschizând o nouă zonă culturală. Acesta este motivul pentru care preconizăm că piaţa va face posibil acest lucru, că drepturile utilizatorilor vor fi afirmate şi garantate, dar şi că putem avea pentru toţi acces şi conectivitate extinse. Cu toate acestea, acesta este şi motivul pentru care avem multe de făcut în domeniul drepturilor de autor, al neutralităţii internetului şi al spectrului de frecvenţe radio. Parlamentul European va acorda sprijin.
<P>
Aş dori să spun că a fost o plăcere să lucrez cu colegii mei şi că sunt încântată că acest compromis respectă votul pe care l-am exprimat atât de ferm împreună.
<SPEAKER ID="094" NAME="Preşedinte">
Stimaţi colegi, vă puteţi imagina cât sunt de frustrat de faptul că nu pot participa la această dezbatere, aşa că mă voi folosi pur şi simplu de rolul meu instituţional la finalul acesteia pentru a-i felicita călduros pe Catherine Trautmann, Pilar del Castillo Vera şi Malcolm Harbour pentru activitatea lor; pentru a mulţumi Comisiei şi, în special, dnei comisar Reding, pentru excelenta cooperare pe parcursul unui proces foarte dificil; si să afirm că ar fi fost o plăcere să fi avut alături de noi Consiliul la această dezbatere importantă, întrucât Consiliul ar fi fost mai în măsură decât noi să explice acele scrisori surprinzătoare care au fost menţionate cu privire la anumite aspecte legale ale acestei dezbateri.
<P>
Dezbaterea a fost închisă.
<P>
Votul va avea loc marţi, 24 noiembrie 2009, la ora 12.
<P>
Declaraţii scrise (articolul 149 din Regulamentul de procedură)
<SPEAKER ID="999" NAME="Ivo Belet  " LANGUAGE="NL">
Dle preşedinte, aş dori să abordez subiectul spinos al compromisului privind internetul (cunoscut drept "amendamentul 138”). Pachetul de reglementare pe care l-am întocmit oferă garanţii maxime tuturor utilizatorilor de internet: ne-am asigurat că este respectată viaţa privată a utilizatorilor şi că se aplică Convenţia Europeană a Drepturilor Omului şi că, mai presus de toate, nimeni nu va fi deconectat de la internet fără ca un organism independent să judece mai întâi şi să ia o hotărâre în cazul persoanelor respective. Aceast lucru înseamnă, în termeni concreţi, că intervenţia este permisă doar în cazuri de abuz grosolan. Această dispoziţie legală se aplică atât autorităţilor, cât şi furnizorilor de internet. Cu toate acestea, această lege europeană garantează acces liber la internet şi confirmă de facto că internetul este un serviciu de interes general, care nu poate fi deconectat în cazul niciunui consumator fără un motiv valid (întocmai precum accesul la gaz, apă sau energie electrică nu poate fi refuzat niciunui consumator). Faptul că acest compromis a primit aprobarea unanimă al tuturor delegaţiilor parlamentare reprezintă o dovadă a faptului că este vorba de un acord excelent, care a plasat drepturile consumatorului chiar în centrul noului pachet privind telecomunicaţiile.
<SPEAKER ID="998" NAME="Tiziano Motti  " LANGUAGE="IT">
Avem motive să fim foarte mulţumiţi de rezultatul obţinut astăzi cu privire la pachetul privind telecomunicaţiile, întrucât acesta consolidează drepturile utilizatorilor de internet şi încurajează concurenţa dintre companiile de telefonie. Noile reguli vor garanta drepturi mai multe pentru consumatori, libertate necondiţionată a accesului la internet şi protecţia datelor personale. Acesta este un exemplu excelent al modului în care activitatea noastră de legislatori are impact asupra vieţii cotidiene a cetăţenilor. De fapt, internetul a ajuns să reprezinte, pentru prima oară în lume, exercitarea unui drept şi a unei libertăţi fundamentale. Ca atare, acesta va suplimenta şi va prinde formă în raport şi în conformitate cu alte libertăţi fundamentale, care există deja şi care sunt garantate prin tratat: egalitatea de şanse între femei şi bărbaţi, respectarea orientării sexuale şi a credinţei religioase, protecţia drepturilor copilului şi libertatea de exprimare care este consecventă cu protecţia demnităţii umane. Orice măsură care restricţionează accesul la internet poate fi impusă acum doar dacă este considerată a fi "adecvată, proporţională şi necesară” într-o societate democratică. Astăzi, am arătat faptul că suntem de acord cu desăvârşita libertate a internetului, cu promovarea unei societăţi civile electronice, cu promovarea libertăţilor fundamentale şi a bunelor practici şi cu identificarea şi izolarea tuturor acelor indivizi, mai ales pedofilii şi delincvenţii sexuali, care încearcă să abuzeze de această libertate absolută.
<SPEAKER ID="997" NAME="Siiri Oviir  " LANGUAGE="ET">
Scopul fundamental al modificărilor aduse directivei-cadru privind reţelele şi serviciile de comunicaţii electronice este acela de a consolida drepturile utilizatorilor de telefonie şi de internet şi de a intensifica, de asemenea, concurenţa dintre furnizorii din sectorul telecomunicaţiilor. În prezent, comunicaţiile electronice sunt reglementate de norme care au fost aprobate cu şapte ani în urmă. De atunci, domeniul a înregistrat progrese considerabile. În calitate de avocat, cred că Parlamentul şi-a depăşit autoritatea care îi este acordată prin tratat prin adăugarea, în ultimul moment, a unei propuneri de modificări care solicitau ca instituţiile publice de reglementare să promoveze interesele cetăţenilor Uniunii Europene, prin care se dispune că nu pot fi impuse niciun fel de restricţii asupra drepturilor şi libertăţilor fundamentale ale utilizatorului final fără o hotărâre prealabilă din partea Curţii. Sunt mulţumit de faptul că, în urma discuţiilor organizate de comitetul de conciliere, s-a găsit o cale mai bună de a proteja corectitudinea juridică în text şi, de asemenea, de a oferi protecţie tuturor utilizatorilor şi de a arăta respect pentru jurisdicţiile statelor membre. Decizia ne permite, în sfârşit, să aprobăm schimbările din directiva-cadru privind reţelele şi serviciile de comunicaţii electronice.
<SPEAKER ID="096" NAME="Bernadette Vergnaud  " LANGUAGE="FR">
Sunt încântată să văd că această activitate lungă, foarte controversată, a ajuns la final; ea arată importanţa sectorului telecomunicaţiilor nu doar ca actor economic, ci şi ca element vital în societatea de astăzi. Cetăţenii noştri comunică zilnic peste graniţe şi scopul nostru este să garantăm calitatea serviciilor, garantând în acelaşi timp faptul că sunt respectate drepturile fundamentale ale utilizatorilor.
<P>
Doresc să felicit pe dna Trautmann şi echipa de negociere pentru compromisul la care au ajuns, făcând ca orice sancţiune împotriva utilizatorilor să treacă printr-o procedură contradictorie prealabilă. Mai mult, Comisia s-a angajat să garanteze neutralitatea internetului şi să combată practicile anticoncurenţiale, discriminatorii ale operatorilor.
<P>
Acest acord va presupune nişte beneficii pentru consumatori, provenite din numeroasele evoluţii pozitive care au fost uneori rezultatul unor negocieri dure. Doresc îndeosebi să subliniez accesul garantat şi localizarea apelurilor către serviciul de urgenţă (112); accesul îmbunătăţit pentru persoanele cu handicap; informaţii mai multe privind contractele şi facturarea; avertismente în caz de utilizare neobişnuit de mare; introducerea unui termen maxim de întârziere la transferarea numărului de telefon al clientului; şi informarea în caz de încălcări ale securităţii privind datele personale.
