<CHAPTER ID="015">
Intervenții de un minut privind chestiuni politice importante
<SPEAKER ID="029" NAME="Președintele">
Următorul subiect pe ordinea de zi îl reprezintă intervențiile cu durata de un minut privind chestiuni politice importante.
<SPEAKER ID="030" NAME="Teresa Jiménez-Becerril Barrio" AFFILIATION="PPE">
(ES) Domnule Președinte, luna trecută am organizat o audiere în acest Parlament privind victimele terorismului, la care au participat președintele Parlamentului și diverși membri ai Grupului Partidului Popular European (Creștin Democrat).
<P>
Victimele au apelat la noi, în calitatea noastră de reprezentanți ai lor în Europa, pentru a le garanta dreptul la dreptate care a fost călcat în picioare de numeroase ori în propriile lor țări, precum Spania, unde guvernul lui Rodríguez Zapatero continuă să mintă poporul spaniol cu privire la un proces de negociere cu un grup terorist care nu și-a predat încă armele.
<P>
Din acest motiv, incidente atât de grave precum cel de la Bar Faisán, când teroriștii au fost avertizați cu privire la operațiile de arestare în curs de desfășurare, nu au fost încă anchetate în mod corespunzător.
<P>
Guvernele democratice nu le pot întoarce spatele victimelor terorismului; ele au plătit deja cel mai mare preț în lupta pentru libertate.
<P>
Parlamentul trebuie să facă presiuni pentru o cartă europeană care să recunoască cererile legitime ale victimelor, precum negocierea cu teroriștii și garantarea faptului că aceștia își execută în întregime pedepsele cu închisoarea.
<SPEAKER ID="031" NAME="Ádám Kósa" AFFILIATION="PPE">
(HU) Domnule Președinte, doamnelor și domnilor, în ultima săptămână de lucru a anului, aș dori să vă prezint un rezumat al experienței mele cu administrația Parlamentului European. Împărtășind avizul Ombudsmanului European din data de 6 decembrie, aș dori să spun că echipa și personalul Parlamentului European merită laude pentru activitatea lor de promovare a egalității de șanse și, mai ales, pentru îmbunătățirea situației persoanelor cu handicap. Sper că, pe viitor, nu vom mai reveni asupra acestor chestiuni. Sunt trei persoane cărora aș dori să le mulțumesc. În primul rând, pentru adaptare aș dori să le mulțumesc doamnei Erica Landi și domnului Pierre Debaty, șefii unității Formare profesională. Aș dori să-i mulțumesc doamnei Rosa Brignone, șefa unității Egalitate de șanse și diversitate, pentru că a oferit locuri de muncă unui număr de 61 de persoane cu handicap în cadrul Parlamentului European. Acest program le dă posibilitatea de a munci, oferindu-le totodată asistență adecvată. Aș dori să-i cer domnului Buzek să continue să acorde atenție acestor programe de dragul viitorului Uniunii Europene.
<SPEAKER ID="032" NAME="Csaba Sógor" AFFILIATION="PPE">
(HU) Domnule Președinte, sunt foarte mândru că câștigătorul român al premiului Jurnalistul Anului European 2010 premiat de Comisia Europeană este membru al comunității naționale ungare din România. Câștigătorul premiului a primit aprecierea Comisiei pentru un raport scris în maghiară, limba sa maternă. Maghiara nu este limbă oficială în România, însă pentru comunitatea ungară alcătuită dintr-un milion și jumătate de oameni care locuiesc în această țară este limba în care află despre evenimentele care se petrec în lumea din jurul lor. Sunt fericit că Comisia a înțeles că dacă o persoană nu participă la competiție cu o publicație scrisă în limba oficială a țării lor, acesta nu este un motiv pentru descalificare. Totuși, am totodată sentimentul că ceva lipsește, deoarece comunitățile naționale care nu vorbesc o limbă oficială a UE - precum catalanii, bascii, corsicanii, și lista continuă - nu au avut oportunitatea de a participa la competiție și de a-și informa comunitățile în limba lor maternă. Este timpul să luăm în considerare realitatea europeană, multilingvismul și coexistența culturilor în toate deciziile Comisiei.
<SPEAKER ID="033" NAME="Antonio Masip Hidalgo" AFFILIATION="S&amp;D">
(ES) Domnule Președinte, după cum se poate vedea din arestările teroriștilor în timpul mandatului guvernului domnului Rodríguez Zapatero, este de la sine înțeles că acuzațiile aduse astăzi guvernului spaniol sunt, în mod vădit, nejustificate.
<P>
Totuși, trecând la subiectul meu, se sărbătorește centenarul poetului Miguel Hernández, o pierdere de neînlocuit în războiul civil spaniol și o voce extraordinară care izvorăște simplă din inima poporului. Păstor al "caprelor și necazurilor”, a fost contemporan cu Neruda și Aleixandre, câștigători ai Premiului Nobel.
<P>
În acest forum, care ar trebui să fie unul al libertății, toleranței, păcii și culturii, vă citesc: "Sunt o fereastră deschisă ce-ascultă, / cum viața se duce pe negre cărări. / Dar este o rază de soare ce luptă / lăsând umbra-nvinsă spre dalbele zări.”
<P>
În aceste vremuri mohorâte, propun să continuăm să sperăm în raza de lumină a poetului, care va învinge întunericul, întunericul acelor timpuri și pentru totdeauna. Parafrazându-l pe Miguel Hernández, "Trebuie să vorbim despre multe lucruri” sau, din poezia lui Vallejo, citată la Stockholm săptămâna trecută de Vargas Llosa, "Fraților, avem multe de făcut” în această Europă...
<P>
(Președintele l-a întrerupt pe vorbitor)
<SPEAKER ID="034" NAME="Daciana Octavia Sârbu" AFFILIATION="S&amp;D">
Comisia Europeană a publicat săptămâna trecută un raport referitor la implementarea strategiei din 2007 privind nutriția și obezitatea. Acest raport a evidențiat câteva acțiuni concrete în combaterea alimentației nesănătoase și obezității în Uniunea Europeană, dar și faptul că multe obiective prevăzute în strategie nu au fost atinse. Strategia prevedea angajamente de extindere și sprijinire a educației nutriționale în rândul copiilor, însă la nivel european s-a făcut prea puțin pentru îndeplinirea acestor angajamente. De exemplu, programul european "Fructe în școli” conține elemente educaționale, dar nu se adresează decât unui număr limitat de copii și, deși impactul său pozitiv totuși este, îl găsim destul de restrâns.
<P>
O altă problemă majoră este publicitatea produselor alimentare în rândul copiilor. În anul 2007, Comisia a trasat coduri de conduită pentru a reglementa marketingul produselor alimentare pentru copii dar, din păcate, și astăzi, în unele state membre există publicitate directă a alimentelor nesănătoase în rândul copiilor, cât și interpretări foarte diferite ale liniilor directoare referitoare la codul de conduită.
<SPEAKER ID="035" NAME="Ivo Vajgl" AFFILIATION="ALDE">
(SL) Domnule Președinte, astăzi aș dori ca noi, cei din această sală a Parlamentului European, să acordăm atenție și, într-un fel, să ținem cont de avertismentul referitor la procesul de pace din Orientul Mijlociu pe care 26 de foști oameni de stat de vază din Uniunea Europeană l-au adresat publicului din întreaga lume.
<P>
Mă refer la cifre care prezintă, fiecare în parte, interes pentru autoritatea internațională și care pot deci să atragă publicitate. Cred că ar fi bine ca noi, cei din această sală, să acordăm o atenție deosebită formulării acestui avertisment care ne cere să muncim mai mult pentru a consolida eforturile de pace din această regiune și, dacă este necesar, să adoptăm o poziție mai dură prin aducerea Israelului la masa negocierilor și asigurarea păcii, nu numai în regiune, ci și în statul Israel și pentru cetățenii săi.
<SPEAKER ID="036" NAME="Michail Tremopoulos" AFFILIATION="Verts/ALE">
(EL) Domnule Președinte, mecanismul de sprijin european obligă și mai mult Comisia să apere statul de drept european. Totuși, am fost surprins să văd că se întâmplă exact contrariul. Mă aflu în posesia unui răspuns scris al domnului comisar Rehn cu privire la memorandumul cu Grecia. Domnia sa a fost unul dintre cosemnatarii acestui răspuns, care precizează că inițiativa și responsabilitatea în ceea ce privește condițiile aparțin guvernului grec. Mă aflu și în posesia unui alt răspuns scris din partea domnului comisar Almunia, care afirmă clar că nu consideră că este necesar să furnizeze informațiile pe care i le-am cerut domniei sale despre exercitarea controlului parlamentar.
<P>
Se pare că Comisia creează în mod voit zone gri în aplicarea statului de drept european și a politicilor europene pentru o serie de țări. Controlul democratic este marginalizat, având în vedere că guvernele naționale se ascund în spatele Comisiei și trioului de președinții cu privire la cele mai elementare măsuri, în timp ce Comisia lasă aceste chestiuni în mâinile guvernelor naționale. Astfel, din apărător al tratatelor, Comisia se transformă în apărătorul unei stări de urgență informale pe care a declarat-o personal în mod tacit. În această conjunctură dificilă, punerea în aplicare a mecanismului de sprijin ar însemna abandonarea statului de drept european.
<SPEAKER ID="037" NAME="Georgios Toussas" AFFILIATION="GUE/NGL">
(EL) Domnule Președinte, politica împotriva oamenilor simpli, dusă de Uniunea Europeană, de Fondul Monetar Internațional și de guvernele burgheze din statele membre a degenerat într-un război privind drepturile la un salariu de bază, la muncă și drepturile sociale pentru care clasa muncitoare a luptat îndelung și din greu ca să le obțină.
<P>
Șomajul în masă, sărăcia, abolirea contractelor colective naționale, reducerile drastice ale salariilor și pensiilor, mărirea vârstei de pensionare, abolirea profesiilor grele și nesănătoase, mărirea TVA-ului, reducerea cu 25 % a veniturilor de bază în sectoarele privat și public, vânzarea corporațiilor publice și o degenerare în autocrație și suprimarea nemiloasă a clasei muncitoare și a mișcării oamenilor simpli. Exemple ilustrative în acest sens sunt impunerea măsurii respingătoare a politicii de înrolare a marinarilor fără loc de muncă în Grecia, starea de urgență pe cheltuiala controlorilor de trafic aerian fără loc de muncă din Spania, loviturile primite de elevi și studenți în Anglia și contestarea libertăților fundamentale de bază în general.
<P>
În același timp totuși, asistăm la un pachet de subvenții și de scutiri fiscale insultătoare ....
<P>
(Președintele l-a întrerupt pe vorbitor)
<SPEAKER ID="038" NAME="Nikolaos Salavrakos" AFFILIATION="EFD">
(EL) Domnule Președinte, un an dificil atât pentru omenire, cât și pentru Europa, o Europă a cărei monedă unică și coeziune au fost testate, se apropie de sfârșit. Au fost concepute și aplicate noi instituții de protecție și de sprijin pentru a apăra moneda unică și pentru a sprijini două țări principale cu economii complet diferite: Grecia și Irlanda. Cred că noi toți, și mai ales liderii europeni, am învățat de pe urma acestei crize și există acum un sentiment de solidaritate mai puternic între noi. Am încredere că așa stau lucrurile. În consecință, cred că se vor lua măsurile adecvate pentru menținerea coeziunii sociale în 2011, fără extremele provocate de austeritatea bugetară netemperată. Țin să subliniez faptul că Statele Unite aplică o politică economică opusă. Trebuie să înțelegem că trebuie să se ia măsuri în zona euro pentru a crea condițiile redresării uniforme pe piețele din Grecia, Irlanda și Portugalia și pentru a evita probleme asemănătoare în Spania.
<SPEAKER ID="039" NAME="Csanád Szegedi" AFFILIATION="NI">
(HU) Domnule Președinte, doamnelor și domnilor, guvernul cu o majoritate de două treimi din Ungaria a lansat o ofensivă împotriva instituțiilor democratice în ultimele șase luni. În cadrul acestui proces, au abolit fostul organ de supraveghere mass-media bazat pe paritate și l-au înlocuit cu unul alcătuit din delegați ai partidului de guvernare. Așa-numita constituție mass-media adoptată recent în Ungaria îi dă, de asemenea, guvernului posibilitatea de a cenzura anumite site-uri Internet dacă doresc să facă acest lucru, urmând modelul de cenzură chinezesc. Președinta autorității mass-media, Annamária Szalai, s-a lăudat cu mândrie cu această posibilitate într-un interviu. Drept exemplu, a menționat cel mai citit portal de știri de orientare de dreapta, www.kuruk.info, care, datorită anonimității oferite de Internet, a fost primul care a dat în vileag încălcările comise de fostul guvern. Cer Parlamentului European și Comisiei să-i solicite partidului Fidesz să pună capăt proceselor antidemocratice care se desfășoară în prezent în Ungaria cât mai repede posibil. Opoziția ungară a rămas doar cu puterea ochiului public și acum intenționează să ne lase și fără aceasta.
<SPEAKER ID="040" NAME="Barbara Matera" AFFILIATION="PPE">
(IT) Domnule Președinte, stimați colegi, a trecut mai mult de o lună de când Asia Bibi, o țărancă catolică din Pakistan, a fost condamnată pentru blasfemie.
<P>
Nu se poate să nu ne amintim importanța protejării drepturilor inviolabile ale omului, printre care se numără, în Carta noastră a drepturilor, libertatea de exprimare.
<P>
În țări precum Pakistanul acuzația de blasfemie a dus deja la moartea a 46 de persoane în ultimii 10 ani, alimentând din ce în ce mai multă intoleranță religioasă și, deci, fundamentalism islamic. Aceste persoane au fost ucise toate ca urmare a acuzațiilor de blasfemie sau au fost găsite moarte în închisoare. Viața Asiei Bibi este în pericol, nu numai din cauza aplicării legislației pakistaneze, ci și deoarece se află în mâinile fanaticilor. Prin urmare, dreptul pakistanez alimentează un climat de persecuție și de morți nedrepte.
<P>
În concluzie, îi solicit întregii comunități internaționale să ceară cu fermitate abolirea legii privind blasfemia din codul penal pakistanez și să se asigure că orice persoană condamnată pentru infracțiuni care îngrădesc libertatea de exprimare să fie eliberată cât mai repede posibil.
<SPEAKER ID="041" NAME="Mariya Nedelcheva" AFFILIATION="PPE">
(BG)Domnule Președinte, doamnelor și domnilor, astăzi este data lansării unei declarații semnate de mine și de patru colegi prin care solicităm repartizarea echitabilă a subvențiilor pentru agricultură în rândul vechilor și noilor state membre după 2013. Potrivit politicii agricole comune actuale, toți agricultorii din Uniunea Europeană trebuie să îndeplinească aceleași obligații, fapt ce implică investiții costisitoare. Totuși, deși au aceleași obligații, nu au și aceleași drepturi. Prin urmare, consider că, începând cu 2013, sistemul plăților directe trebuie să garanteze tratamentul echitabil al tuturor agricultorilor de pe întregul teritoriu al Uniunii Europene. Trebuie să punem capăt modelului istoric, să definim criterii comune și să luăm în considerare necesitățile specifice ale agriculturii din fiecare regiune. În plus, trebuie să construim un sistem care să permită transferul fondurilor de la al doilea la primul pilon pentru ca un procent mai mare de producători agricoli din noile state membre să poată să beneficieze de măsurile și instrumentele de sprijin. Este timpul să punem capăt felului în care PAC separă statele membre vechi de cele noi și sper sincer că veți susține cu toții această cauză.
<SPEAKER ID="042" NAME="Maria Da Graça Carvalho" AFFILIATION="PPE">
(PT) Domnule Președinte, tornada care a lovit Portugalia marțea trecută a provocat daune uriașe în regiunea Tomar. Din păcate, acest tip de catastrofă naturală devine din ce în ce mai frecvent. Este important să punem la dispoziție mecanisme de urgență care să permită intervenția rapidă pentru a ajuta populațiile afectate.
<P>
Rolul UE este extrem de important deoarece aceasta dispune de mecanisme și instrumente precum Fondul de solidaritate, care sunt concepute pentru a răspunde acestui tip de problemă. Totuși, este absolut esențial ca aceste mecanisme să fie activate și aplicate într-un mod rapid, flexibil și simplu. Prin urmare, solicit Comisiei și Consiliului să facă Fondul de solidaritate mai flexibil pentru ca acesta să poată fi aplicat cât mai repede posibil în acest caz și în alte cazuri asemănătoare.
<SPEAKER ID="043" NAME="George Sabin Cutaș" AFFILIATION="S&amp;D">
În perioada de preaderare a României la Uniunea Europeană, Comisia Europeană a monitorizat cu atenție situația adopțiilor internaționale și a recomandat stoparea acestora, în urma sesizării unor abuzuri în practicile de adopție; însă, în 2009, în contextul Conferinței Comisiei Europene și Consiliului Europei pe tema provocărilor procedurilor de adopție în Europa, am adresat o scrisoare domnului Jacques Barrot, prin care am dorit să atrag atenția asupra consecințelor redeschiderii pieței pentru adopțiile internaționale și am făcut un apel la consecvență din partea Comisiei Europene.
<P>
În urma unei anchete realizate de către un ziar din România, suntem confruntați cu ipoteza unui abuz de putere din partea Comisiei Europene, manifestat prin impunerea concluziei raportului oficial al Conferinței, prin care se recomandă înființarea unei Agenții Europene pentru Adopții. Consider că imaginea Uniunii Europene are de suferit în urma asocierii gardianului tratatului european cu falsificarea unui act oficial. De aceea, aștept din partea Comisiei Europene un răspuns clar, motivat, prin care să se înlăture acest semn de întrebare la adresa verticalității sale.
<SPEAKER ID="044" NAME="Gianni Pittella" AFFILIATION="S&amp;D">
(IT) Domnule Președinte, stimați colegi, timp de mai bine de o lună un grup de 250 de persoane, inclusiv 80 de locuitori din Eritreea, au fost ținuți ostatici de traficanții din deșertul Sinai în Egipt. Unei părți din acest grup i se ceruse anterior să nu acosteze pe coasta unor țări europene. Răpitorii solicită o răscumpărare de 8 000 de USD pentru eliberarea lor și, între timp, îi supun celor mai atroce forme de abuz și privare. Șase persoane au murit deja și există zvonuri despre organe scoase și vândute pe piața neagră.
<P>
Este timpul ca comunitatea internațională și Uniunea Europeană să spună "Destul!”; este timpul să vorbim deschis despre garantarea dreptului la azil pretutindeni; și este timpul ca unele guverne să-și regândească politicile iluzorii în materie de returnare. Papa, dar și fundații, asociații și personalități politice au cerut acest lucru.
<P>
Vă solicităm, domnule Președinte, ca, împreună cu doamna Ashton, să puneți capăt imediat acestui supliciu.
<SPEAKER ID="045" NAME="Csaba Sándor Tabajdi" AFFILIATION="S&amp;D">
(HU) Domnule Președinte, începând cu luna ianuarie, Ungaria va fi al treilea stat membru nou care va prelua Președinția prin rotație a UE. Va fi un test și o provocare majoră pentru Ungaria. Acest lucru se va produce simultan cu începerea guvernanței economice a UE, primul semestru financiar, și cu modificarea Tratatului de la Lisabona în vederea înființării unui mecanism permanent de gestionare a crizelor. Sperăm că negocierile de aderare cu Croația vor fi finalizate și că România și Bulgaria vor face parte din spațiul Schengen. Partidele democratice din Ungaria, cu excepția celor de extremă dreapta, s-au pus de acord și colaborează pentru a asigura succesul Președinției ungare. Totuși, acest Parlament trebuie să abordeze și contradicția provocată de faptul că, în timp ce Președinția ungară ar trebui să fie un apărător al respectării libertăților fundamentale în UE, guvernul actual din Ungaria impune restricții severe democrației, libertății de exprimare și drepturilor sindicatelor. Sper că guvernul ungar se va comporta în Europa altfel decât o face acasă.
<SPEAKER ID="046" NAME="Kristiina Ojuland" AFFILIATION="ALDE">
Domnule Președinte, unul dintre subiectele abordate la summitul UE-Rusia de săptămâna trecută de la Bruxelles a fost statul de drept în Federația Rusă.
<P>
Aș dori să vă reamintesc că verdictul în cel de-al doilea proces al lui Mihail Hodorkovski și al lui Platon Lebedev va fi pronunțat în dimineața zilei de 15 decembrie.
<P>
Membrii comunității internaționale, inclusiv UE, au urmărit procesul îndeaproape și sunt convinsă că rezultatul procesului ne va permite să tragem unele concluzii concrete despre statul de drept în Rusia. Deoarece următoarea reuniune a Comisiei parlamentare de cooperare UE-Rusia are loc săptămâna aceasta la Strasbourg, sper să aduc această chestiune în atenția colegilor din Duma de Stat și Consiliul Federației din Rusia și aș dori să-mi încurajez colegii din acest Parlament să facă același lucru.
<SPEAKER ID="047" NAME="Pat the Cope Gallagher" AFFILIATION="ALDE">
(GA) Domnule Președinte, Uniunea Europeană a jucat un rol important în promovarea păcii și procesului de reconciliere în Irlanda de Nord și în regiunile de frontieră ale țării. Uniunea Europeană a investit un total de 1,3 milioane de euro în trei programe PEACE începând cu 1994. Din 1989, Uniunea a investit 349 de milioane de euro în Fondul internațional pentru Irlanda. Fondul internațional pentru Irlanda a sprijinit peste 6 000 de proiecte în Irlanda.
<P>
Sprijinul UE le-a permis comunităților din Irlanda de Nord și regiunii de frontieră să profite de oportunitățile care au apărut ca urmare a procesului de pace. Construirea păcii și reconcilierii este un proces pe termen lung și cred ferm că este încă nevoie să se continue sprijinul acordat prin Peace III și Fondul internațional pentru Irlanda (FII). Salut recentele mișcări ale Statelor Unite, sprijinite de autoritățile britanice și irlandeze, de examinare a posibilității de continuare a programului FII după 2010 într-un mod restrâns și direcționat. În concluzie, este absolut necesar să se continue sprijinirea programelor pentru pace.
<SPEAKER ID="049" NAME="Oriol Junqueras Vies" AFFILIATION="Verts/ALE">
(ES) Domnule Președinte, directiva "Televiziune fără frontiere” din 1989 prevede că statele membre nu trebuie să obstrucționeze transmisiile audio-vizuale din alte state membre.
<P>
Prin revizuirea directivei în 2007, acest obiectiv a fost consolidat și adaptat noilor tehnologii și schimbărilor de pe piața audio-vizualului. Totuși, frontiera de stat a Cataloniei de Nord continuă să acționeze ca frontieră culturală și lingvistică, încălcând aceste directive. Mai concret, căutând protecție în criteriile tehnice, radioul și televiziunea în catalană sunt excluse în mod sistematic din aria transmisiilor reglementate.
<P>
Prin urmare, instituțiile europene ar trebui să-și pună în aplicare propriile directive, iar posturile radio sau TV cu misiune transfrontalieră ar trebui să poată să-și ofere serviciile întregii comunități lingvistice și culturale atunci când, ca în cazul Cataloniei, acestea se extind dincolo de un singur stat.
<P>
Vă mulțumesc foarte mult.
<SPEAKER ID="050" NAME="Bairbre de Brún" AFFILIATION="GUE/NGL">
(GA) Domnule Președinte, salut soluțiile convenite cu ocazia COP 16 la Cancun. Totuși, nu ar trebui să ne amăgim crezând că suntem acolo unde ar trebui să fim. Acum trebuie să stabilim ținte mult mai ferme, clare și obligatorii.
<P>
Guvernele trebuie să profite de activitatea de la Cancún pentru a obține un acord ambițios și obligatoriu cu Africa de Sud anul viitor. Trebuie să luăm măsuri și acasă.
<P>
Trebuie să existe un acord imediat privind reducerea cu cel puțin 30 % a scurgerilor de CO2 în Europa - nu numai de dragul acordului internațional, ci și pentru binele nostru - pentru a putea să fim competitivi de acum înainte.
<P>
Europa trebuie să garanteze că vom fi mult mai eficienți în ceea ce privește consumul de energie. Nu am reușit să realizăm acest lucru deoarece o țintă de 20 % privind eficiența energetică nu este obligatorie din punct de vedere juridic. Acest lucru trebuie să se schimbe.
<SPEAKER ID="051" NAME="Slavi Binev" AFFILIATION="NI">
(BG) Domnule Președinte, stimați colegi, aș dori să vă atrag atenția asupra problemelor cu care se confruntă transportatorii rutieri de mărfuri din Bulgaria, care vor da faliment dacă vom permite impunerea unor taxe suplimentare pentru poluarea aerului, emisiile de zgomot și alte taxe de acest gen. Sectorul este afectat de criză, iar mărirea acestor taxe riscă să agraveze criza și să pună această industrie în postura de a nu mai avea nevoie să-și înnoiască flota. În calitate de cetățean al Bulgariei, mă opun calculelor făcute de Comisie, care nu a luat în considerare diferențele referitoare la localizarea teritorială a statelor membre individuale. Bulgaria este la periferia Uniunii Europene, iar transportatorii de mărfuri rutiere din Bulgaria vor fi afectați cel mai puternic de aceste taxe suplimentare. Dacă vom analiza cercetarea, vom vedea că economia bulgară va avea de pierdut în toate aceste scenarii.
<P>
Stimați colegi, sper că Parlamentul European are voința politică de a împiedica agravarea problemelor țărilor situate la frontiera Uniunii Europene.
<SPEAKER ID="052" NAME="Nadezhda Neynsky" AFFILIATION="PPE">
(BG) Domnule Președinte, în urmă cu câteva zile, dl președinte Barroso ne-a avertizat că Europa se confruntă cu un val în creștere de populism și de naționalism. Acesta a făcut apel la liderii politici pentru a combate manipularea bazată pe teama oamenilor și pe argumente iraționale despre care domnia sa crede că au dus la prosperarea populismului în numeroase țări. Declarația sa îmi permite să atrag atenția asupra riscurilor la care este supusă democrația în fostele țări comuniste. În această privință, mai mult decât în oricare alta, liderii europeni trebuie să fie nemiloși cu privire la orice încercare de subminare a dreptului la proprietate privată. Naționalizarea parțială a contribuțiilor personale în fonduri de pensie profesioniste și transferul acestora la fondul de asigurări sociale de stat este un exemplu grăitor. Europa trebuie să rămână vigilentă și în ceea ce privește dreptul la libera alegere și să împiedice orice formă de subminare a acestuia. Mai presus de toate, liderii europeni trebuie să fie inflexibili în ceea ce privește încercările de manipulare a opiniei publice și utilizarea răspândită a echipamentelor de supraveghere speciale și dezvăluirea oficială a informațiilor secrete pentru a pune presiune asupra cetățenilor și pentru a submina drepturile omului.
<SPEAKER ID="053" NAME="Jim Higgins" AFFILIATION="PPE">
(GA) Domnule Președinte, aceasta este o chestiune foarte importantă. În mod clar, există o diferență mare între profitul obținut de agricultori și profitul făcut de lanțurile de supermarketuri.
<P>
În țara mea, circa 22 000 de persoane lucrează în sectorul produselor lactate. Piața produselor lactate din Irlanda singură valorează 1 miliard de euro anual. Nu cred că Uniunea Europeană ia măsuri suficiente pentru a ajuta agricultorii; și nu mă refer la subvenții - subvențiile sunt în regulă.
<P>
Există multe lucruri greșite cu privire la această piață. De exemplu, agricultorii ar trebui să fie plătiți pentru produsele lor în termen de 30 de zile. Nu așa stau lucrurile. În plus, supermarketul vinde laptele la reducere, însă agricultorul este cel care pierde bani.
<P>
Sunt dezamăgit de faptul că aceste probleme nu sunt abordate. Trebuie să facem mult mai multe lucruri pentru a proteja agricultorii împotriva puterii supermarketurilor.
<SPEAKER ID="054" NAME="Ioan Enciu" AFFILIATION="S&amp;D">
Drepturile fundamentale sunt principii de bază ale Uniunii Europene. Urmărirea respectării acestora este îndatorirea principală a tuturor instituțiilor europene.
<P>
În România, stat membru al Uniunii Europene, asistăm la grave încălcări ale drepturilor fundamentale. Guvernul actual al României, după ce a dus țara în faliment economic și social, acum pune în aplicare măsuri aberante, care încalcă grav drepturile fundamentale recunoscute în Uniunea Europeană - dreptul la pensie, drepturile sindicale, dreptul la salarii, drepturile tinerelor mame - și, mai mult, vreau să atrag atenția că în România se pregătește și modificarea legii privind protecția și promovarea drepturilor persoanelor cu handicap. Aprobarea proiectului de lege propus de Guvernul României, în loc să ducă la întărirea protejării persoanelor cu dizabilități și să promoveze incluziunea lor socială, nu va face altceva decât să îngreuneze viața acestora, făcându-le dependente de stat. Se va încălca profund interesul și demnitatea persoanelor cu handicap.
<SPEAKER ID="055" NAME="Alexander Mirsky" AFFILIATION="S&amp;D">
(LV) Domnule Președinte, aș dori să vă întreb care este semnificația expresiei "pilot de încercare”? Se referă la pilotul care testează aparatul de zbor în timpul zborului. Ce este un "pasager de încercare”? Acest concept a fost inventat recent de linia aeriană letonă airBaltic. Este păcat totuși că airBaltic nu și-a informat pasagerii despre faptul că participau la teste. De exemplu, airBaltic așează pasagerii în avion și, mai târziu, în timp ce sunt în aer, se dovedește că aparatul de zbor are probleme tehnice și, drept urmare, aterizează de urgență. După părerea mea, un aparat de zbor ar trebui să fie pregătit înaintea, și nu în timpul zborului, mai ales când are pasageri.
<P>
Recent, airBaltic a avut un număr foarte mare de urgențe. Aș dori să atrag atenția deputaților și Comisiei Europene asupra problemei siguranței aeriene. O atitudine frivolă poate avea consecințe tragice. Vă mulțumesc.
<SPEAKER ID="056" NAME="Charles Goerens" AFFILIATION="ALDE">
(FR) Domnule Președinte, mi s-a spus deja de două ori că nu va fi introdusă pe ordinea lucrărilor o întrebare orală referitoare la referendumul privind viitorul Sudanului de Sud.
<P>
Aș dori să vă reamintesc că, potrivit acordului global de pace din 2005, Sudanul de Sud are oportunitatea, la sfârșitul unei perioade de cinci ani, să voteze dacă va continua sau nu să facă parte din statul sudanez.
<P>
Referendumul este programat să aibă loc la 9 ianuarie anul viitor. Totuși, mai multe chestiuni nerezolvate, precum întocmirea listelor electorale, soluționarea neînțelegerilor privind frontiera dintre nord și sud, ca să nu mai menționez măsurile de securitate care trebuie luate în caz de necesitate, ar fi trebuit să constituie obiectul unui schimb de opinii în această Cameră.
<P>
Dacă vom continua să amânăm această dezbatere la nesfârșit, ne vom lipsi de dreptul nostru la impuls politic. Acesta este punctul meu de vedere. Și cred în continuare că ar fi mai judicios să încercăm să prevenim situații conflictuale decât să așteptăm pasiv izbucnirea tragediilor.
<SPEAKER ID="057" NAME="Ilda Figueiredo" AFFILIATION="GUE/NGL">
(PT) Domnule Președinte, cifrele Eurostat recente arată că Portugalia este una dintre țările cu cele mai ridicate niveluri de nesiguranță a locului de muncă. 22 % dintre lucrători au slujbe precare, în timp ce media Uniunii Europene este de 13,5 %.
<P>
Femeile și tinerii sunt afectați cel mai tare. Peste 23 % din persoanele cu vârste sub 25 de ani sunt șomeri și sărăcia a ajuns la 18 % în Portugalia; acest procent cuprinde din ce în ce mai mult lucrătorii săraci, care nu câștigă suficient pentru a scăpa de sărăcie.
<P>
În consecință, cum am putea să înțelegem presiunea inacceptabilă pe care o exercită Comisia Europeană asupra guvernului portughez pentru a schimba legislația muncii și pentru a facilita și mai mult procedurile de concediere a oamenilor? Este nevoie de intensificarea sprijinului pentru crearea de locuri de muncă cu drepturi și salarii decente.
<SPEAKER ID="058" NAME="Miguel Portas" AFFILIATION="GUE/NGL">
(PT) Domnule Președinte, în ciuda bugetelor de austeritate, în ciuda Fondului Monetar Internațional, în ciuda Fondului de stabilitate și în ciuda unui mecanism pe bază de sancțiuni pentru coordonarea economică, atacul asupra monedei euro continuă prin atacul speculativ asupra datoriilor suverane ale mai multor țări.
<P>
Trebuie să recunoaștem faptul că greșeala nu poate fi decât în deciziile politice care au fost luate. De fiecare dată când doamna cancelar Merkel și dl președinte Sarkozy speculează în public, speculatorii le mulțumesc imediat și speculează în consecință. Este clar că, de fiecare dată când aceștia spun "nu”, mai ales euroobligațiunilor, speculatorii le mulțumesc deoarece sunt recunoscători pentru preț; prețul acestei speculații este diviziunea în Europa.
<P>
Aceasta este o Europă fără solidaritate și o Europă în care țările periferice devin din ce în ce mai periferice. Acest lucru trebuie să se schimbe, domnule președinte.
<SPEAKER ID="059" NAME="Hans-Peter Martin" AFFILIATION="NI">
(DE) Domnule Președinte, am susținut dintotdeauna moneda euro, însă acum viitorul său este în pericol. Șefii guvernelor din Europa nu au curajul de a pune capăt în cele din urmă cheltuielii iresponsabile a banilor. Este timpul să încetăm să spunem: "Ce-ar fi dacă am amâna problema câțiva ani?”. În schimb, trebuie să fim, în cele din urmă, curajoși și responsabili și să reducem datoriile. Doar atunci vom putea să tragem la răspundere băncile. Îi va lovi și pe cei ca noi - prin fondurile de pensie și asigurările de viață. Totuși, în această privință, ar fi mai bine să luăm taurul de coarne acum decât să prelungim agonia. Aici este marea problemă. În acest sens, aș dori să le solicit colegilor mei deputați să se implice în inițiativele Comisiei pentru afaceri economice și monetare, mai ales în ceea ce privește financewatch.org, pentru ca, pe viitor, să putem să găsim modalități de a lua măsuri împotriva băncilor, împotriva grupurilor de interese, care, din păcate, continuă să conducă discuțiile, și să putem să obținem informații independente.
<SPEAKER ID="060" NAME="Cătălin Sorin Ivan" AFFILIATION="S&amp;D">
Aderarea Bulgariei și României la spațiul Schengen este foarte importantă pentru stabilitatea Uniunii Europene la granița de est. În al doilea rând, poate la fel de important, este un pas firesc, după ce cele două state au primit statutul de membre cu drepturi depline ale Uniunii Europene în 2007.
<P>
Totuși, această decizie trebuie să fie una tehnică, și nu una sentimentală sau pasională. Sunt unele partide aflate la guvernare în Uniunea Europeană care cred că pot câștiga anumite puncte electorale dacă se opun acestei decizii și pun în cârca României și a Bulgariei faptul că există probleme cu integrarea romilor la nivel european.
<P>
Pe de altă parte, dacă raportul se va finaliza favorabil și controlul efectuat în aceste zile în cele două state membre va arăta că cele două state sunt pregătite pentru a adera la spațiul Schengen, eu zic că este foarte important să le susținem în continuare, cu atât mai mult cu cât am dat un aviz favorabil nu cu mult timp în urmă.
<SPEAKER ID="061" NAME="Marisa Matias" AFFILIATION="GUE/NGL">
(PT) Domnule Președinte, după încă o conferință privind schimbările climatice, cred că, dacă e să fim sinceri cu noi înșine, nu putem afirma decât că lucrurile au stat mai bine decât la conferința de la Copenhaga, deoarece s-au obținut unele rezultate și s-au înregistrat oarecare progrese. A fost mai bine deoarece s-a ajuns la un compromis, din nou sub auspiciile Organizației Națiunilor Unite. A fost mai bine deoarece Uniunea Europeană a ieșit mai bine de la conferința de la Cancun și procesul a fost mult mai transparent decât cel anterior. Totuși, aceasta în sine nu poate fi privită ca o consolare și trebuie să recunoaștem că nu am realizat suficiente lucruri.
<P>
Există o bază pentru continuarea lucrului, însă trebuie să recunoaștem, de asemenea, că această bază, deși pozitivă, rămâne fondată pe promisiuni. Guvernele trebuie să ia mult mai multe măsuri pentru a satisface nevoile publicului și necesitățile unei crize reale cu victime reale. Sunt încântată de faptul că vom discuta această chestiune în profunzime mâine. Comemorarea Declarației universale a drepturilor omului nu va avea rost dacă vom continua să neglijăm aceste drepturi. Ar trebui să știm deja că piața nu rezolvă totul și că este timpul să punem oamenii pe primul loc.
<SPEAKER ID="062" NAME="Rui Tavares" AFFILIATION="GUE/NGL">
(PT) Domnule Președinte, în urmă cu câteva zile, la congresul Statelor Unite, reprezentantul Ron Paul a adresat o întrebare esențială: când un război începe cu o minciună, este mai important să păstrăm secretul sau să lăsăm oamenii să afle adevărul? Împărtășesc îngrijorarea colegului meu deputat de pe cealaltă parte a Atlanticului cu privire la cazul WikiLeaks. Există secrete justificate și necesare. Problema apare când secretele devin mai curând regulă decât excepție și, în ultimii ani, am asistat la dezvoltarea unei culturi a secretelor care se sustrage controlului democratic și care își apără acum feroce privilegiile, după cum am văzut din reacțiile unor guverne și companii la cazul WikiLeaks.
<P>
La începutul presiunilor politice, Amazon, Visa, MasterCard și chiar o bancă elvețiană care făcuse ulterior afaceri cu WikiLeaks s-au retras de pe acest site. Un ministru francez a cerut Franței să nu permită acestui site internet să funcționeze pe teritoriul francez. Doamnelor și domnilor, nu există absolut nicio bază juridică pentru o astfel de presiune. Încrederea este o stradă cu două sensuri și guvernele pot să ceară încredere publică doar atunci când sunt pregătite să aibă încredere în public.
<SPEAKER ID="063" NAME="Philip Claeys" AFFILIATION="NI">
(NL) Domnule Președinte, astăzi sunt exact șase luni de la alegerile parlamentare federale care au avut loc în Belgia. Țin să subliniez acest lucru deoarece nu am mai fost niciodată în situația ca o Președinție UE să fie deținută de un guvern interimar pe întreaga perioadă de șase luni.
<P>
Consiliul nu este reprezentat politic astăzi aici. Este păcat, deoarece această situație bizară merită menționată. Construcția artificială care este Belgia continuă să fie la fel de imposibil de guvernat astăzi cum era în urmă cu șase luni și nu se poate face nimic în această privință, deoarece Flandra și Valonia s-au dezvoltat ca două țări diferite, cu culturi politice și socioeconomice complet diferite.
<P>
Domnule Președinte, situația din Belgia a ajuns într-un impas total, astfel încât ar fi mai bine ca Uniunea Europeană să se pregătească pentru emergența a două state membre noi: Flandra și Valonia.
<SPEAKER ID="064" NAME="Corina Crețu" AFFILIATION="S&amp;D">
Ultimele modificări ale Codului Muncii din România vor înrăutăți și mai mult situația angajaților, deja afectați grav de recesiune. Preavizul impus salariatului demisionar și perioada de probă vor fi extinse, contractul de muncă putând înceta fără preaviz pe durata sau la sfârșitul acestei perioade, în care pot fi angajate succesiv mai mult de trei persoane pentru același post. Cea mai abuzivă măsură, însă, venind în contradicție flagrantă cu drepturile elementare ale omului, vizează suspendarea de drept a contractului individual de muncă pe perioada participării la grevă.
<P>
Vreau doar să protestez împotriva acestei încercări de transformare a angajaților în sclavii patronilor și aș vrea să solicit forțelor politice și instituțiilor europene să intervină pentru a stopa degradarea statutului salariaților din România.
<SPEAKER ID="065" NAME="Președintele">
Acest punct a fost închis.
