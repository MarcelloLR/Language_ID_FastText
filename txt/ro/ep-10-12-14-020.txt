<CHAPTER ID="020">
Siguranța jucăriilor (dezbatere) 
<SPEAKER ID="696" NAME="Președinte">
Următorul punct pe ordinea de zi este dezbaterea privind întrebarea cu solicitare de răspuns oral adresată Comisiei cu privire la siguranța jucăriilor de către Andreas Schwab, Anja Weisgerber, Marianne Thyssen, Anna Maria Corazza Bildt, în numele Grupului Partidului Popular European (Creștin Democrat), Evelyne Gebhardt, Christel Schaldemose, Anna Hedh, Barbara Weiler, în numele Grupului Alianței Progresiste a Socialiștilor și Democraților din Parlamentul European, Cristian Silviu Bușoi, Jürgen Creutzmann, Antonyia Parvanova, Nadja Hirsch, în numele Grupului Alianței Liberalilor și Democraților pentru Europa, Heide Rühle, Grupului Verzilor/Alianța Liberă Europeană, Malcolm Harbour, în numele Grupului Conservatorilor și Reformiștilor Europeni - B7-0658/2010).
<SPEAKER ID="697" NAME="Anja Weisgerber" LANGUAGE="DE">
Dle președinte, în legătură cu adoptarea Directivei privind jucăriile, doresc să scot în evidență faptul că, atunci când am adoptat directiva, am avut în minte un obiectiv, respectiv acela de a face jucăriile pentru copii mai sigure întrucât copiii, în special, aflați în etapele de creștere și dezvoltare, sunt extrem de sensibili la substanțe periculoase și produse chimice. Având în vedere cele mai recente date științifice în acest sens, am formulat cele mai stricte cerințe din lume cu privire la jucării, prin intermediul legislației europene.
<P>
Ca în fiecare an, această problemă apare în preajma Crăciunului, iar pentru mine, personal, ca viitoare mamă, acest subiect este unul drag sufletului și cred că este foarte important să avem cele mai stricte standarde. De aceea am ajutat la inițierea acestei dezbateri.
<P>
Am făcut acest lucru în contextul noilor opinii ale experților care au concluzionat că cele mai stricte valori limită impuse pentru metale grele nu sunt suficient de stricte, având în vedere cele mai recente date științifice. Am inclus în directivă o clauză specială pentru situații ca aceasta, o clauză prin care valorile limită pot fi modificate și înăsprite ulterior, iar acum trebuie să folosim prevederile acestei clauze. Dle comisar Tajani, am solicitat acest lucru predecesorului dumneavoastră în urmă cu un an.
<P>
Sunt încântată pentru că am înțeles că astăzi Comisia urmează să anunțe, în sfârșit, că valorile limită pentru anumite metale urmează să fie înăsprite, chiar dacă acest lucru se întâmplă cu o oarecare întârziere față de momentul când am solicitat noi și fără îndoială datorită dezbaterii de astăzi. Totuși, în general trebuie să revizuim toate substanțele periculoase și, prin urmare, nu ar trebui să ne limităm la metalele grele. În schimb, trebuie să analizăm cele mai recente informații referitoare la substanțele periculoase cunoscute drept hidrocarburi policiclice aromatice (HPA). Dacă se va dovedi că este necesar să modificăm valorile limită pentru a ne proteja copiii, solicit ca și legislația în acest domeniu să fie rectificată. La urma urmei, este vorba de siguranța copiilor noștri.
<SPEAKER ID="698" NAME="Evelyne Gebhardt" LANGUAGE="DE">
Dle președinte, an de an avem această dezbatere privind siguranța jucăriilor. An de an trebuie să observăm că încă mai sunt multe lucruri care trebuie îmbunătățite. Vorbim aici, printre alte lucruri, despre ceea ce este cunoscut drept substanțe carcinogene, mutagene și toxice pentru reproducere (CMR), substanțe care cauzează cancer și care pot fi foarte periculoase pentru sănătatea și, în unele cazuri, chiar pentru viața copiilor.
<P>
Noile informații arată într-adevăr că este nevoie să ne asigurăm că valorile limită sunt adaptate și solicităm Comisiei să facă în sfârșit acest lucru. Dle comisar, sper cu adevărat că acest lucru se va întâmpla.
<P>
Totuși, nu este singura problemă. Mai există o altă problemă care are legătură cu supravegherea pieței, iar statele membre au și ele o responsabilitate în acest sens. Au responsabilitatea de a se asigura că pe piață ajung doar jucăriile care respectă cu adevărat standardele de siguranță pe care le-am adoptat. Nu se întâmplă mereu așa, iar acest fapt este regretabil. Prin urmare trebuie să ne asigurăm că aceste standarde de siguranță sunt îmbunătățite.
<P>
Al treilea și ultimul aspect pe care vreau să îl punctez se referă la marcarea jucăriilor. Mulți consideră în mod greșit că marca CE este un indicator al siguranței. Totuși, după cum spune însăși Comisia, nu este așa. Prin urmare, dle comisar, este timpul ca în Comisie să se analizeze cum am putea crea o marcă europeană de siguranță care să fie de încredere și care să fie monitorizată de terți, autorități sau organisme independente, pentru ca o jucărie periculoasă pur și simplu să nu ajungă pe piață sau în magazine, de unde poate pune în pericol sănătatea copiilor noștri. Cred că avem multe datorii de plătit în acest sens și încă mai sunt multe lucruri pe care trebuie să le facem urgent.
<SPEAKER ID="699" NAME="Cristian Silviu Bușoi">
autor. - Dle președinte, siguranța jucăriilor este un subiect extrem de important, dar nu doar pentru că este acea perioadă din an când vânzările de jucării cresc semnificativ. Este datoria noastră de reprezentanți ai cetățenilor UE să garantăm că urmărim cele mai bune interese ale consumatorilor și că protejăm copiii.
<P>
Directiva 2009/48/CE revizuită este menită să asigure consumatorii că jucăriile care se vând în UE respectă cele mai înalte cerințe de siguranță din întreaga lume, în special pe cele referitoare la utilizarea de substanțe chimice. Au fost întărite măsurile de supraveghere a pieței. Documentația pe care producătorii și importatorii de jucării trebuie să o pună la dispoziție pentru control trebuie acum să conțină o descriere detaliată a modelului și a procesului de fabricație a jucăriei, informații specifice despre componentele și materialele folosite în jucăria respectivă, precum și o analiză a pericolelor pe care le poate genera jucăria.
<P>
Totuși, avizul științific al Comitetul științific pentru riscurile asupra sănătății și mediului exprimă îngrijorări în ceea ce privește evaluarea limitelor de migrare pentru substanțele chimice din componența jucăriilor, document care afirmă că metoda folosită pentru a măsura migrarea substanțelor chimice nu este prea fiabilă. De aceea solicităm o clarificare în privința metodei de calcul aleasă pentru reglementarea substanțelor chimice CMR din componența jucăriilor. Mai există motive de îngrijorare și în ceea ce privește jucăriile destinate copiilor mai mici de trei ani. Întrucât aceasta este cea mai vulnerabilă grupă de vârstă, jucăriile destinate acestor copii ar trebui testate în mod independent.
<P>
Cele mai recente rapoarte RAPEX subliniază și ele probleme referitoare la supravegherea pieței jucăriilor. Încă există foarte multe jucării care intră pe piața UE și care reprezintă un risc pentru cei mai vulnerabili consumatori.
<P>
Există semnale clare că Directiva revizuită privind siguranța jucăriilor trebuie întărită pentru a asigura cel mai înalt grad de protecție pentru copiii noștri. Considerăm că aceste chestiuni trebuie rezolvate cât mai curând posibil, având grijă să nu existe lacune ca urmare a punerii în aplicare a directivei revizuite. Trebuie să rămânem concentrați pe siguranța jucăriilor, pe supravegherea pieței și pe prevenirea folosirii de substanțe periculoase în componența produselor destinate special copiilor.
<SPEAKER ID="700" NAME="Malcolm Harbour">
autor. - Dle președinte, cred că importanța chestiunii pe care o abordăm în această seară este reprezentată de faptul că această comisie continuă să fie extrem de vigilentă în ceea ce privește aspectele legate se siguranța jucăriilor, așa cum se întâmplă de fapt în cazul întregii game de bunuri de consum. Astfel că am depus multe eforturi pentru adoptarea Directivei revizuite privind jucăriile în 2009.
<P>
Dar lucrurile nu se opresc aici și de aceea cred că este o oportunitate binevenită de a vă acorda dumneavoastră, Comisiei, ocazia de a ne asigura că urmăriți cu mare atenție desfășurarea evenimentelor și rezultatele testelor și că vegheați ca prevederile legislației existente și ale legislației viitoare să fie în continuare actualizate în așa fel încât să reflecte cantitatea din ce în ce mai mare de dovezi științifice referitoare la substanțele chimice potențial periculoase. Și aici trebuie, bineînțeles, inclusă și nevoia de a avea metode corecte de testare. O parte a acestei probleme este reprezentată de faptul că, în multe cazuri, descoperim că producătorii de jucării se confruntă cu dificultăți legate de obținerea unor standarde corecte de testare și sunt convins că veți aborda acest subiect.
<P>
Însă doresc să reiau subiectul mai general pentru că sunt de părere că, așa cum au spus câțiva dintre colegii mei, aici nu este vorba numai despre reglementare; este vorba de întregul lanț de furnizare a jucăriilor, dintre care multe vin din afara Uniunii Europene.
<P>
De curând am fost invitat de colegul dumneavoastră, comisarul Dalli, să reprezint Comisia pentru piața internă și protecția consumatorilor la un important summit trilateral organizat în China cu participarea americanilor și europenilor, pe tema siguranței jucăriilor. Iar unul dintre lucrurile importante pe care le-am făcut acolo și pe care Comisia Europeană le-a făcut - și pentru care merită laude - a fost purtarea unor discuții cu producătorii chinezi pe tema încorporării elementelor de siguranță în produse de la bun început: cunoașterea acestor directive. Acest lucru nu are de-a face cu marcarea sau cu testarea efectuată de terți; este de fapt principiul de bază al transferului de informații și cunoștințe astfel încât siguranța să fie încorporată în produse de la bun început. Și atunci aceste produse sigure sunt susținute în producție de sisteme de calitate adecvate, valabile nu doar pentru jucăria respectivă, ci și pentru toți furnizorii acesteia.
<P>
Așa putem garanta siguranța. Nu este vorba despre marcare. Este vorba de un cadru corect de reglementare, ceea ce înseamnă că toți cei implicați în lanțul de furnizare trebuie să își înțeleagă responsabilitățile.
<SPEAKER ID="701" NAME="Heide Rühle" LANGUAGE="DE">
Dle președinte, am de făcut un comentariu pe care doresc să îl adresez dlui Harbour. Ceea ce ați spus sună foarte bine, dle Harbour, însă eu sunt de părere că și noi, pe partea noastră, avem destule de făcut. Nu poate fi o coincidență faptul că dezbatem în Parlament problema siguranței jucăriilor în preajma fiecărui Crăciun, lucru ce se întâmplă și anul acesta. Anul trecut dezbăteam problema substanțelor carcinogene cunoscute drept agenți de înmuiere, care se găsesc în componența jucăriilor. Comisarul Verheugen ne-a promis, în special în ultimul an, că vor exista studii noi și că dumnealui va lua măsuri acolo unde va fi cazul. Aceste studii au fost prezentate încă de la jumătatea acestui an. Potrivit studiului realizat de CSRSM, Comitetul științific pentru riscurile asupra sănătății și mediului, valorile limită pentru HPA - substanțele carcinogene - sunt prea mari. Metodele de testare nu sunt nici ele suficient de sigure. Trebuie să analizăm puțin acest lucru. Întrebările mele pentru comisar sunt cum va aborda moștenirea care i-a fost lăsată în acest sens și ce măsuri va lua ca urmare a acestor critici și în acest domeniu?
<P>
Nici valorile limită pentru metale grele, în special pentru plumb, "nu mai sunt corespunzătoare”, ca să citesc un alt studiu al CSRSM. Ce înseamnă acest lucru pentru noi? Dacă vom face modificări pentru metalele grele, vom furniza valori limită diferite în procedura de comitologie? Solicit Comisiei să ia măsuri și în acest domeniu.
<P>
În plus, încă așteptăm să ni se pună la dispoziție, cum ni s-a promis, valorile limită pentru zgomotul făcut de jucării, care este dăunător pentru sănătate. Ni s-au promis aceste valori după ce am trecut de prima lectură: ar trebui să ne fie prezentate curând. Sper că vom obține curând aceste valori.
<P>
În fine, dar nu în cele din urmă, doresc și eu să revin asupra problemei supravegherii pieței, întrucât valoarea celor mai bune directive este direct proporțională cu nivelul de supraveghere a pieței, care în definitiv asigură monitorizarea respectării directivelor și, bineînțeles, a tarifelor. Dl Tanjani știe, fără îndoială, că am fi bucuroși să colaborăm cu dumnealui în acest domeniu. Dna Schaldemose este o raportoare care dorește să aducă și mai multe schimbări exact în acest domeniu. Vom colabora îndeaproape în acest sens. Acest va fi următorul pas important, împreună cu problema valorii limită pentru metale grele și pentru substanțe carcinogene.
<SPEAKER ID="702" NAME="Antonio Tajani" LANGUAGE="IT">
Dle președinte, doamnelor și domnilor, dezbaterea în plen cu privire la siguranța jucăriilor în Uniunea Europeană nu se putea desfășura într-un moment mai bun în acest an, în special în contextul evenimentelor recente în timpul cărora țări precum Belgia au retras de pe piață mai multe modele de covorașe-puzzle pentru că, la aceste jucării, concentrația de formamidă, o substanță chimică clasificată drept carcinogenă, mutagenă și toxică pentru reproducere, era suficient de mare încât să reprezinte un risc pentru sănătatea copiilor, iar alte țări, cum este Franța, au crescut supravegherea pieței pentru exact aceleași produse.
<P>
În prezent, așteptăm înștiințări cu privire la măsurile luate de autoritățile naționale, iar apoi vom avea grijă ca datele furnizate să fie analizate imediat de către comitetele noastre științifice. Dacă după aceste teste și ca urmare a rezultatelor datelor științifice se confirmă că acele concentrații de formamidă prezintă într-adevăr un pericol pentru sănătatea copiilor, atunci, acționând potrivit procedurii comitetului, vom lua toate măsurile necesare pentru a amenda prevederile directivei în consecință. Directiva - și aici doresc să îl liniștesc pe dl Habour - stipulează acest mecanism, lucru care înseamnă că el poate fi actualizat permanent pentru a reflecta cele mai recente date științifice disponibile.
<P>
Așa cum a menționat dna Weisgerber, Comisia, de exemplu, a făcut deja aceste amendamente pentru anumite substanțe chimice, ca de exemplu plumbul și cadmiul, pentru ca valorile acestora să fie aliniate celor mai recente date științifice. Aceste amendamente vor fi analizate în conformitate cu procedura de reglementare; astfel, Parlamentul va fi implicat complet în această activitate. Totuși, dincolo de mecanismele stipulate prin procedura comitetului - și aici mă adresez dnei Rühle - eu personal mă angajez să vă țin în permanență la curent în legătură cu progresul înregistrat în activitățile dedicate acestor două substanțe.
<P>
În ceea ce privește alte aspecte specifice menționate în întrebarea formulată, doresc să încep prin a vorbi despre Comitetul științific pentru riscurile asupra sănătății și mediului, care face trimitere la un studiu realizat de Centrul Comun de Cercetare în vederea analizării metodologiei folosite în laboratoare pentru identificarea urmelor de metale grele, cum este plumbul, din jucării. Aceste analize au fost efectuate în conformitate cu standardul EN 71-3.
<P>
Potrivit studiului, la analiză au participat 40 de laboratoare, dintre care 15 sunt organisme desemnate de către statele membre drept calificate să evalueze conformitatea jucăriilor, în înțelesul directivei. Doar trei din 40 de laboratoare au interpretat greșit rezultatele analizelor. Comisia a trimis rezultatele acestor studii statelor membre care au desemnat numele laboratoarelor, dar și laboratoarelor, invitând la luarea de măsuri corespunzătoare.
<P>
Acest studiu a fost trimis, de asemenea, Comitetului European de Standardizare, pentru a putea fi inclus în revizuirea standardului EN 713, proces aflat în desfășurare. Obiectivul revizuirii este acela de a stabili, până la termenul limită impus, anume 2013, un standard nou pentru aplicarea noilor prevederi privind substanțele chimice.
<P>
În ceea ce privește noua directivă privind jucăriile, adoptată în mai 2009, ea se bazează pe un nou cadru legislativ pentru comercializarea produselor și stipulează o mai bună supraveghere a pieței. Statele membre sunt obligate să furnizeze instrumentele necesare pentru a se asigura că doar produsele sigure ajung la consumatorii europeni. Ele au atât obligația de a întări controalele de la frontiere, cât și de a se asigura că inspectoratele lor monitorizează în mod eficace produsele care au fost deja introduse pe piața europeană. În fine, în cazul în care statele membre descoperă nereguli la jucării, va trebui să înștiințeze imediat celelalte țări despre acest lucru, prin intermediul RAPEX, sistemul UE rapid de alertă cu privire la produsele periculoase pentru consumatori.
<P>
Dle Harbour, Comisia cooperează foarte îndeaproape cu autoritățile chineze, în special, în ceea ce privește siguranța jucăriilor. Experți europeni și chinezi în domeniu se întâlnesc în mod regulat pentru a face schimb de informații privind legile și standardele aplicabile, dar și practicile administrative. Inspectorii autorităților chineze beneficiază de pregătire în vederea îmbunătățirii controalele de calitate pentru produse.
<P>
În ceea ce privește limitele substanțelor chimice, dle Bușoi, este adevărat că o metodă bazată pe migrare este de preferat din punct de vedere științific, pentru că ea se bazează pe riscul real la care sunt expuși copiii. Totuși, stabilirea unor limite de migrare înseamnă evaluarea riscului și a expunerii la risc, precum și permiterea unor doze zilnice acceptabile pentru a calcula aceste limite. Având în vedere numărul mare de substanțe chimice - peste 1 000 - și lipsa unor informații suficiente despre toate acestea, nu putem pune în aplicare această metodă cu datele științifice pe care le deținem în prezent.
<P>
Acestea fiind spuse, directiva deja stabilește limite de migrare pentru unele substanțe chimice pentru care sunt disponibile informații științifice și permite, tot prin procedura comitetului, viitoarea introducere a limitelor de migrare, pentru cazul în care alte date științifice vor deveni disponibile pentru alte substanțe noi.
<P>
Dnă Rühle, în ceea ce privește compușii și hidrocarburile policiclice aromatice, aceste substanțe se găsesc în diverse bunuri de consum, nu doar în jucării. Prin urmare, posibilitatea de a adopta măsuri specifice a fost testată în cadrul prevederilor Regulamentului REACH, a cărui rază de acțiune este mai largă, și pare să fie cea mai consistentă și eficace metodă.
<P>
Jucăriile destinate folosirii de către copii mai mici de trei ani fac obiectul unor reglementări mai stricte. Copiii care au vârste mai mici de trei ani sunt mai vulnerabili și au nevoie de o protecție mai mare. În cazul în care există îndoieli în privința grupei de vârstă pentru care este destinată o anumită jucărie, producătorul trebuie să aplice cele mai riguroase standarde. Totuși, nu pare să existe vreo justificare pentru a supune toate jucăriile la aceleași restricții la care sunt supuse jucăriile pentru bebeluși. Expunerea la risc și felul în care sunt folosite aceste jucării nu sunt, de fapt, similare. Mai mult, anumite categorii de jucării care sunt destinate copiilor mai mari și în cazul cărora nu au fost raportate riscuri sau accidente ar ajunge pur și simplu să fie interzise. Această metodă ar fi disproporțională și ar contrazice obiectivul de a avea o reglementare mai bună.
<P>
Noua directivă interzice, de asemenea, folosirea substanțelor chimice clasificate drept carcinogene, mutagene sau toxice pentru reproducere, însă Parlamentul însuși a decis că o interzicere categorică, fără posibilitatea de derogare, nu ar fi nici justificată, nici realistă. Cu toate acestea, dacă o substanță nu prezintă riscuri pentru sănătate pentru că, să spunem, este inaccesibilă, atunci poate să nu fie interzisă.
<P>
Evaluările trebuie efectuate de la caz la caz, folosind informațiile științifice disponibile pentru fiecare substanță. Limite mai stricte pot fi adoptate în conformitate cu procedura comitetului, pentru a asigura un nivel adecvat de siguranță. Comisia va face această propunere de fiecare dată când un risc real și informații specifice o vor impune.
<P>
După cum știți, noua directivă se va aplica operatorilor economici începând cu iulie 2011. Obligațiile referitoare la substanțele chimice vor intra în vigoare începând cu iulie 2013. Pentru Comisie este o prioritate să se asigure că toți cei interesați - statele membre și operatorii economici - aplică noile reglementări și integrează adaptările necesare în progresul științific.
<P>
În special, statele membre s-au întâlnit deja de două ori pentru a discuta despre modificările aduse anumitor obligații legate de substanțele chimice, în octombrie 2009 și în luna septembrie a acestui an. O altă întrunire este planificată pentru aprilie 2011, pentru a finaliza lucrările.
<P>
De asemenea, a fost înființat un grup de experți în domeniul substanțelor chimice pentru a oferi consiliere Comisiei. Grupul s-a reunit deja o dată în noiembrie, în urma întrunirii obținându-se rezultate bune în ceea ce privește definirea problemelor care trebuie rezolvate și a opțiunilor care trebuie propuse. Următoarea întrunire este programată pentru ianuarie 2011.
<P>
Dle Harbour, în ceea ce privește supravegherea pieței, voi avea ocazia de a răspunde altă dată la întrebările formulate de dumneavoastră.
<SPEAKER ID="703" NAME="Lara Comi" LANGUAGE="IT">
Dle președinte, doamnelor și domnilor, Directiva privind siguranța jucăriilor a marcat un pas important făcut înainte în domeniul protecției copiilor cu vârsta de până la 14 ani. Documentul enunță cerințele esențiale pe care jucăriile trebuie să le respecte în timpul procesului de fabricație și înainte de a fi introduse pe piață.
<P>
Organismele europene de armonizate au elaborat standarde europene armonizate pe baza cerințelor esențiale: conformitatea jucăriilor este evaluată și garantată prin marca CE, care asigură un nivel înalt de siguranță, potrivit standardelor internaționale. Evident, sper ca, în timp, marca CE să poată fi înlocuită cu microcipuri. Mai mult, eu personal cred că Uniunea Europeană se străduiește în permanență să își actualizeze testele de siguranță, adaptându-le din ce în ce mai mult noilor tehnologii.
<P>
Trebuie să spun că sunt uimită de necesitatea de a ține, chiar înaintea Crăciunului, o dezbatere pe tema unui studiu în care se spune că testul privind limitele de migrare ale substanțelor chimice din componența jucăriilor este neconform. Haideți să nu creăm o alarmă falsă, pe care să o ascundem în spatele nevoii legitime de a ne actualiza în permanență sistemele de control, pentru că acest lucru ar putea dăuna numeroaselor firme europene care funcționează în sectorul jucăriilor și care respectă toate regulamentele în vigoare, și asta chiar într-un moment crucial pentru procesul lor de producție.
<P>
Mai mult decât atât, merită să menționăm că îmbunătățirile aduse legislației trebuie combinate întotdeauna cu îmbunătățiri aduse în aplicarea ei. În timp ce activitatea noastră de aici, din Parlamentul European, va continua în sensul îmbunătățirii calității jucăriilor, speranța mea pentru noul an este ca țările din afara Uniunii Europene să folosească standardele noastre drept model, pentru a îmbunătăți calitatea produselor lor la nivel internațional.
<SPEAKER ID="704" NAME="María Irigoyen Pérez" LANGUAGE="ES">
Dle președinte, dle comisar, directiva adoptată în 2009 a fost un succes pentru că actualizează cadrul legislativ care guvernează siguranța jucăriilor. Este un pas important făcut în direcția corectă, pentru că ne arată calea pe care să mergem, însă nu este suficient.
<P>
Trebuie să fim în permanență vigilenți și în alertă, pentru a ne asigura că jucăriile care sunt comercializate nu pun în pericol sănătatea și siguranța copiilor. Toate jucăriile care există pe piață trebuie să respecte legislația actuală.
<P>
Trebuie să revizuim și să îmbunătățim mecanismele de monitorizare folosite pentru detectarea jucăriilor periculoase, din cauza substanțelor care sunt considerate a fi carcinogene, mutagene și toxice pentru reproducere (substanțe CMR), a parfumurilor sau a altor substanțe periculoase, cum sunt compușii HPA.
<P>
Legislația care va fi elaborată pe viitor trebuie să fie mai clară în ceea ce privește avertismentele referitoare la limita inferioară de vârstă și pericolele care ar putea apărea ca urmare a utilizării necorespunzătoare. Trebuie să ne asigurăm că vârsta recomandată pentru jucării se stabilește pe baza unor studii privind comportamentul copiilor.
<P>
Trebuie să fim capabili să adaptăm legislația noastră la progresele științifice, pe baza unor studii de calitate, și să fim mai riguroși în monitorizarea pieței și a importurilor de jucării.
<P>
Trebuie să lucrăm împreună, să creștem cooperarea dintre statele membre și să avem încredere că serviciile vamale colaborează pentru a monitoriza calea pe care circulă jucăriile importate.
<P>
Europenii se pregătesc să meargă la cumpărături pentru Crăciun, iar noi trebuie să garantăm că produsele pe care ei le cumpără respectă toate cerințele privind siguranța.
<SPEAKER ID="705" NAME="Zuzana Roithová" AFFILIATION="PPE">
(CS) Dle președinte, recomandarea Comitetului științific al Comisiei cu privire la limitele de eliberare pentru cele șase substanțe chimice nu este fără echivoc, iar acest lucru a dus la formularea întrebării. Sunt de acord cu cei șase experți care au efectuat evaluarea și care au spus că nu au putut dovedi clar că aceste substanțe dăunează copiilor, dar asta pentru că la simularea expunerii ei au folosit apă, nu saliva copiilor, care conține lactoză. Totuși, nu putem să lăsăm părinții copiilor mici să aibă îndoieli cu privire la riscurile pe care jucăriile făcute din material sintetic le-ar putea prezenta pentru sănătate, prin urmare doresc să întreb dacă intenția Comisiei este de a-și continua investigația prin inițierea unor experimente făcute pe șoareci, de exemplu, așa cum s-a întâmplat în timpul cercetărilor privind efectele bisfenolului, o substanță care este eliberată în biberoanele făcute din materiale sintetice și care va fi interzisă în UE începând cu luna martie.
<P>
Doresc să mai adresez două întrebări specifice: Este Comisia de acord cu propunerea Comitetului științific, care recomandă asumarea unui nivel de expunere a copiilor care să reprezinte 50 % din nivelul de expunere în cazul unui adult? Mai mult, având în vedere faptul că recomandarea Comitetului științific este de a reduce limita pentru cadmiu de la 0,5 micrograme zilnic pentru fiecare kilogram al copilului la 0,36 micrograme, doresc să întreb cum va transforma Comisia această concluzie și celelalte descoperiri ale Comitetului în măsuri specifice referitoare la limitele pentru jucării și pentru alte bunuri de consum. Dle comisar, dorim cu adevărat să știm care este programul pentru aceste măsuri, pentru ca părinții copiilor mici să știe care este situația.
<SPEAKER ID="706" NAME="Sylvana Rapti" AFFILIATION="S&amp;D">
(EL) Dle președinte, în timp ce îl ascultam pe comisar vorbind cu atâta ușurință despre hidrocarburi policiclice, substanțe carcinogene și substanțe toxice, m-am gândit preț de o secundă că este chimist, nu comisar. Apoi mi-am amintit că dumnealui este comisarul responsabil pentru acest domeniu și, prin urmare, primul lucru pe care ar fi trebuit să îl facă era acela de a ne da un răspuns detaliat cu privire la marca CE, chestiunea menționată de colega mea, Evelyne Gebhardt, acea marcă despre care se presupune că este o garanție pentru siguranța jucăriilor cu care copiii noștri se joacă. Apoi mi-am dat seama că dumnealui nu a răspuns dintr-un motiv anume: în această vineri se împlinesc exact doi ani de când fostul comisar și vânzătorii și importatorii de jucării au semnat, într-un magazin de jucării din apropiere de Bruxelles. un acord privind siguranța. Astăzi se împlinesc optsprezece luni de când avem o directivă nouă; și totuși, iată-ne astăzi din nou aici, ca și anul trecut, așa cum bine a subliniat președintele, vorbind despre același subiect, siguranța jucăriilor, iar în acest an lucrurile sunt chiar mai serioase, pentru că ne aflăm în plină criză și într-o astfel de perioadă părinții care vor să cumpere jucării și care nu au prea mulți bani vor merge la acel sector al pieței care vinde jucării sub standarde. Totuși, aceste jucării sub standarde generează trei probleme: în primul rând, sectorul respectiv de piață nu știe ce face; în al doilea rând, aici nu există personal angajat și în al treilea rând nu se fac controale, ceea ce înseamnă că noi tot nu avem niciun fel de protecție. Așa cum știm și recunoaștem cu toții, copiii sunt cel mai prețios lucru pe care îl avem și, așa cum ați spus și dumneavoastră, dle comisar, ei sunt cei mai vulnerabili membri ai societății. Vă rog să ne dați răspunsuri cu privire la marca CE, care este garanția siguranței. Dle comisar, vă implor să găsiți o soluție practică, pentru ca anul viitor nici dumneavoastră și nici noi să nu mai fim aici discutând același subiect.
<SPEAKER ID="707" NAME="Catherine Stihler" AFFILIATION="S&amp;D">
Dle președinte, subiectul privind siguranța jucăriilor este important pentru toate familiile din Uniunea Europeană. Datoria unui părinte este să vegheze asupra siguranței copiilor pentru care au o anumită responsabilitate, de aceea trebuie să știe foarte clar că jucăriile cu care copiii lor se joacă sunt sigure. De fapt, am adus câteva cu mine în această seară, doar ca să ne aducem aminte cum arată unele jucării.
<P>
Prin urmare, această atitudine lejeră față de siguranța jucăriilor și faptul că ne aflăm aici, la ora 11.30 noaptea, să punem din nou întrebări legate de siguranța jucăriilor nu mă încântă foarte mult. Deci ce trebuie făcut?
<P>
Aș dori să aflu de la Comisie care dintre societățile care vând sau distribuie în mod direct jucării au fost urmărite cu succes în justiție pentru faptul că au folosit în mod abuziv marca CE? În ceea ce privește subiectul supravegherii pieței, din cauza măsurilor de austeritate care au afectat multe state membre exact organizațiile care există pentru a proteja consumatorii dispar, fuzionează cu alte organizații rămase fără bani, își pierd finanțarea și puterile. La nivel local - de multe ori prima linie în lupta împotriva jucăriilor nesigure - reducerile bugetare vor avea un impact asupra eficacității standardelor comerciale.
<P>
Pot Comisia și Consiliul să investigheze dacă aceste reduceri vor duce la încălcarea angajamentelor făcute în Directiva privind siguranța generală a produselor în ceea ce privește alocarea eficientă a resurselor, și ce fel de monitorizare se aplică pentru a verifica dacă statele membre protejează copiii de jucăriile nesigure? În acest scop, va prezenta Comisia vreo lege privind cadrul european comun pentru supravegherea pieței?
<P>
Așa cum s-a pus problema în această seară, oamenii au recunoscut care este sarcina RAPEX. Totuși, aceasta este condiționată de resurse și mai sunt multe lucruri care pot fi făcute pentru a schimba informații și a retrage produsele periculoase de pe piață cât mai repede posibil. Ce fel de susținere se acordă în procesul de împărtășire a acelor mai bune practici între oficialii de supraveghere din Uniunea Europeană? În plus, va introduce Comisia o bază de date cuprinzătoare, valabilă la nivelul UE, cu accidentele și cazurile de rănire, creată în primul rând pentru copii și pentru cazurile de lezare provocate de jucării, pentru ca produsele nesigure să fie scoase de pe piață cât de repede posibil?
<P>
Sper ca în 2011 să asistăm la un angajament mai bun de a rezolva o dată pentru totdeauna această problemă a jucăriilor nesigure existente pe piața europeană.
<SPEAKER ID="708" NAME="Csanád Szegedi" AFFILIATION="NI">
(HU) Dle președinte, doamnelor și domnilor, zicala potrivit căreia copiii sunt viitorul nostru este cât se poate de adevărată. Prin urmare, este extrem de important să avem grijă ca ei să fie în siguranță de la cele mai fragede vârste și să ne asigurăm că folosesc jucării de calitate, care nu reprezintă un risc pentru sănătate. Totuși, stabilirea metodelor de testare este doar unul dintre aspectele procesului de garantare a siguranței jucăriilor. Cel mai important aspect este respectarea legislației. Testarea complexă și aplicarea de sancțiuni cu efecte serioase de intimidare în cazul prezenței unor nereguli sunt în mod special importante în cazul produselor importate. Auzim deseori de pericole pentru sănătate asociate jucăriilor ieftine, de proastă calitate, care provin în special din Extremul Orient. În calitate de tată, constat deseori că în loc să fie eliminate prin inspecții mai riguroase, aceste produse amărâte își croiesc drum către mâinile copiilor noștri în cantități și modele din ce în ce mai variate. Trebuie să împiedicăm fluxul continuu de astfel de jucării și să susținem utilizarea la scară largă a jucăriilor făcute din materiale naturale.
<SPEAKER ID="709" NAME="Seán Kelly" AFFILIATION="PPE">
(GA) Dle președinte, am vorbit despre acest subiect anul trecut și, ca și alți vorbitori, mă aflu din nou aici, după un an, iar asta nu este un lucru bun.
<P>
Totuși, presupun că nimic nu te descumpănește mai rău decât să îți vezi copilul rănindu-se sau murind din cauza unei jucării. Ne referim aici la riscul copiilor de a înghiți ceva sau de a se strangula, însă există un pericol mai ascuns, iar acesta este cancerul. Potrivit dovezilor existente, incidența cazurilor de cancer la copiii mici este din ce în ce mai mare. Mulți cred că acest lucru se întâmplă din cauza expunerii la substanțele chimice existente în componența jucăriilor. HPA sunt menționate în special și, prin urmare, este important să reducem până la minimum substanțele CMR din componența jucăriilor pentru copii.
<P>
Prin urmare, trebuie să acționăm.
<P>
Seán Kelly (PPE). - (GA) Este momentul să facem acest lucru și să ne asigurăm că jucăriile folosite de copiii noștri sunt sigure pentru ei.
<SPEAKER ID="712" NAME="Antonio Tajani" LANGUAGE="IT">
Dle președinte, doamnelor și domnilor, în primul rând doresc să precizez încă o dată, ca răspuns la numeroasele întrebări adresate în timpul dezbaterii, că directiva se va aplica operatorilor economici începând cu iulie 2011 și că obligațiile privind substanțele chimice vor intra în vigoare în iulie 2013. În timpul discursului meu, am spus că aplicarea noilor reguli de către toate părțile implicate reprezintă o prioritate pentru Comisie.
<P>
În ceea ce privește supravegherea, este clar faptul că o legislație strictă este necesară, însă ea trebuie să fie și aplicată corect, altfel nu va fi niciodată eficientă. Acesta este motivul pentru care sunt convins că statele membre au de jucat un rol fundamental; într-adevăr, o jucărie care astăzi ajunge pe piața internă din Rotterdam sau din Constanța, România, mâine poate ajunge în Bologna, la Lisabona sau la Helsinki, în absența controalelor la frontieră.
<P>
Lucrul care liniștește consumatorul mai mult decât directivele care sunt actualizate din două în două săptămâni este faptul că poate avea încredere în rigurozitatea și corecta funcționare a procesului de supraveghere a pieței; cu alte cuvinte, poate avea încredere că dacă cineva încearcă să vândă jucării nesigure, respectiva persoană va fi pedepsită iar produsele periculoase vor fi retrase de pe piață.
<P>
Evident, același argument se aplică și în ceea ce privește firmele; cele care respectă regulile plătesc prețul pentru această situație. Într-adevăr, apreciază faptul că nu sunt expuse la o concurență neloială făcută de cei care vând, în cunoștință de cauză sau nu, produse și jucării neconforme. Pe scurt, adevărata provocare este aceea de a liniști consumatorii, de a oferi firmelor siguranță juridică și condiții de concurență echitabile și de a oferi autorităților de supraveghere a pieței resurse și mecanisme de cooperare.
<P>
Prin urmare, în 2011 Comisia va examina posibilitatea de a dezvolta un program multianual de supraveghere a pieței menit să identifice măsurile pe termen lung ce trebuie luate și să pună la dispoziție resursele financiare necesare, pentru a se asigura că statele membre întreprind verificări riguroase și acțiuni consecvente.
<P>
Doresc, de asemenea, să vă informez că, în 2011, intenționez să organizez un eveniment în portul Rotterdam, împreună cu autoritățile olandeze, un eveniment care, eventual, să coincidă cu intrarea în vigoare a directivei. Ideea este să vedem cum se va descurca cel mai mare port din Europa cu respectarea noilor reglementări stabilite de noua directivă.
<P>
În ceea ce privește marca CE - care a fost unul dintre subiectele principale abordate în cadrul audierii în Parlament ce a avut loc înaintea numirii mele și care a fost, de asemenea, discutat în cadrul audierilor din Comisia pentru piața internă - doresc să vă reamintesc faptul că ea nu atestă calitatea; ea certifică doar conformitatea cu anumite standarde. Prin urmare, este un certificat de respectare a unor standarde, nu este un certificat de calitate. Așa cum am spus de multe ori, o marcă de calitate este un lucru pe care îl putem avea în vedere pentru viitor.
<P>
Punerea în aplicare a mărcii CE și împiedicarea utilizării abuzive a acesteia - un lucru care din păcate se întâmplă în cazul multor produse, inclusiv al produselor din afara UE - reprezintă deja sarcini importante. De aceea, eu cred că putem continua să lucrăm în acest sens, să dezvoltăm marca CE - iar eu personal nu sunt împotriva ideii de a discuta introducerea unei mărci de calitate pe viitor, eventual, însă cred că este prematur să facem acest lucru acum.
<P>
În ceea ce privește bazele de date, ele vor fi incluse în revizuirea Directivei privind siguranța produselor. Totuși, în ceea ce privește bisfenolul, care există în componența biberoanelor, aici nu este vorba de o jucărie, directiva nu acoperă această situație, însă, așa cum stimatul deputat a subliniat, această substanță a fost deja scoasă de pe piață.
<P>
Cred că am răspuns majorității întrebărilor care mi-au fost adresate. Le sunt recunoscător președintelui și deputaților care au adresat întrebări Comisiei.
<SPEAKER ID="713" NAME="Președinte">
Dezbaterea a fost închisă.
<P>
Declarații scrise (articolul 149 din Regulamentul de procedură)
<SPEAKER ID="714" NAME="Liam Aylward" LANGUAGE="GA">
Mii de jucării noi ajung pe piața din Europa în fiecare an, iar Crăciunul este perioada când cererea de jucării din magazine este la cel mai înalt nivel. Prin urmare, este o problemă de actualitate.
<P>
Există îngrijorări serioase în privința substanțelor chimice nocive care se găsesc în anumite jucării. Comisia trebuie să rezolve această situație fără întârziere. Standardele de siguranță trebuie să se bazeze pe metode fiabile de testare și trebuie efectuate cercetări intense pentru a garanta că în componența jucăriilor pentru copii nu există substanțe nocive.
<P>
Deși toate jucăriile noi care vor apărea pe piață după data de 20 iulie 2011 va trebui să respecte prevederile noii Directive privind siguranța jucăriilor și deși în Europa există cea mai strictă legislație în privința siguranței jucăriilor, este nevoie de atenție permanentă. Comisia trebuie să fie vigilentă și să întărească supravegherea pe piață a produselor importate.
<P>
Fiecare retragere de pe piață a unei jucării periculoase reprezintă un motiv de îngrijorare și trebuie efectuată o investigație imediată a fiecărui caz în parte. Consumatorii trebuie să aibă încredere în marca CE, care garantează că un produs respectă standardele UE și este fabricat din materiale netoxice.
