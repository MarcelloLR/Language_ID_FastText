<CHAPTER ID="013">
Deschiderea negocierilor internaţionale care au ca scop adoptarea Tratatului internaţional pentru protecţia Antarcticii (dezbatere)
<SPEAKER ID="063" NAME="Preşedintă">
Următorul punct este reprezentat de declaraţiile Consiliului şi ale Comisiei privind deschiderea negocierilor internaţionale în vederea adoptării unui tratat internaţional pentru protejarea regiunii arctice.
<SPEAKER ID="064" NAME="Alexandr Vondra">
--preşedinte în exerciţiu al Consiliului. - Doamnă preşedintă, după cum ştim toţi şi din cele pe care le putem citi în fiecare zi, regiunea arctică are o importanţă din ce în ce mai mare şi merită o atenţie sporită şi din partea Uniunii Europene.
<P>
Acest fapt a fost evidenţiat în rezoluţia pe care Parlamentul a adoptat-o în octombrie. Mă bucur că avem în această după-amiază ocazia să tratăm acest subiect, despre care ştiu că vă priveşte în mod deosebit.
<P>
Doar trei state membre ale UE au teritorii în regiunea arctică. Însă efectele schimbărilor climatice şi ale activităţii umane în regiune se extind mai departe de aceasta. Ceea ce se întâmplă în această regiune are implicaţii semnificative pentru UE ca întreg. Până acum, problemele legate de regiunea arctică au fost tratate de către Uniune în contextul politicilor sectoriale, precum politica maritimă sau lupta împotriva schimbărilor climatice. Deşi cooperarea în cadrul noii dimensiuni nordice acoperă zonele europene arctice, Uniunea nu a dezvoltat o politică cuprinzătoare privind regiunea, care să reunească toate domeniile individuale pertinente de politică.
<P>
Această situaţie este în curs de schimbare. În luna martie a anului trecut, Înaltul Reprezentant Solana şi dna comisar Ferrero-Waldner au supus atenţiei Consiliului European un raport comun asupra schimbărilor climatice şi securităţii internaţionale. Acest raport sublinia noul interes strategic în regiunea arctică. Atrăgea atenţia asupra implicaţiilor vaste ale schimbărilor de mediu pentru regiunea arctică şi recunoştea că acestea ar putea avea consecinţe pentru stabilitatea internaţională şi pentru interesele europene de securitate.
<P>
Raportul solicita dezvoltarea unei politici specifice a UE privind regiunea arctică, pe baza importanţei geostrategice din ce în ce mai mari a regiunii şi ţinând cont de aspecte precum accesul la resurse naturale şi de posibila deschidere a unor noi rute comerciale.
<P>
Comisia a prezentat apoi o comunicare privind UE şi regiunea arctică, în luna noiembrie. Aceasta grupa diversele provocări strategice ale regiunii şi propunea măsuri concrete în trei domenii principale: protejarea şi conservarea regiunii arctice în cooperare cu populaţia; utilizarea durabilă a resurselor; şi consolidarea guvernării multilaterale a regiunii arctice. Acest ultim punct a fost tratat în rezoluţia din octombrie, anul trecut.
<P>
În comunicarea sa, Comisia a propus practic, drept unul dintre obiectivele politicii sale, ca UE să facă eforturi în sensul sprijinirii dezvoltării continue a unui sistem de guvernare prin cooperare a zonei arctice, bazat pe Convenţia Naţiunilor Unite privind dreptul mării (UNCLOS) şi a susţinut punerea integrală în aplicare a tuturor obligaţiilor existente, în locul propunerii unor noi instrumente legale. Acesta este unul dintre elementele-cheie ale comunicării.
<P>
În concluzia sa din decembrie, anul trecut, Consiliul a considerat comunicarea binevenită şi a afirmat că aceasta constituie primul pas concret către viitoarea politică a UE privind regiunea arctică.
<P>
Consiliul a fost de acord cu Comisia că UE ar trebui să aibă drept scop conservarea regiunii arctice în cooperare cu populaţia acesteia şi că ar trebui să trateze problemele specifice ale regiunii într-un mod sistematic şi coordonat. Acesta considera că obiectivele UE pot fi atinse doar printr-o strânsă cooperare cu toate ţările partenere, teritoriile şi comunităţile arctice şi a mai observat cooperarea interguvernamentală din regiune.
<P>
De asemenea, a salutat intenţia Comisiei de a solicita statutul de observator permanent pentru a reprezenta Comunitatea Europeană în Consiliul Arctic. Consiliul a evidenţiat mai ales importanţa cooperării multilaterale, în conformitate cu convenţiile internaţionale pertinente, şi a subliniat în mod special UNCLOS.
<P>
În aceeaşi direcţie cu comunicarea Comisiei, nu a exprimat niciun sprijin pentru ideea unui tratat internaţional.
<P>
Pe baza acestei poziţii, Consiliul continuă lucrările privind detaliile propunerii de acţiuni descrise în comunicarea Comisiei. Sper că este clar din ceea ce am spus astăzi, că acest subiect este luat foarte în serios de către Consiliu.
<P>
Recunoaştem importanţa strategică din ce în ce mai mare a regiunii arctice. Suntem de acord că Uniunea Europeană ar trebui să aibă o politică globală şi coerentă. Cu siguranţă, Consiliul va ţine la curent Parlamentul în legătură cu evoluţia situaţiei şi este recunoscător pentru interesul dvs. permanent faţă de acest subiect.
<SPEAKER ID="065" NAME="Benita Ferrero-Waldner">
membră a Comisiei. - Doamnă preşedintă, aş vrea să mulţumesc Parlamentului pentru interesul său în regiunea arctică şi aş vrea să spun, de asemenea, cât de mult am apreciat rezoluţia privind guvernarea Arcticii din octombrie, anul trecut. Aceasta a dat un imbold politic inclusiv lucrărilor Comisiei privind comunicarea menţionată deja, "UE şi regiunea arctică”, care a fost adoptată în noiembrie, anul trecut.
<P>
De ce este aceasta atât de importantă? Suntem de acord că regiunea arctică merită atenţia internaţională, acum mai mult ca niciodată. Dovezile ştiinţifice arată că schimbările climatice au loc mult mai repede în Arctica decât în restul lumii. Numai în ultimii şase ani, calota glaciară a pierdut aproape jumătate din grosimea sa aproape de Polul Nord şi este posibil să fi trecut de un punct critic. Este un semnal de avertisment clar şi ar fi o atitudine nechibzuită din partea noastră să îl ignorăm. Transformarea radicală a Arcticii are impact asupra oamenilor, a peisajului şi a faunei sale - terestre şi marine.
<P>
Deci, a sosit momentul să luăm măsuri. Din acest motiv am adoptat comunicarea, care reprezintă primul pas către o politică comunitară pentru regiunea arctică, punând bazele unei abordări globale. Comunicarea se concentrează pe trei obiective generale: protejarea şi conservarea Arcticii, în cooperare cu locuitorii acesteia; promovarea utilizării durabile a resurselor; şi consolidarea guvernării multilaterale.
<P>
Propunerile din comunicare sunt rezultatul unei analize foarte amănunţite realizate de Comisie. Această analiză a cuprins consultări cu cele mai importante părţi interesate în Arctica, inclusiv cu statele arctice UE, cât şi non-UE. Consultările au fost cu atât mai necesare cu cât multe activităţi ale UE şi manifestări-cheie pe scară globală, precum politica maritimă integrată sau schimbările climatice, au efect asupra zonei arctice.
<P>
Deci, pe baza acestor discuţii şi în lumina propunerii de rezoluţie supusă astăzi discuţiei, aş vrea să evidenţiez că regiunea arctică diferă de Antarctica printr-o serie de aspecte-cheie. Spre deosebire de Antarctica, care este un continent vast, nelocuit, înconjurat de un ocean, regiunea arctică este un spaţiu maritim, înconjurat de pământ locuit care aparţine unor ţări suverane.
<P>
Deci ideea stabilirii unui regim legal obligatoriu, proiectat special pentru Arctica este, din nefericire, una dificilă, deoarece niciunul dintre cele cinci state care au deschidere la Oceanul Arctic - Danemarca, Norvegia, Canada, Rusia şi Statele Unite - nu este în favoarea unui astfel de regim. Deci mă tem că o astfel de propunere ar fi ineficientă în acest moment, însă s-ar putea dovedi în defavoarea rolului şi credibilităţii UE în cooperarea generală în privinţa Arcticii. În loc să ne irosim eforturile în legătură cu această cauză, interesele şi obiectivele UE sunt deservite mai bine prin consolidarea cooperării multilaterale şi printr-o mai bună utilizare a instrumentelor legale existente.
<P>
Prin Convenţia Naţiunilor Unite privind dreptul mării (UNCLOS) şi prin alte convenţii generale, există deja un cadru legal internaţional extins. UNCLOS este şi temeiul pentru rezolvarea disputelor, inclusiv a celor privind delimitarea spaţiului maritim. Am vrea să vedem că aceste convenţii sunt puse în aplicare integral şi, foarte important, că sunt adaptate la specificul regiunii arctice. De exemplu, propunem un cadru de reglementare pentru gestionarea durabilă a pescuitului, pentru care zonele şi speciile nu sunt încă acoperite de alte instrumente.
<P>
În al doilea rând, vom lucra îndeaproape cu Organizaţia Maritimă Internaţională, dezvoltând şi punând în aplicare standarde internaţionale ferme pentru o navigaţie mai sigură în zona Arcticii, respectând siguranţa persoanelor şi durabilitatea mediului. Acest lucru înseamnă fie extinderea legislaţiei existente sau adoptarea unei noi legislaţii.
<P>
În al treilea rând, vom apăra, de asemenea, principiile recunoscute la nivel internaţional ale libertăţii navigaţiei şi dreptul de trecere inofensivă. Statele de coastă ar trebui să evite măsurile discriminatorii care ţin de regulamentele de navigaţie. Orice măsură va trebui aplicată în conformitate absolută cu dreptul internaţional al mării.
<P>
În al patrulea rând, nu este realistă propunerea unui moratoriu internaţional privind extracţia resurselor din Arctica. Cea mai mare parte a rezervelor de minerale, petrol şi gaze estimate sunt fie pe teritoriul suveran al statelor arctice, fie în zone economice exclusive, şi unele dintre aceste state au planuri extinse pentru dezvoltarea activităţilor de explorare. Însă insistăm că extracţia şi utilizarea resurselor Arcticii trebuie să se conformeze celor mai înalte standarde existente pentru mediu şi pentru durabilitate.
<P>
Împărtăşim preocuparea Parlamentului în legătură cu urgenţa iniţierii acţiunilor în această regiune, iar comunicarea noastră expune o serie de propuneri coerente şi specifice. Având în vedere acestea, ne declarăm mulţumiţi de continuarea cooperării cu dvs., în timp ce dezvoltăm o politică comunitară în ceea ce priveşte zona arctică.
<P>
Nu trebuie să pierdem din vedere niciodată scopul nostru comun şi trebuie să lucrăm împreună cu statele zonei arctice şi cu comunitatea internaţională pentru a găsi cea mai bună şi cea mai eficientă cale de a conserva şi de a proteja zona arctică pentru generaţiile viitoare.
<SPEAKER ID="066" NAME="Anders Wijkman">
în numele Grupului PPE-DE. - Doamnă preşedintă, am luat parte la o serie de reuniuni în regiunea arctică, reuniuni care s-au concentrat foarte mult pe schimbările climatice.
<P>
În mod normal, prima zi a acestor reuniuni este dedicată efectelor grave pentru regiune, pentru fauna acesteia, pentru traiul locuitorilor săi şi aşa mai departe, din cauza încălzirii globale. A doua zi este adesea dedicată oportunităţilor privind exploatarea geologică. Există o contradicţie aici. Aş spune că exploatarea rapidă a resurselor geologice ar implica riscuri foarte serioase.
<P>
Sunt de acord că nu se poate trasa o paralelă exactă între Arctica şi Antarctica - aici sunt de acord cu dna comisar. În acelaşi timp, întrucât nu avem un cadru de mediu bine conturat şi durabil pentru genul de activităţi care sunt explorate acum de către naţiunile din această regiune, cred că această rezoluţie trimite un semnal foarte important: fiţi atenţi. Cred că este semnificativ faptul că este susţinută de toate grupurile politice.
<P>
Enumerăm trei căi de înaintare alternative: una, un tratat internaţional care să conţină, bineînţeles, prevederi speciale pentru această regiune în comparaţie cu Antarctica; doi, un moratoriu, până la noi cercetări ştiinţifice şi o mai bună înţelegere a regiunii, a vulnerabilităţii sau sensibilităţii acesteia şi până la rezultatele multor alternative energetice pe care acum le dezvoltăm într-un ritm alert. Poate că în viitor nu vom avea nevoie deloc de acel combustibil fosil.
<P>
Deci, chiar dacă în acest Parlament colegii pot avea opinii diferite pe marginea acestui subiect în legătură cu cea mai responsabile cale de urmat, cred că este foarte important să susţinem toţi această rezoluţie. Vreau să subliniez că dorim să depăşim simpla cooperare multilaterală intensificată şi dialogul; dorim să ne asigurăm că sunt protejate siguranţa mediului şi nivelul de trai al locuitorilor.
<SPEAKER ID="068" NAME="Véronique De Keyser" LANGUAGE="FR">
Domnule preşedinte, aş dori să vă amintesc prompt despre ceea ce se întâmplă în zona arctică, astfel încât toată lumea să înţeleagă care este miza acestei dezbateri. La Polul Nord, încălzirea globală intensifică dorinţa de control asupra bogăţiei naturale a regiunii. Topirea gheţii va simplifica, aşa cum aţi spus, exploatarea rezervelor mari de petrol şi gaze şi deschiderea unei căi navigabile între Est şi Vest, care va economisi mii de kilometri pentru navele de mărfuri, dar se va dovedi dezastruoasă, din nefericire, pentru mediu.
<P>
Pretenţiile la suveranitate asupra zonei din partea a cinci ţări de la graniţă - Canada, Danemarca, Rusia, Statele Unite şi Norvegia - duc la tensiuni evidente. Ministrul Afacerilor Externe din Canada a anunţat săptămâna aceasta că suveranitatea Canadei asupra pământurilor şi apelor din zona arctică este veche, cu tradiţie şi bazată pe documente istorice. A spus că guvernul canadian ar promite, de asemenea, monitorizarea politică sporită şi o prezenţă militară mai mare în apele arctice canadiene.
<P>
Aceste cuvinte au ca ecou anunţul de la Kremlin prin care se făcea cunoscută intenţia de a desfăşura forţe militare în zona arctică pentru a-şi proteja interesele. Până în prezent, reglementarea acestei zone strategice a provenit de la Convenţia Naţiunilor Unite privind dreptul mării, semnată de 150 de ţări la 10 decembrie 1982. Aceasta stabileşte că statele de coastă exercită controlul asupra unei zone de până la 200 de mile de la coastă şi au drepturi economice asupra resurselor de pe fundul mării, dar această zonă poate fi extinsă dacă statele dovedesc că platformele continentale se întind dincolo de 200 de mile. Până în luna mai 2009 - şi este o dată foarte apropiată - trebuie să depună o cerere de acest tip la ONU.
<P>
Rusia a luat iniţiativa în 2001, de unde îngrijorarea actuală. În ceea ce priveşte grupul meu şi dl Rocard, care a iniţiat această dezbatere în Grupul Socialist din Parlamentul European şi care a fost numit recent ambasador pentru zona arctică, având în vedere implicaţiile pentru energie, mediu şi securitatea militară, Convenţia privind dreptul mării nu este adecvată pentru zona arctică. Polul Nord este un bun global care trebuie să fie protejat printr-o cartă obligatorie, în care Uniunea Europeană trebuie să joace un rol principal. Dorim un Pol Nord curat şi, mai presus de toate, fără trupe.
<SPEAKER ID="069" NAME="Diana Wallis">
în numele Grupului ALDE. - Domnule preşedinte, această dezbatere continuă evident rezoluţia noastră din luna octombrie a anului trecut privind guvernarea zonei arctice. Grupul nostru nu vede nicio problemă în a sprijini dorinţa creării unui tratat privind zona arctică, ci mai mult în ceea ce priveşte căutarea unui nou mod de guvernare. Tratatul este probabil mai mult simbolic, dar insistăm asupra colaborării cu - şi respectării - naţiunilor, şi, în special, a locuitorilor din zona arctică. Oamenii, aşa cum aţi spus deja, sunt cei care fac diferenţa dintre zona arctică şi Antarctica.
<P>
Există deja structuri internaţionale - reglementările Organizaţiei Maritime Internaţionale (OMI), Dreptul internaţional al mării - dar este nevoie de ceva mai adaptat şi mai specific. Trebuie să ne bazăm pe activitatea Consiliului Arctic. Domnule comisar, trebuie să vă alăturaţi cât mai curând posibil şi să ajutaţi la construcţia capacităţii politice a acestuia. Cu orice preţ, trebuie să evităm o întoarcere la suveranitatea de stil vechi, la pretenţiile teritoriale şi la interguvernamentalism. Un stil nou de guvernare este necesar pentru această zonă fragilă a globului nostru, în care fiecare cetăţean al lumii simte că are un interes sau o miză.
<P>
De asemenea trebuie să dovedim garanţiile noastre pentru implicarea în zona arctică, iar istoricul nostru ca europeni nu este bun. Marinarii şi comercianţii noştri au distrus mediul arctic în secolele al XVII-lea şi al XVIII-lea cu aşa-zisa "violare a Spitsbergenului”. Emisiile industriale produse de noi sunt cele care au condus direct la modificarea violentă a climei în regiune şi acum ameninţăm cu impunerea valorilor şi tradiţiilor noastre oamenilor din zona arctică, în acest moment foarte sensibil. Trebuie să îi ascultăm şi să cooperăm cu ei, deoarece, să fim sinceri, antecedentele lor în ceea ce priveşte protecţia mediului sunt mai bune decât ale noastre. Prin urmare, grupul nostru nu va sprijini moratoriul de 50 de ani.
<SPEAKER ID="070" NAME="Godfrey Bloom">
în numele Grupului IND/DEM.- Domnule preşedinte, locuiesc pe o insulă minunată - o insulă frumoasă - care a fost distrusă în mod sistematic de Uniunea Europeană în ultimii 15 ani. Am văzut Directiva Uniunii Europene privind depozitele de deşeuri, prin care deşeurile industriale sunt aruncate pe pământ - numite în glumă "compost”. Am văzut sute de mii de peşti aruncaţi în Marea Nordului. În apropierea satului meu, am văzut la ce a folosit existenţa unor câmpuri minunate de grâu şi de orz şi vaci de lapte transformate în lucruri ca trestia chinezească şi tot felul de alţi biocombustibili, care au distrus mediul nostru şi au ridicat preţul alimentelor.
<P>
Uniunea Europeană doreşte ca noi să ne îndeplinim obiectivele în privinţa energiei regenerabile. Treizeci şi cinci de mii de turbine eoliene de dimensiunea unor avioane cu reacţie uriaşe sunt cea mai mare profanare a insulei mele frumoase de la începutul revoluţiei industriale. Şi acum dorim să ne cerem iertare faţă de una din ultimele regiuni sălbatice din lume, Arctica. Deci, domnule preşedinte, stimaţi colegi, permiteţi-mi să vă spun că sunt de acord cu dna Wallis. Mărturia dvs. este îngrozitoare şi răspunsul trebuie să fie, pentru Dumnezeu, nu vă mai amestecaţi în asta.
<SPEAKER ID="071" NAME="Avril Doyle" AFFILIATION="PPE-DE">
Domnule preşedinte, da, dl comisar are dreptate. Arctica este destul de diferită în multe moduri de Antarctica şi, numai în urmă cu câteva luni, la 8 octombrie 2008, am vorbit în cameră despre acest subiect.
<P>
Arctica, după cum afirmam atunci, joacă un rol geostrategic din ce în ce mai important în lumea noastră şi de-a lungul ultimului deceniu au apărut câteva chestiuni critice în această regiune. Acum ne confruntăm cu deschiderea căilor maritime care au fost închise până în prezent, un rezultat direct al schimbărilor climatice. Aceasta nu ne surprinde, deoarece Arctica se încălzeşte cu o viteză mai rapidă, cu o creştere de două grade în ultimii o sută de ani, în comparaţie cu o medie de doar 0,6 grade în restul lumii.
<P>
Acest ecosistem foarte vulnerabil se află sub presiunea din ce în ce mai mare exercitată de naţiunile avide de resurse care doresc să-i exploateze potenţialul fără a ţine cont de importanţa sa fundamentală ca o forţă stabilizatoare a climei mondiale.
<P>
Sunt de acord cu punctul de vedere al dnei Wallis, că un apel pentru un moratoriu de 50 de ani privind orice exploatare nu este nici practic, nici rezonabil, dar cred că un moratoriu limitat privind exploatarea nouă - până la noi studii ştiinţifice - este un lucru cu care probabil ar putea fi de acord toate naţiunile civilizate.
<P>
În afară de aceasta, UE numără printre statele membre nu mai puţin de trei naţiuni arctice împreună cu alte două ţări vecine care fac parte din SEE, reprezentând mai mult de jumătate din apartenenţa numerică a Consiliului Arctic. Acesta este un motiv suficient care ne permite să ne afirmăm, în cel mai bun sens al cuvântului, la nivel global asupra acestei chestiuni.
<P>
Zona arctică este decisivă pentru clima globală şi numai din acest motiv trebuie să contribuim la un nou stil de guvernare pentru această frumoasă şi - aşa cum a spus antevorbitorul - una din ultimele zone sălbatice din lume.
<SPEAKER ID="072" NAME="Martí Grau i Segú" AFFILIATION="PSE).-(ES">
Regiunea arctică este una din cele mai fragile de pe planeta noastră. Consecinţele exploatării nerestricţionate a resurselor sale naturale ar fi catastrofice, nu numai pentru zona înconjurătoare şi populaţia băştinaşă, ci şi pentru întreaga lume.
<P>
Dezgheţul unor zone mari a făcut din aceste riscuri o realitate, creând necesitatea unui nou regulament global în vederea protejării Arcticii, similar cu cel existent pentru Antarctica, ţinând cont de diferenţele care au fost deja subliniate în cadrul dezbaterii.
<P>
Avem nevoie de un tratat internaţional între toate părţile implicate, care include, fără îndoială, Uniunea Europeană, cu scopul de a proteja mediul arctic unic, de a asigura durabilitatea completă a tuturor tipurilor de activitate umană şi de a pune în aplicare regulamentul multilateral al navigaţiei pe noile rute maritime care devin accesibile.
<P>
De când a fost creat, Consiliul Arctic este un model de cooperare în ceea ce priveşte gestionarea problemelor comune. În aceste vremuri de dificultate sau nesiguranţă, trebuie să manifestăm acel spirit şi acea înţelegere la un nivel mai ridicat astfel încât să evităm ca statele vecine sau alţi jucători internaţionali să se implice în argumente geostrategice şi să uite care trebuie să fie obiectivul lor comun: conservarea unui uriaş patrimoniu comun.
<SPEAKER ID="073" NAME="Laima Andrikien" AFFILIATION="PPE-DE">
Domnule preşedinte, discutăm astăzi despre protejarea zonei arctice, un subiect foarte fierbinte - nu numai pentru Uniunea Europeană.
<P>
În primul rând, deoarece se estimează că regiunea arctică conţine resurse energetice uriaşe - nu mai puţin de 20% din rezervele recuperabile nedescoperite tehnic - tentaţia de a exploata aceste resurse este irezistibilă. În al doilea rând, mediul arctic este excepţional de fragil. Întreaga comunitate internaţională rămâne afectată de multe din modificările care au loc deja. În al treilea rând, disputele teritoriale ameninţă Arctica. Riscăm declanşarea unor conflicte majore între ţările care doresc să protejeze - inclusiv prin mijloace militare - ceea ce ţările din regiune consideră a fi interesele lor naţionale.
<P>
Este momentul ca Parlamentul European să ia o poziţie clară, deoarece nu a participat aproape deloc la această dezbatere până acum, exceptând rezoluţia noastră, adoptată în luna octombrie a anului trecut, prin care se solicita un tratat internaţional pentru protejarea zonei arctice. Este important să menţionăm că statele membre ale UE şi ţările asociate SEE reprezintă mai mult de 50% din membrii Consiliului Arctic. Aşa cum este pentru Statele Unite, Arctica trebuie să fie o prioritate strategică şi pentru Uniunea Europeană.
<P>
Sprijin deplin proiectul nostru de propunere referitor la cooperarea dintre Comisie şi Consiliu pentru a stabili un moratoriu privind exploatarea resurselor geologice din Arctica pe o perioadă de 50 de ani, până la studii ştiinţifice noi. Noi, Parlamentul European, trebuie să invităm Comisia să iniţieze negocieri cu autorităţile ruse privind un număr de aspecte importante care sunt menţionate în proiectul nostru de rezoluţie. A venit momentul să includem Arctica pe agendă pentru apropiata reuniune la nivel înalt EU-Rusia.
<SPEAKER ID="074" NAME="Christian Rovsing" AFFILIATION="PPE-DE).-(DA">
Domnule preşedinte, Groenlanda face parte din Regatul Danemarcei cu responsabilitate semnificativă prin guvernul local. Arctica nu este de nelocuit. Nu este un teren întins nereglementat cum este Antarctica. Dimpotrivă, terenurile întinse aparţin ţărilor arctice şi patru milioane de oameni locuiesc acolo, o treime din aceştia reprezentând populaţia băştinaşă. Aceşti oameni şi naţiunile lor au pretenţia legitimă de a exploata resursele şi oportunităţile din zonă. Numai marea din mijloc are statut internaţional şi în această privinţă, Convenţia Naţiunilor Unite cu privire la dreptul mării (UNCLOS) formează o bază legală relevantă. Această abordare a fost confirmată, de asemenea, de statele de pe coasta arctică în Declaraţia de la Ilulissat din 2008. Pe lângă UNCLOS, există un număr mare de alte instrumente relevante internaţionale şi regionale. Nu prea mai este nevoie de mai multă guvernare. Cel mult există o necesitate de adaptare a instrumentelor deja instaurate. Danemarca a trimis Consiliului Arctic o propunere de examinare a acordurilor existente în vederea actualizării lor. Acest lucru se va face şi trebuie făcut în colaborare cu statele arctice şi populaţia din zona arctică.
<SPEAKER ID="075" NAME="Charles Tannock" AFFILIATION="PPE-DE">
Domnule preşedinte, Tratatul privind zona arctică serveşte drept un exemplu global remarcabil al faptului că pretenţiile teritoriale ale statelor riverane pot fi respinse în favoarea cooperării paşnice şi a cercetării ştiinţifice. Cum lumea se confruntă cu problema încălzirii globale cu impact asupra topirii celor două calote şi cauzând creşterea nivelurilor apei şi cum canalele maritime arctice îngheţate se redeschid pentru navigaţie, este important să se găsească un acord analog pentru nordul îngheţat - sau mai bine spus dezgheţat - al Arcticii. Lupta pentru pretenţiile de suveranitate şi resursele minerale din zona arctică, evidenţiată prin arborarea melodramatică a drapelului rus pe fundul mării, trebuie respinsă.
<P>
UE trebuie să încerce să convingă cele cinci state riverane arctice - Statele Unite, Canada, Rusia, Norvegia şi Danemarca - de înţelepciunea unei astfel de abordări.
<SPEAKER ID="076" NAME="Johannes Lebech" AFFILIATION="ALDE) -(DA">
Domnule preşedinte, ca danez implicat în depunerea acestei propuneri de rezoluţie împreună cu dna Wallis în Grupul Alianţei Liberalilor şi Democraţilor pentru Europa, nu sunt neapărat foarte popular. Totuşi, cred că principala abordare adoptată de rezoluţie este una bună. Este bine că UE îşi concentrează atenţia asupra regiunii arctice. De asemenea, este bine pentru naţiunile mici ale Danemarcei şi Norvegiei că UE se implică în această problemă, astfel încât noi nu trebuie doar să ne jucăm cu băieţii mari din zonă, Statele Unite şi Rusia.
<P>
Cu toate acestea, aş dori să spun că nu pot să votez în favoarea moratoriului care este inclus acum în rezoluţie. În primul rând, este chiar nerealist. Rusia şi Statele Unite nu-l vor accepta în niciun caz. În plus, totuşi, mai cred că, aşa cum a spus dl Rovsing, trebuie să ţinem cont de populaţia din regiune şi din Groenlanda se aşteaptă în mod firesc, şi pe bună dreptate, să fie capabili să utilizeze resursele naturale de pe teritoriul lor, asemenea oricărei alte naţiuni pe teritoriul său.
<SPEAKER ID="077" NAME="Marie Anne Isler Béguin" AFFILIATION="Verts/ALE">
(FR) Domnule preşedinte, dle comisar, doresc pur şi simplu să vă reamintesc că urşii polari de pe sloiurile de gheaţă ne-au arătat cât de mult a fost afectată întreaga lume de poluarea chimică. DDT a fost găsit în grăsimea lor şi cu toţii ştim foarte bine că nu este o substanţă care se foloseşte pe sloiurile de gheaţă.
<P>
În orice caz, doresc să mulţumesc Comisiei pentru propunerea pe care a făcut-o după discuţia pe care am avut-o aici în Parlament, deoarece este urgent, având în vedere schimbările climatice, să protejăm singura zonă care este ferită de jefuirea umană. Nu trebuie să uităm acest lucru.
<P>
Desigur - şi aici adopt ideea dnei De Keyser - este vorba de urgenţă politică, deoarece, la urma urmelor, suntem obligaţi să facem ceva pentru zona arctică. Într-adevăr, unii dintre proprietarii unei părţi din acest continent au proiecte legate de această zonă. Ştim foarte bine că Rusia, despre care am vorbit recent, doreşte să-şi stabilească frontierele dincolo de zona sa maritimă şi să le extindă peste platforma continentală. Este deci o chestiune urgentă pentru noi, deoarece Rusia doreşte, de asemenea, să arboreze steagurile sale acolo şi să-şi instaleze unităţile militare, asemenea Canadei.
<P>
Ceea ce lipseşte din propunerea dvs., probabil, este ce am solicitat ultima dată, şi anume, un tratat internaţional pentru protecţia zonei arctice, care ne va permite să asigurăm definitiv protecţia sa.
<SPEAKER ID="078" NAME="Alojz Peterle" AFFILIATION="PPE-DE).-(SL">
Suntem martorii atât ai unei crize naturale, cât şi umane în zona arctică. Eforturile noastre trebuie să fie direcţionate către garantarea faptului că nu sunt urmate de o criză politică sau de o criză de orice fel. Apelul pentru o abordare responsabilă a problemei zonei arctice este un SOS şi o ţine de guvernarea globală. Apreciez, în mod special, orice efort care respectă populaţia băştinaşă din această regiune.
<SPEAKER ID="079" NAME="Paul Rübig" AFFILIATION="PPE-DE).-(DE">
Domnule preşedinte, dle comisar, doamnelor şi domnilor, în primul rând aş dori să-i mulţumesc dnei Ferrero-Waldner, care a cooperat foarte strâns cu Parlamentul European şi este, cu siguranţă, cel mai muncitor comisar în acest domeniu: Apreciez cu adevărat acest lucru. A fost prezentă şi la reuniunea noastră cu ţările din Spaţiul Economic European, de săptămâna trecută: la urma urmelor, dimensiunea nordică este importantă în special aici şi Diana Wallis a pus şi ea accent în repetate rânduri pe faptul că Europa poartă o responsabilitate specială în această privinţă.
<P>
Cred că, în special în contextul unei crize energetice şi financiare, este obligatoriu să manifestăm un interes mai mare în acest domeniu şi să răspundem, de asemenea, dorinţelor şi nevoilor populaţiei în această privinţă, deoarece, în ultimă instanţă, omul şi natura nu sunt în opoziţie, ci trebuie să se completeze unul pe altul. Din acest punct de vedere, cred că putem indica câteva succese remarcabile, în special în politica energetică şi, probabil, vom putea intensifica cooperarea în acest domeniu.
<SPEAKER ID="080" NAME="Alexandr Vondra">
preşedintele în exerciţiu al Consiliului.- Domnule preşedinte, salut această dezbatere oportună. Ca rezultat al căutării resurselor şi al schimbărilor climatice, regiunea arctică este la un pas de o modificare profundă. Nu va fi afectată numai regiunea, ci, aşa cum au recunoscut mulţi aici, astăzi, şi UE în ansamblu. Pe fondul acestor dezvoltări, este important ca UE să abordeze zona arctică într-un mod cuprinzător şi strategic, care să acopere o gamă largă de aspecte, cum ar fi mediul, transportul, biodiversitatea, schimbările climatice, afacerile maritime, energia şi cercetarea, cât şi protecţia subzistenţei populaţiei băştinaşe.
<P>
Consider că în prezent Consiliul abordă cu seriozitate această problemă. Acesta sprijină în linii mari sugestiile prezentate în comunicarea Comisiei. Trebuie să constituie baza pentru o politică privind zona arctică, care trebuie să fie dezvoltată într-o manieră cuprinzătoare. Celor care vorbesc despre noul tratat, nu există nicio poziţie a Consiliului în acest moment, deoarece Consiliul este acum în procesul examinării propunerilor Comisiei. Aş dori doar să amintesc concluziile Consiliului din luna decembrie. În concluzie, spunem că obiectivele UE ar putea fi realizate numai în cooperare strânsă cu ţările arctice şi că UE trebuie să-şi consolideze participarea în conformitate cu actualele convenţiile internaţionale.
<P>
Cum am menţionat mai devreme, propunerile Comisiei sunt studiate acum mai în detaliu. Acestea vor facilita, cred, acordul privind o soluţie globală la multe provocări diverse cu care ne confruntăm în regiunea arctică. Apreciez interesul acestui Parlament şi sunt pregătit să revin pentru a raporta imediat ce Consiliul a luat o poziţie.
<SPEAKER ID="081" NAME="Benita Ferrero-Waldner">
membră a Comisiei. - Domnule preşedinte, aşa cum am subliniat la începutul acestei dezbateri importante, Uniunea Europeană trebuie să joace un rol din ce în ce mai mare în protejarea mediului arctic, în promovarea exploatării durabile a resurselor naturale şi în intensificarea guvernării multilaterale în zona arctică. Suntem angajaţi în conservarea zonei arctice şi, în acelaşi timp, scopul nostru este să contribuim la un sistem de cooperare care va garanta durabilitatea, cât şi accesul liber şi echitabil. Pentru ca aceste eforturi să se bucure de reuşită, trebuie să cooperăm strâns cu statele arctice şi părţile arctice interesate, după cum am spus.
<P>
În această privinţă, Comisia propune să promoveze punerea în aplicare şi elaborarea completă a obligaţiilor existente, mai degrabă decât propunerea unor instrumente legale noi în vederea intensificării securităţii şi stabilităţii. Gestionarea strictă de mediu şi folosirea durabilă a resurselor, cât şi accesul deschis şi echitabil. În acelaşi timp, UE a subliniat deja faptul că, pentru zonele care nu intră în jurisdicţia naţională, prevederile legate de protecţia mediului în temeiul acestei Convenţii rămân mai degrabă generale şi vom continua să colaborăm în cadrul Naţiunilor Unite în vederea dezvoltării ulterioare a unor cadre, adaptându-le la noile condiţii sau la specificităţile zonei arctice. De exemplu, un nou acord de punere în aplicare UNCLOS privind biodiversitatea marină dincolo de zonele de jurisdicţie naţională poate lua în considerare zona arctică şi, de asemenea, am trimis solicitarea noastră preşedinţiei norvegiene a Consiliului Arctic. Acceptarea solicitării Comisiei necesită decizia unanimă a tuturor membrilor Consiliului Arcticii. Prezenta decizie, care este aşteptată la 29 aprilie - adică foarte curând - poate fi afectată negativ de o iniţiativă care propune probabil un Tratat Arctic, deci trebuie să fim atenţi la acest aspect.
<P>
În final, permiteţi-mi să spun că statele de pe coasta arctică au o preferinţă clară pentru UNCLOS, ca o bază. Uniunea Europeană trebuie să ţină cont de acest lucru când dorim să dezvoltăm o cooperarea şi mai puternică în beneficiul zonei Arcticii, a locuitorilor săi şi a naturii sale sălbatice. În acest context, nu trebuie să slăbim cadrele existente pentru cooperare, deoarece acest lucru nu ar fi în avantajul obiectivelor şi intereselor noastre. Nici nu ar corespunde spiritului proiectului dvs. de rezoluţie.
<P>
În concluzie, consider că nu sunt corecte condiţiile pentru un tratat internaţional privind Arctica şi că ar trebui să ne concentrăm eforturile noastre în vederea asigurării aplicării eficace a cadrelor legale existente, astfel umplând golurile care pot exista, şi în vederea adaptării regulamentelor la specificităţile Arcticii. Ceea ce pare mult mai fezabil.
<SPEAKER ID="082" NAME="Preşedinte">
Am primit şase propuneri de rezoluţiidepuse în conformitate cu articolul 103 alineatul (2) din Regulamentul de procedură.
<P>
Dezbaterea a fost închisă.
<P>
Votarea va avea loc mâine, joi, 2 aprilie 2009.
