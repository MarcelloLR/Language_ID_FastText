<CHAPTER ID="014">
Sudan și Sudanul de Sud (dezbatere) 
<SPEAKER ID="274" NAME="Președintă">
Următorul punct pe ordinea de zi este declarația vicepreședintei Comisiei și Înaltului Reprezentant al Uniunii pentru afaceri externe și politica de securitate cu privire la Sudan și la Sudanul de Sud(2011/2717 [RSP]).
<P>
Cred că dl Piebalgs o reprezintă. Vă mulțumesc, dle Piebalgs. Dle comisar, aveți cuvântul în numele Înaltului Reprezentant și al Comisiei.
<SPEAKER ID="275" NAME="Andris Piebalgs">
membru al Comisiei, în numele Vicepreședintelui Comisiei și Înaltului Reprezentant al UE pentru afaceri externe și politica de securitate. - Dnă președintă, perioada de tranziție de șase ani a Acordului global de pace sudanez se va încheia în aproximativ o lună de zile. Acesta este un moment istoric pentru Sudan și chiar pentru întreg continentul african. Oamenii din Sudanul de Sud au așteptat mult timp acest moment al declarării independenței țării lor, la data de 9 iulie. Uniunea Europeană va fi reprezentantă la ceremonia dedicată zilei independenței de Înaltul Reprezentant și Vicepreședintele Comisiei.
<P>
Urmare a unui referendum credibil de la începutul acestui an, noi am lăudat părțile sudaneze pentru activitatea remarcabilă pe care au desfășurat-o pentru organizarea referendumului. Am salutat faptul că președintele Bashir a declarat public că Sudanul de Nord va fi primul care va recunoaște un Sudan de Sud independent. Dar impulsul pozitiv al perioadei de după referendum a dispărut. Există tendințe îngrijorătoare referitoare la creșterea tensiunilor și la conflict. Ciocnirile violente recente din Abyei și împrejurimile sale ar putea foarte bine să conducă la o altă confruntare militară între Nord și Sudanul de Sud.
<P>
Noi am discutat despre Sudan în Consiliul Afaceri Externe, atât în ianuarie, cât și în mai, și ne vom reveni asupra subiectului la Consiliul Afaceri Externe din 20 iunie. La Consiliu, Înaltul Reprezentant intenționează să prezinte o abordare strategică globală a UE pentru Sudan, axată în principal pe un Sudan de Sud independent, incluzând însă și elemente pentru o angajare constructivă cu Sudanul de Nord, inclusiv zonele de tranziție, Darfur și Estul. De fapt, nu vom fi martorii nașterii unui singur stat, ci a două noi state.
<P>
Abordarea globală va fi un document de strategie politică, definind toate punctele principale ale politicii noastre față de Sudan. Obiectivele principale ale UE sunt de a sprijini atât procesul de pace dintre cele două state, cât și democratizarea și prosperitatea lor. Dorim să vedem două state viabile, coexistând ca buni vecini care împart o graniță comună, permițând schimbul transfrontalier de persoane, bunuri, capital și idei.
<P>
Sudanul de Sud va avea nevoie de întreaga noastră atenție în termeni de stabilizare, construire a statului, a instituțiilor și a capacității instituționale și de dezvoltare pe termen lung. Preocuparea noastră principală ar fi aceea de a evita eșecul statului.
<P>
Ca parte a unei posibile strategii de răspuns, vom urmări un număr de elemente importante: consolidarea prezenței UE în Juba prin înființarea unei delegații a UE; inițierea unui dialog politic comprehensiv; stabilizarea Sudanului de Sud și a graniței comune, prin mijloace și instrumente specifice - inclusiv prin politica de securitate și apărare comună și Instrumentul pentru stabilitate - și creșterea asistenței pentru dezvoltare.
<P>
În ceea ce privește ultimul element menționat, UE a pus de curând la dispoziție pentru Sudanul de Sud fonduri suplimentare totalizând 200 de milioane euro, astfel că pachetul nostru financiar se ridică astăzi la aproximativ 300 de milioane de euro. Lucrăm împreună cu statele membre la un exercițiu de programare în comun al UE, pentru a maximiza impactul în teritoriu. În același timp, vom continua asistența umanitară și vom acționa pentru a ne asigura că comerțul face parte din abordarea globală.
<P>
Sudanul de Nord, pe de altă parte, va suferi câteva pierderi. Trebuie să sprijinim elementele reformiste din Nord, să promovăm un dialog politic incluziv și să ne intensificăm eforturile de promovare a drepturilor omului. Încercăm să ne consolidăm dialogul politic cu guvernul de la Khartoum. Vizita mea recentă a dorit să semnalizeze angajamentul reînnoit al UE ca urmare a răspunsului pozitiv al Khartoum-ului față de rezultatul referendumului.
<P>
Cu toate acestea, suntem extrem de îngrijorați în privința violențelor recente și, astfel cum am spus, a ocupării militare a orașului Abyei, care constituie o încălcare clară a Acordului global de pace (AGP). Cerem părților să se abțină în continuare de la orice alte provocări și să negocieze condițiile pentru coexistența pașnică pe termen lung a comunităților locale care trăiesc în orașul Abyei și în împrejurimile sale.
<P>
De asemenea, continuăm să fim îngrijorați cu privire la arestarea apărătorilor drepturilor omului, a jurnaliștilor, politicienilor opoziției și a studenților care protestează pașnic. Unul dintre principiile de bază ale AGP a fost înființarea unor guverne democratice bazate pe respectul pentru diversitate și libertățile fundamentale. Vrem să vedem respect pentru libertățile fundamentale și guverne cu adevărat democratice și incluzive, atât în Sudanul de Nord, cât și în Sudanul de Sud.
<P>
De asemenea, trebuie să menționez și Darfurul. Uniunea Europeană rămâne foarte îngrijorată atât cu privire la continuarea violenței în Darfur, care conduce la strămutări, cât și cu privire la impactul sever pe care aceasta îl are asupra operațiunilor umanitare.
<P>
Există vești bune. Cei trei cetățeni europeni care erau ținuți ostatici de câteva luni în Darfur au fost eliberați, însă noi știm în același timp că situația în Darfur este neschimbată. Trebuie să continuăm să sprijinim eforturile de a se ajunge la o pace dreaptă și cuprinzătoare în Darfur, încercând să asigurăm un rezultat pozitiv al procesului de negociere a păcii și să creăm la fața locului condiții care să permită un proces politic stabilit la Darfur. Salutăm rezultatul recentei Conferințe a tuturor părților implicate de la Doha, care sperăm că va contribui la astfel de evoluții importante către o pace durabilă în Darfur.
<P>
La final, trebuie să menționez justiția. O pace durabilă în Darfur nu poate fi obținută fără justiție și reconciliere. Trebuie să se elimine impunitatea. Consiliul a reamintit în mod repetat obligația guvernului din Sudan de a coopera deplin cu Curtea Penală Internațională conform Rezoluției 1593 a Consiliului de Securitate al Organizației Națiunilor Unite. Oamenii din Darfur merită să obțină ceea ce au dorit pentru atât de mult timp - o pace durabilă și justiție.
<SPEAKER ID="276" NAME="Mariya Nedelcheva" LANGUAGE="FR">
Dnă președintă, dle comisar, doamnelor și domnilor, ceea ce m-a surprins cel mai mult la momentul referendumului din Sudanul de Sud privind autodeterminarea a fost entuziasmul și bucuria, chiar exaltarea locuitorilor. Oamenii erau fericiți pentru că, în sfârșit, aveau un cuvânt de spus. În sfârșit, după mai bine de 20 de ani de război, au simțit că ceea ce ei aveau de spus era ascultat.
<P>
Nu trebuie să dezamăgim acești șase milioane de oameni din Sudanul de Sud, dar nu trebuie să îi uităm nici pe locuitorii din Sudanul de Nord. Odată cu impulsul democratic adus de rezultatele referendumului, este important ca negocierile să fie cât mai transparente posibil, astfel încât să constituie o bază solidă pentru dezvoltarea viitoare a fiecăruia dintre noile state precum și pentru dezvoltarea viitoare a relațiilor dintre acestea și a celor cu comunitatea internațională. Viabilitatea și stabilitatea, atât a nordului cât și a sudului, sunt cruciale. Este vital ca în sfârșit să se găsească soluții la problemele care până acum au rămas nerezolvate. Mă refer la problemele legate de cetățenie, împărțirea datoriilor și a veniturilor provenite din petrol și la chestiunea dificilă a frontierelor nedefinite.
<P>
În plus, referendumurile trebuie să continue în Abyei, Kordofanul de Sud și regiunile Nilului Albastru în cadrul Acordului global de pace. Situația din Abyei se înrăutățește pe zi ce trece. Este extrem de îngrijorătoare. Abyei nu trebuie sa ajungă într-un punct fără întoarcere, care ar anula mai mult de șase ani de negocieri. Tensiunile care se transformă într-un conflict deschis amenință să umbrească independența Sudanului de Sud și să arunce din nou regiunea în haos.
<P>
Cu toate acestea, situația din Abyei nu trebuie să ne facă să uităm situația din Darfur. În această privință, trebuie luate în considerare concluziile Conferinței de la Doha, astfel cum tocmai ați spus, dle comisar, iar noi nu trebuie să pierdem din vedere necesitatea actuală de a canaliza ajutorul umanitar și de a garanta siguranța lucrătorilor umanitari. Negocierile transparente sunt o garanție a două state viabile, la fel ca și încetarea violenței și cooperarea eficientă dintre cele două state.
<P>
Bineînțeles ca acesta este cadrul care a fost deja conturat pe parcursul procesului de desfășurare a referendumului. Este important ca acesta să continue, astfel încât să se asigure faptul că voința politică a ambelor state și a comunității internaționale este transpusă în practică sub forma proiectelor de dezvoltare reală pentru cetățenii ambelor țări. Acești cetățeni și bunăstarea lor trebuie să fie principala preocupare a democratizării, pluralismului politic și respectului pentru drepturile omului și pentru diversitatea religioasă, culturală și etnică, atât în Sudanul de Sud, cât și în cel de Nord.
<SPEAKER ID="277" NAME="Véronique De Keyser" LANGUAGE="FR">
Dnă președintă, la 9 iulie, Sudanul de Sud va sărbători nou dobândita sa independență și demnitate și, într-adevăr, sudanezii vorbesc despre acest eveniment în termeni de demnitate și emoție.
<P>
Dle Piebalgs, am pregătit un discurs de trei minute. Cu toate acestea, în timp ce vă ascultam m-am întrebat dacă ar mai trebui de fapt să iau cuvântul. Trebuie să vă felicit: cred că Parlamentul are motive să fie mândru de acțiunea întregii Uniuni Europene și de modul în care această chestiune sudaneză a fost condusă, iar eu, la fel ca sudanezii, vă țin pumnii ca aceasta să continue până la independență și mai departe.
<P>
Ați vorbit despre chestiunile principale, adică despre chestiunea referitoare la Abyei, care este încă nerezolvată, despre deciziile politice care trebuiau luate cu privire la cetățenie, datorie, monedă, etc. Mai presus decât orice, ați menționat tot ceea ce sperați să faceți în termeni de dezvoltare, acțiune umanitară, faptul că trebuie să se facă justiție și că nu trebuie să subapreciem Curtea Penală Internațională. De fapt, ați acoperit în întregime cele mai importante aspecte.
<P>
Voi adăuga doar câteva aspecte. În ceea ce privește problema dezvoltării și a acțiunii umanitare, este adevărat că rămân foarte multe de făcut în Sudanul de Sud și că trebuie să continuăm să dezvoltăm nordul și, mai important, să nu îl izolăm. Sunt încă atât de multe de făcut deoarece țara a trăit exclusiv din petrol. Aceasta nu a dezvoltat o economie diversificată; nu există învățământ; nu există drumuri, spitale și așa mai departe. Necesitățile și așteptările oamenilor sunt uriașe și dacă nu dorim ca acești oameni să fie dezamăgiți de independență atunci trebuie ca dezvoltarea și acțiunea umanitară să continue pentru încă mult timp. Sub nicio formă nu trebuie să pierdem din vedere acest lucru.
<P>
În ceea ce privește chestiunea drepturilor omului, drepturilor femeilor și pluralismului politic, există încă poligamie chiar și în sud. Femeile sunt cumpărate împreună cu vitele; 80 % dintre femei sunt analfabete; drepturile copiilor trebuie încă să fie introduse, iar pluralismul politic nu există: nu există nicio cultură a pluralismului politic, astfel cum am văzut pe parcursul alegerilor și al referendumului. În același timp, este captivant și minunat.
<P>
M-am întâlnit cu comisiile electorale din Sudanul de Sud și din Sudanul de Nord, deși în special cu cea din Sudanul de Sud. Acestea doresc să creeze legi. Doresc o Constituție bună, doresc să-și construiască țara și ne spun să nu ne facem griji, vor avea bani, dar să îi ajutăm - să fim prezenți. Cred că, în această privință, le-ați îndeplinit cererea. Vizita dvs. și cea a dnei Georgieva din trecut și posibila vizită a dnei Ashton la ceremoniile independenței sunt toate evenimente majore.
<P>
Dorința dvs. de a prezenta un plan strategic pentru Sudanul de Sud este ceea ce noi cerem după fiecare alegeri. Nu dorim ca să fie o strălucire efemeră, ci să aibă o continuare adecvată și un viitor pentru țările pe care le vizităm. Dle Piebalgs, din toate aceste cauze mi-am schimbat în totalitate textul discursului meu. Doresc să vă mulțumesc, deoarece, astfel cum am spus, este bine să poți fi mândru de Uniunea Europeană, în special în această perioadă dificilă.
<SPEAKER ID="278" NAME="Ivo Vajgl" LANGUAGE="SL">
Dnă președintă, dle comisar, când independența a încă unei țări africane este proclamată la 9 iulie, un alt capitol al moștenirii coloniale pe acest continent va fi închis. Dorim să credem că, odată ce o decizie democratică este luată într-un referendum, Sudanul de Sud va rezolva chestiunile sale litigioase cu vecinul său nordic prin mijloace pașnice, adică prin negociere. Dorim să credem că regiunea va evita riscul disputelor și ciocnirilor iscate din cauza granițelor, aspectelor demografice, regimului de migrație determinat de petrol și alte resurse naturale care sunt abundente în ambele țări, oricât de sărace ar putea fi acestea din punct de vedere statistic.
<P>
Atrag atenția dvs. asupra necesității continuării cooperării de către comunitatea internațională, ONU, Uniunea Africană și Uniunea Europeană pentru consolidarea ambelor țări, asigurarea păcii și construirea instituțiilor pentru un Sudan de Sud democratic și pluralist. Doamnelor și domnilor, este o provocare cu care ne confruntăm acum, într-un moment în care întreaga regiune experimentează o renaștere și deschidere către cerințele și standardele timpurilor moderne.
<P>
Sudanul se confruntă din nou cu un moment istoric major și decisiv. Nu toate acordurile încheiate la sfârșitul sângerosului război civil au devenit încă realitate. Situația din provincia Abyei este mai aproape de o criză decât de pace, există violență în Darfur și Sudanul are nevoie de atenția și ajutorul nostru generos.
<P>
Un alt eveniment important este faptul că Consiliul de Securitate al ONU a reînnoit mandatul misiunii UNMIS în Sudan și va trimite forțe suplimentare de menținere a păcii în Sudan. Mesajul nostru pentru guvernele de la Khartoum și Juba este că acestea ar trebui să întâmpine forțele ONU de menținere a păcii ca pe niște prieteni și să le asigure securitatea.
<SPEAKER ID="279" NAME="Nirj Deva">
în numele Grupului ECR. - Dnă președintă, dl comisar Piebalgs are dreptate. Avem în fața noastră și una dintre cele mai mari provocări cu care se confruntă Uniunea Europeană. În calitate de raportor pentru raportul Parlamentului European privind reconstrucția națională trebuie să pun că aceasta este o extraordinară oportunitate pentru noi de a deveni parteneri cu Sudanul de Sud, una dintre cele mai noi și mai sărace "țări în devenire” la data de 9 iulie și de a face din reconstrucția națională - despre care continuăm să vorbim în acest Parlament - o realitate la fața locului.
<P>
Este o țară bogată în resurse naturale dar este și o țară cu cei mai groaznici indicatori sociali. Un copil născut astăzi în Sudanul de Sud are o șansă mai mare să moară în copilărie decât să meargă la școala primară. Este o statistică teribilă. Produsele alimentare puse la dispoziție de agențiile umanitare și destinate distribuirii gratuite către cei săraci sunt în prezent vândute pe piață. Trebuie să construim capacitatea de jos în sus. Ei nu au un serviciu public. Ei nu au administratori pregătiți. Ei nu au infrastructura necesară unui "stat în devenire” modern. Ei au nevoie de statul de drept, au nevoie de bună guvernanță, au nevoie de transparență, au nevoie de expertiza noastră în calitate de parteneri. Ei trebuie să ne invite, iar noi trebuie să le oferim parteneriatul și know-how-ul nostru.
<SPEAKER ID="280" NAME="Judith Sargentini" LANGUAGE="NL">
Dnă președintă, ați putea ridica drapelul și un pahar de șampanie, deoarece atunci când o populație poate vota pentru propria independență, acest lucru nu poate fi decât unul corect și adecvat. Faptul neplăcut în acest context este că Sudanul de Sud dobândește de fapt o moștenire a trecutului și că ridicarea drapelului sau a unui pahar de șampanie este posibilă dar oarecum nepotrivită, având în vedere situația în care se află cei din Sudanul de Sud. Acum, odată cu încorporarea Abyeiului în Sudanul de Nord, cei din Sudanul de Sud trebuie lăudați pentru adoptarea poziției de a nu se lăsa provocați. Cu toate acestea, bineînțeles că întrebarea este cât timp va dura această situație.
<P>
Faptul ca noi, comunitatea internațională, am privit cum problema referitoare la Abyei a fost lăsată nerezolvată în cadrul referendumului, este de fapt foarte iresponsabil și este o rețetă pentru reizbucnirea războiului în viitor. Faptul că trupele ONU vor trebui din nou să fie trimise pentru a restabili pacea este de asemenea ceva ce ne putem cu siguranță imagina. Extrem de dificil consider că este următorul punct: ce alegem să discutăm și ce alegem să ignorăm? Haideți să luăm în considerare faptul că Sudanul încearcă să influențeze apropiatul referendum din Abyei insistând că acei păstori care își petrec o parte din timp acolo, în restul timpului fiind plecați, sunt incluși în numărătoare. Poate argumenta Sudanul de Sud în mod justificat că aceștia nu ar trebui numărați, deoarece nu sunt rezidenți permanenți? Dacă aceasta este opinia pe care o adoptați, nu negați astfel dreptul păstorilor de a exista? Este o situație din care nimeni nu iese învingător și pentru care nu va apărea o soluție din senin.
<P>
De asemenea, mai există doi alți factori de menționat. I se va acorda un start corect Sudanului de Sud? Dacă da, sunt cei din Sudanul de Sud îndreptățiți în mod sigur la anularea datoriilor? Datoriile respective au fost făcute de regimul de la Khartoum și nimeni nu poate spune că de aceste datorii au profitat oamenii din sud.
<P>
Celălalt factor este cum să procedăm cu bogățiile subsolului din Sudanul de Sud? Dacă tot ne referim la acest lucru, se află Sudanul de Sud în domeniul de aplicare al Inițiativei privind transparența în industriile extractive (ITIE), care verifică absența corupției și examinează care dintre investițiile în petrol aduc beneficii populației? Dacă nu, cum putem noi, cei din Europa, ajuta? Până la urmă, singurul lucru care ajută cu adevărat când este vorba despre ajutorul european pentru Sudanul de Sud - și de fapt pentru Nord - este într-adevăr comerțul și demararea unor investiții corecte. Urmărim cu toții evoluțiile cu nerăbdare și sper că vom putea din nou să toastăm cu un drapel și un pahar de șampanie pentru libertatea Sudanului de Sud.
<SPEAKER ID="281" NAME="Gabriele Zimmer" LANGUAGE="DE">
Dnă președintă, privim cu toții această regiune a lumii cu mare îngrijorare și suntem foarte conștienți că riscul unui război civil este departe de a fi înlăturat. Fragilitatea fundamentală a procesului de pace care a fost declanșat este demonstrată de evenimentele actuale din Abyei.
<P>
Conflictul care a izbucnit este dramatic. Armata din nord a ocupat Abyei iar 15 000 de oameni s-au refugiat. Cred că noi, Uniunea Europeană, trebuie să ajutăm într-un mod foarte tangibil, astfel cum am făcut și înainte, prin trimiterea cât mai curând posibil a alimentelor și ajutorului umanitar și pregătirea ajutorului umanitar de urgență pentru refugiați.
<P>
Chiar și în lipsa acestei escaladări a conflictului, în Sudanul de Sud mai mult de 40 % din populație este dependentă de ajutorul alimentar. Sudanul de Sud va fi una dintre cele mai sărace țări de pe planetă, iar dacă dorim ca Obiectivele de Dezvoltare ale Mileniului să își facă efectul și aici, este de urgență necesar ca în această parte a lumii finanțarea pusă la dispoziție de către Consiliu - 200 de milioane de euro - să fie de fapt cheltuită pe securitate alimentară, educație și sănătate.
<P>
Grupul meu pledează pentru retragerea imediată a unităților armate ale Nordului și Sudului din Abyei, respectarea acordului global de pace și recunoașterea zonei demilitarizate. Având în vedere extinderea mandatului ONU, care a fost discutată, cerem ca riscurile și problemele similare celor care au ieșit la lumină în legătură cu misiunea MONUC din Republica Democrată Congo, să fie luate în considerare și evaluate.
<P>
Suntem dezamăgiți de faptul că în această rezoluție nu a fost făcut nici un apel puternic la anularea datoriei și la examinarea datoriilor străine. Consider că acest lucru este regretabil.
<SPEAKER ID="282" NAME="Bastiaan Belder" LANGUAGE="NL">
Dnă președintă, există două aspecte pe care aș dori să le evidențiez Înaltului Reprezentant sau celui care o înlocuiește referitoare la actuala situație din Sudan. În primul rând, fac un apel la Înaltul Reprezentant să exercite de urgență presiune asupra autorităților sudaneze pentru a-l elibera pe creștinul Hawa Abdalla Muhammad Saleh care a fost arestat din motive religioase de serviciul de securitate, într-o tabără de refugiați din Darfur, la data de 25 mai. Conform relatărilor, Saleh a fost torturat după arestare și dus mai apoi într-o locație necunoscută în Khartoum, o tragedie personală care obligă Europa să se implice.
<P>
Cel de-al doilea aspect la care vreau să mă refer este acela că, în calitate de deputat în Parlamentul European, am primit o grea lovitură atunci când am citit reproșurile incisive ale unei autorități în situația din Sudan, care este un observator internațional în regiunea de conflict atât de des tulburată a Abyeiului, conform cărora presiunea diplomatică a Europei asupra regimului criminal și războinic al președintelui al-Bashir a fost egală cu zero și prost coordonată. De fapt, acesta este un reproș zdrobitor.
<P>
Îi oferă din nou comunitatea internațională, inclusiv Europa, președintelui al-Bashir, după ocuparea Abyeiului, un sentiment de invulnerabilitate? Merită, în special în acest moment, să arătăm cât de slabă este pe plan intern poziția al-Bashir și că acesta este un moment mai mult decât oportun pentru exercitarea unei presiuni internaționale asupra regimului. Așadar, sper la o presiune europeană asupra lui al-Bashir.
<SPEAKER ID="283" NAME="Mario Mauro" AFFILIATION="PPE">
(IT) Dnă președintă, dle comisar, cu cel mai mare respect pentru abordarea pragmatică pe care ați adoptat-o în discursul dvs., doresc să fac două recomandări în care aș dori să subliniez și activitatea de monitorizare a referendumului pe care dna De Keyser a desfășurat-o atât de amănunțit și care, după părerea mea, a fost de neprețuit pentru instituțiile noastre.
<P>
Mă refer la o chestiune foarte specifică: eu personal nu am fost deloc surprins că referendumul și rezultatul său au fost urmate de o intensificare a ostilităților - aproape - cauzată de instituțiile și autoritățile sudaneze, în special în regiunea Abyei. Este tipic pentru politicile de tip "stop and go” ale Khartoumului de a sugera o soluție pentru ca mai apoi aceasta să fie retrasă fără niciun avertisment. Acest lucru a produs dezastrul care a devenit Sudanul.
<P>
Permiteți-mi să fac o sugestie: în cadrul Serviciului European de Acțiune Externă am creat un departament care se ocupă în mod special de crizele umanitare. Acest departament trebuie să fie alertat acum cu privire la Abyei și nu când suntem confruntați cu un dezastru uriaș. Trebuie să fie mobilizat deoarece este un departament credibil care și-a dovedit valoarea, de exemplu, în criza libiană. Consider că acest departament trebuie să fie astăzi încurajat să pregătească un plan și să îl prezinte Comisiei pentru afaceri externe, explicând cum intenționează să acționeze pentru a ne permite să înțelegem cât poate fi de valoroasă politica externă a Uniunii Europene atunci când cu toții acționăm împreună către cel mai bun rezultat.
<P>
Recomandarea mea finală se referă la relațiile noastre cu China; auzim din toate părțile că China joacă în Sudan un rol important, făcând ca acest lucru să sune ca un fel de prezență fantomatică de care noi trebuie să ne temem. În ceea ce mă privește, pledez chiar în acest moment pentru necesitatea unor relații atente și totuși favorabile cu China, prin care putem evalua dacă, pe lângă interesele economice, aceasta este interesată de esența chestiunilor referitoare la drepturile omului.
<SPEAKER ID="284" NAME="Ana Gomes" AFFILIATION="S&amp;D">
Dnă președintă, UE trebuie să-și mențină presiunea asupra guvernului Sudanului pentru retragerea trupelor de la granița orașului Abyei. Este de urgență necesară o soluție la problema referitoare la Abyei, pentru a preveni escaladarea conflictului armat dintre Sudan și Sudanul de Sud. Acest conflict amenință procesul de pace care ar fi trebuit să urmeze referendumului din ianuarie 2011.
<P>
Atacarea la sfârșitul lui mai cu focuri de armă a unui elicopter al ONU de către membri ai miliției a fost un act revoltător și laș; la fel de revoltător ca și cererea guvernului de la Khartoum adresată forțelor de menținere a păcii ale ONU de a se retrage după data de 9 iulie. Prezența ONU este mai necesară ca niciodată, pentru a ajuta la observarea părților și stabilizarea regiunii, prevenind astfel extinderea conflictului.
<P>
Asigurarea unei tranziții pașnice către independență în Sudanul de Sud impune și ca lupta împotriva impunității să rămână în centrul agendei UE pentru ambele țări și pentru vecinii care se amestecă inutil. UE nu trebuie să fie tentată să încheie niciun fel de înțelegeri comode cu președintele al-Bashir, ignorând faptul că acesta și subordonații săi trebuie aduși în fața Curții Penale Internaționale (CPI) pentru a răspunde pentru crimele de război și crimele împotriva umanității comise împotriva poporului sudanez în Darfur.
<SPEAKER ID="285" NAME="Charles Goerens" AFFILIATION="ALDE">
(FR) Dnă președintă, recentul referendum din Sudanul de Sud privind independența a inaugurat o nouă eră a înțelegerilor politice cu acest nou stat. Odată cu crearea acestui stat tânăr, ceea ce înainte era considerată o chestiune internă a Sudanului, a devenit o chestiune internațională. Toate relațiile cu Khartoum-ul, în special cele privind chestiunile de securitate, vor fi acum afaceri internaționale și urmează ca acestea să intre în domeniul de aplicare al dreptului internațional.
<P>
De aceea, aplaudăm modul în care numeroase părți își îndeplinesc sarcinile și merită, în această privință, să menționăm unele dintre cele mai mari și imediate provocări cu care statele nou create se vor confrunta. În primul rând, printre aceste părți trebuie să îl menționez pe fostul președinte din Africa de Sud și președinte al Uniunii Africane, Thabo Mbeki și medierea pe care acesta a realizat-o și cred, de asemenea, că trebuie să arătăm rolul de mediere pe care l-a jucat propriul nostru reprezentant special în Sudan, dna Rosalind Marsden.
<P>
În al doilea rând, adeziunea la Acordul de la Cotonou a noului stat deschide noi perspective de dezvoltare a cooperării și relațiilor cu Uniunea Europeană. Eu cred că acest lucru este imperativ și trebuie să facem tot ceea ce putem pentru a promova o ratificare rapidă.
<P>
În al treilea rând, există necesitatea de a dezvolta capacitatea de gestionare a problemelor mamut cu care noul și încă foarte fragilul stat este confruntat. Acest lucru solicită și atenția comunității internaționale.
<P>
În al patrulea rând, există necesitatea de a contribui și la dezvoltarea Sudanului de Nord, pe care nu trebuie să îl uităm și care se pregătește să redacteze o nouă constituție.
<P>
În cele din urmă, există teribila problemă de securitate din regiunea Darfur și dorința unilaterală a guvernului de a organiza un referendum asupra statutului acesteia la data de 1 iulie 2011.
<P>
Bineînțeles că salut implicarea personală a comisarului nostru pentru dezvoltare și a personalului acestuia în această etapă crucială. Domnia sa a înțeles că această perioadă decisivă pentru viitorul Sudanului de Sud constituie și un test de putere, atât pentru Uniunea Europeană, cât și pentru ceilalți.
<SPEAKER ID="286" NAME="Peter van Dalen" AFFILIATION="ECR">
(NL) Dnă președintă, data glorioasă de 9 iulie se apropie. Sudanul de Sud va deveni în mod oficial independent - o națiune care își apără în mod deschis valorile cheie ale credinței creștine, dar și o națiune care va fi greu pusă la încercare, deoarece este posibil ca vulpea bătrână și vicleană care este Omar al Bashir aproape să-și fi pierdut părul, însă cu siguranță nu și-a pierdut șmecheriile din mânecă. În regiunea Abyei, acesta a început să masacreze cetățeni. Purificarea etnică a oamenilor din Ngok Dinka pare să fi început. Viețile personalului ONU aflat acolo nu sunt în siguranță.
<P>
Baroneasa Ashton știe că are sprijinul nostru pentru politica sa referitoare la drepturile omului, iar în ceea ce îi privește pe rebelii din Benghazi ea a făcut în mod just alegeri clare. Procedați în același mod în legătură cu Omar al-Bashir, deoarece oamenii din Sudanul de Sud au nevoie de sprijinul nostru hotărât.
<SPEAKER ID="287" NAME="Sabine Lösing" AFFILIATION="GUE/NGL">
(DE) Dnă președintă, multe persoane, inclusiv unele din acest Parlament, erau în februarie pline atât de speranță, cât și de îngrijorare cu privire la viitorul Sudanului. Existau opinii diferite privind riscul continuu de ciocniri violente. Era clar că oamenii din Sudan s-au confruntat cu probleme majore și aveau nevoie de sprijin. În prezent, situația din Sudan este din nou pe prima pagină a ziarelor. Cauza celor mai recente evenimente o reprezintă chestiunile nerezolvate legate de apropiata independență a Sudului, iar aceste probleme nu se pot rezolva cu armele. În consecință, salut recentul acord dintre Nord și Sudanul de Sud, facilitat de Uniunea Africană, privind o zonă demilitarizată de-a lungul graniței viitoare dintre cele două state. Cu toate acestea, o forță ONU de 7 000 de militari, după modelul MONUC, poate face mai mult rău decât bine. Dacă ne uităm la situația din Congo, putem vedea la ce se pot preta trupele MONUC.
<P>
Ajutorul pentru Sudan trebuie să fie imparțial și să nu fie legat de niciun grup de interese. Trebuie să fie axat pe interesele oamenilor din Sud și Nord, atât în ceea ce privește ajutorul material, cât și celui diplomatic. Pentru a preveni alimentarea în continuare a conflictului, toate livrările de arme trebuie să fie oprite. Facem un apel pentru încetarea tuturor colaborărilor civile/militare și a misiunilor de pregătire militară.
<SPEAKER ID="288" NAME="Michèle Striffler" AFFILIATION="PPE">
(FR) Dnă președintă, dle comisar, doamnelor și domnilor, bineînțeles că salutăm maniera pașnică și credibilă în care a fost condus în luna ianuarie referendumul din Sudanul de Sud privind autodeterminarea. Astfel cum s-a spus deja, Sudanul de Sud își va proclama independența la 9 iulie 2011. Provocările sunt uriașe, atât în ceea ce privește organizarea internă a noului stat, cât și relația cu Sudanul la granițele comune și în regiunea Abyei, bogată în petrol.
<P>
Atât Sudanul cât și Sudanul de Sud trebuie să rezolve nevoi enorme de ordin umanitar. Principalele provocări sunt securitatea, accesul la locuitorii aflați în nevoie și respectul pentru principiile umanitare. Criza este departe de a se fi terminat. Este vital ca comunitatea internațională să-și mențină prezența și un nivel înalt de implicare umanitară. Trebuie să fim foarte atenți la modul în care situația evoluează, deoarece aceasta este deja teribilă, dar s-ar putea înrăutăți și ar putea reprezenta o amenințare pentru stabilitatea din regiune.
<P>
Este de asemenea vital ca ajutorul pentru dezvoltare, care este organizat pentru Sudanul de Sud să fie coordonat și complementar cu ajutorul umanitar. Importanța reală a legăturii dintre urgență și dezvoltare este pusă în evidență de acest context în care infrastructurile statului sunt foarte slabe iar criza umanitară pare să dureze. În consecință, ajutorul pentru dezvoltare trebuie să ofere sprijin infrastructurilor statului și să îmbunătățească accesul populației la serviciile de bază, care sunt organizate în prezent de organizațiile neguvernamentale (ONG-uri) și organizațiile internaționale.
<P>
În cele din urmă, evenimentele din Sudanul de Sud și din regiunea Abyei nu trebuie să ne facă să trecem cu vederea situația din Darfur, care este considerată a fi cea mai teribilă criză umanitară din lume. Viețile a milioane de oameni depind încă de ajutorul extern.
<P>
La final, pentru că mi-au mai rămas câteva secunde, doresc să aplaud activitatea desfășurată de dl Piebalgs, care consider că a fost excepțională.
<SPEAKER ID="289" NAME="Richard Howitt" AFFILIATION="S&amp;D">
Dnă președintă, doresc ca în această după-amiază să subliniez cu hotărâre necesitatea Uniunii Europene de a lucra împreună cu Sudanul de Sud în domeniul democratizării și al construcției instituționale. Da, aceasta va fi o țară cu una dintre cele mai mari rate de mortalitate infantilă și cu cei mai scăzuți indicatori educaționali din lume, necesitând o aderare accelerată la Acordul de la Cotonou, cu acces la Fondul european de dezvoltare și o reducere justă a datoriei. Dar, așa cum UE trebuie să fie mândră pentru că am contribuit la un proces de desfășurare a unui referendum în mare măsură credibil și pașnic - și aduc un tribut colegei mele, Veronique De Keyser pentru rolul său personal de lider - tot astfel UE trebuie să dea prioritate ajutării Sudanului de Sud în procesul său de revizuire constituțională, consolidare a unui sistem multipartid și împiedicare a instaurării corupției încă de la început.
<P>
Dnă președintă, pentru Sudanul de Sud data de 9 iulie este mai importantă decât orice altceva; pentru Sudanul de Nord, deși acordul global de pace ar putea să se încheie, obligațiile sale nu se încheie aici. Amenințarea violenței rămâne, nu doar în Sudanul de Sud, dar și în provinciile învecinate Nilul Albastru și Kordofanul de Sud ale Sudanului de Nord și în continuare în Darfur. Într-adevăr, doresc să îl rog pe dl Piebalgs ca, în răspunsul său, să explice ce face UE pentru a combate continuarea și agravarea încălcărilor drepturilor omului, în special în ceea ce îi privește pe apărătorii drepturilor omului cum este Hawa Abdulla de la Misiunea U.A.-ONU de menținere a păcii, care a fost bătut și a fost deținut în mod arbitrar.
<P>
Am avut privilegiul să fiu prezent în Timorul de Est la nașterea primului nou stat al lumii din acest mileniu. Sper ca Sudanul de Sud să-și poată obține independența, evitând în același timp tranziția tragică pe care au suferit-o oamenii din Timorul de Est și oferind pace și prosperitate sudanezilor, care au suferit prea mult pe parcursul celui mai lung război civil din Africa.
<SPEAKER ID="290" NAME="Niccolò Rinaldi" AFFILIATION="ALDE">
(IT) Dnă președintă, este dificil să supraveghem pașii finali în formarea unei noi țări în cadrul unui parcurs pașnic. Obiectivul final, - pacea - trebuie să fie protejat, dar fără pierderea unor elemente importante ale acordului global.
<P>
Acțiunea militară a Khartoum-ului în Abyei pare să amenințe rezultatul general bun al acestei călătorii, chiar dacă nu și fondarea celui de al 54-lea stat african la 9 iulie.
<P>
Sudul nu trebuie să reacționeze la provocare și să piardă din vedere obiectivul final care nu este doar independența, ci și constituirea unor instituții credibile și progresul populației sale, din care 90 % trăiește sub pragul sărăciei. Este improbabil ca oamenii să beneficieze de investițiile străine, care deja promit să fie transparente și nu vorace.
<P>
Consider că acest lucru - problema investițiilor străine în Sudanul de Sud - va deveni în curând o nouă linie a frontului pe care Uniunea Europeană va trebui să o monitorizeze și asupra căreia trebuie să își manifeste credibilitatea pe care în ultimii ani și-a câștigat-o în această regiune.
<SPEAKER ID="291" NAME="Charles Tannock" AFFILIATION="ECR">
Dnă președintă, la 9 iulie Sudanul de Sud își va declara independența ca nou stat african vorbitor de limba engleză. UE a sprijinit în mod corect procesul CPAP și referendumul din Sudanul de Sud. Cu toate acestea, următoarele câteva luni rămân critice. Sudanului de Sud trebuie să i se permită să se consacre ca stat suveran viabil. Chiar și fără un vecin ostil la nord, Sudanul de Sud se confruntă cu provocări de dezvoltare enorme. Infrastructura este aproape inexistentă. Există o ostilitate intercomunală larg răspândită. Indicatorii referitori la asistența medicală sunt printre cei mai defavorabili din lume iar economia este aproape în totalitate dependentă de exporturile de petrol.
<P>
De aceea, este esențial să se sporească ajutorul umanitar și cel pentru dezvoltare acordat de UE Sudanului de Sud. Cu toate acestea, Sudanul de Sud mai are nevoie și de sprijinul politic lipsit de orice echivoc al UE. Recenta acaparare a disputatei regiuni de graniță Abyei de către guvernul de la Khartoum, sugerează că președintele Bashir nu este încă pe deplin împăcat cu împărțirea țării sale. În cele din urmă, sper de asemenea ca Sudanul de Sud să-și îndeplinească promisiunea de a fi prima țară a Uniunii Africane care să recunoască din nou și Republica Somaliland, care este stabilă și democratică, ca pe o țară independentă.
<SPEAKER ID="292" NAME="Charalampos Angourakis" AFFILIATION="GUE/NGL">
(EL) Dnă președintă, ciocnirile recente din Abyei nu ilustrează decât cât de nefondate au fost sărbătoririle SUA și ale Uniunii Europene de după referendum. Am văzut încă o dată că pacea imperialistă este la fel de sângeroasă ca și războiul imperialist. În mod evident, nordului și sudului, care se află în calea imperialismului și sunt victime ale politicii "dezbină și stăpânește”, le va fi dificil să evite un conflict direct.
<P>
Diverse puteri imperialiste au încercat timp de 20 de ani să exploateze petrolul și aurul, depozitele de cupru și uraniu din Abyei. Acest conflict intern amenință să degenereze într-un nou, chiar și mai sângeros război, acum că NATO, SUA și Uniunea Europeană sunt implicate în mod direct, ceea ce forțele euro-unificatoare par să urmărească după războiul din Libia.
<P>
Avem nevoie de încetarea urgentă a intervenției imperialiste în Sudan și a oricărui act de ostilitate și opoziție dintre nord și sud. De asemenea, noi considerăm că oamenii din Sudan, atât cei din nord, cât și cei din sud, trebuie să își ia soarta în propriile mâini. Este singurul mod de evitare a războiului și singurul mod de a controla bunăstarea țării lor și de a se îndrepta către un alt fel de dezvoltare.
<SPEAKER ID="293" NAME="Joachim Zeller" AFFILIATION="PPE">
(DE) Dnă președintă, dle comisar, doamnelor și domnilor, am avut privilegiul de a asista la referendumul pentru independență din Sudanul de Sud în calitate de observator electoral pentru Parlament și am fost impresionat de sprijinul major acordat de către oamenii din Sudanul de Sud ideii de a decide ei înșiși în viitor asupra sorții țării lor.
<P>
Am fost de asemenea martorul așteptărilor majore ale oamenilor care au decis eliberarea din robie a țării lor. Mii, poate zeci de mii dintre cei care sunt cunoscuți ca fiind persoane strămutate, pe care luptele ce au durat decenii în sud i-au împins în taberele de refugiați ale nordului, s-au stabilit înapoi, în fostele lor case din sud.
<P>
Bineînțeles că, pe lângă independența țării lor, oamenii din Sudanul de Sud doresc, înainte de orice, să trăiască în pace și să găsească un drum către un viitor mai fericit, după decenii de război în care milioane dintre cei din Sudanul de Sud au fost forțați să-și sacrifice viețile.
<P>
Noul stat al Sudanului de Sud este programat să devină independent în mod oficial la 9 iulie, mărind familia statelor din lumea noastră. Condițiile inițiale sunt cât se poate de dificile și bineînțeles că s-au spus deja multe despre acest lucru. 70 % din populație este formată din crescători de vite nomazi; 80 % sunt analfabeți; disputa referitoare la Abyei se adâncește transformându-se într-un conflict militar. Au fost deja morți și răniți. Ca și cum nu ar fi suficient, rivalitățile dintre triburi și grupările armate din Sudanul de Sud sunt și acestea în creștere, iar observatorii estimează că din ianuarie mai mult de o mie de oameni și-au pierdut viața. Cei răniți ori violați abia dacă mai sunt numărați.
<P>
Sudanul era un stat pierdut. Există pericolul ca statul Sudanului de Sud să fie un stat eșuat de la bun început. Am convingerea fermă că, având în vedere istoria colonială a acestor țări, Europa are o obligație majoră față de această regiune. Alături de ONU și Uniunea Africană, politica externă comună a Europei este la fel de necesară în această situație, fiind totodată șansa acestei politici de a-și dovedi eficiența. Nu este vorba doar despre bani, ci și despre sprijinirea unei societăți civile fragile, aflată în formare. Trebuie să negociem ferm cu cei care țin în mâinile lor viitorul țării, adică cu șefii de trib și conducătorii grupărilor militare, astfel încât aceștia să nu distrugă speranțele oamenilor din țara lor.
<SPEAKER ID="294" NAME="Corina Crețu" AFFILIATION="S&amp;D">
Peste mai puțin de o lună va fi proclamată independența Sudanului de Sud aprobată masiv la referendumul din ianuarie. Din păcate, în acest timp nu s-au clarificat controversele legate de delimitarea frontierei și împărțirea veniturilor din extracția petrolului. Deci noul stat se naște sub spectrul conflictului și de aceea cred că se impune intensificarea eforturilor diplomatice, inclusiv ale Uniunii Europene.
<P>
Apreciem prezența dvs. în Sudan, ca și a colegilor noștri, inclusiv activitatea dnei De Keyser, dar, după știți, în ultima perioadă, situația s-a înrăutățit dramatic. Peste 80 000 de mii de persoane și-au părăsit locuințele, semn că apare riscul unei crize umanitare. Întrebarea mea pentru dl comisar se referă la oportunitatea prezenței unei forțe de menținere a păcii în zonă, având în vedere declarația ONU de ieri, care a recunoscut eșecul forțelor sale, care au rămas pasive în fața tensiunilor din ultima perioadă.
<SPEAKER ID="295" NAME="Marielle De Sarnez" AFFILIATION="ALDE">
(FR) Dnă președintă, în urmă cu câteva ore, guvernul sudanez a informat ONU că condițiile necesare întoarcerii miilor de locuitori care au fugit din atât de disputata regiune Abyei, aflată la granița dintre Sudan și Sudanul de Sud, ar fi asigurate.
<P>
După cum știm, deși locuitorii strămutați pleacă întotdeauna foarte rapid, întoarcerea lor necesită timp și constituie de multe ori o sursă de probleme considerabile de ordin umanitar și social. De aceea, propun ca Uniunea Europeană să organizeze o misiune de monitorizare cât mai rapid cu putință, conform coordonatelor activității noastre pe care am desfășurat-o în Balcani. În mod firesc, această misiune ar putea fi îndeplinită cu ajutorul Uniunii Africane și nu există niciun motiv pentru care țările terțe să nu poată fi de asemenea implicate.
<P>
În cele din urmă, un cuvânt referitor la zvonurile care circulă în privința posibilității unei epurări etnice în regiune. Dacă ceea ce se suspectează se dovedește a fi adevărat, bineînțeles că comunitatea internațională va trebui să acționeze cu rapiditate, impulsionată de Uniunea Europeană. Nu trebuie în niciun caz să se permită repetarea tragediei din fosta Iugoslavie.
<SPEAKER ID="296" NAME="Cristian Dan Preda" AFFILIATION="PPE">
Nu puțini au fost cei care au salutat rezultatul referendumului referitor la independența Sudanului de Sud. Asta ar însemna crearea unui al 54-lea stat pe continentul african.
<P>
Ceea ce se întâmplă acum, însă, e un fel de duș rece. Trebuie să fim foarte realiști și să admitem că în acest moment împărțirea pe cale pașnică a Sudanului este în pericol. Ocuparea regiunii contestate Abiey de către forțele guvernamentale sudaneze pe 21 mai, violențele care continuau și ieri la Kadugli ne arată că războiul civil dintre nord și sud poate reizbucni oricând. Sigur că acest lucru trebuie evitat cu orice preț și mesajul nostru trebuie să fie foarte clar.
<P>
Operațiunile militare ale guvernului sudanez și ale milițiilor din Abiey constituie o încălcare gravă a Acordului de pace global. Trebuie evitată, suntem convinși cu toții cred de lucru la aceasta, orice escaladare a violenței care ar putea conduce la pierderi suplimentare de vieți omenești. Situația securității trebuie rezolvată în conformitate cu acordurile de la Kadugli si Abiey de la începutul anului, inclusiv, cred eu, prin intervenția unei forțe de securitate mixtă mandatată de Națiunile Unite.
<P>
Dacă aceste obstacole sunt surmontate, rămân numeroase semne de întrebare privind viabilitatea celor două state care ar trebui să coexiste pe teritoriul fostului Sudan. E nevoie de voință politică și disponibilitate pentru dialog pentru că există o serie întreagă de chestiuni în suspans: frontierele comune, cetățenia, obligații internaționale, desigur resursele petroliere.
<P>
Pe de altă parte, vreau să subliniez deteriorarea situației drepturilor omului și a statului de drept în Sudan, unde am asistat recent la o multiplicare a arestărilor arbitrare. Nu pot să nu amintesc faptul că Omar al-Bashir este în continuare sub mandat de arestare internațional, fără ca autoritățile din această țară să țină seama de acest lucru.
<P>
Închei cu un punct pozitiv: vreau să salut eliberarea celor trei ostatici bulgari care lucrau pentru serviciul umanitar aerian al Națiunilor Unite, care au fost răpiți în luna ianuarie în Darfur.
<SPEAKER ID="297" NAME="Miroslav Mikolášik" AFFILIATION="PPE">
(SK) Dnă președintă, sângerosul război civil care a durat mai mult de două decenii în Sudan, a devastat țara și a distrus ori și-a pus într-un mod diferit și tragic amprenta asupra milioanelor de locuitori ai acesteia. Atrocitățile comise în timpul războiului civil s-au încheiat în sfârșit, odată cu semnarea acordului de pace, din care a făcut parte integrantă organizarea unui referendum reușit.
<P>
Prevenția este cel mai bun tratament și de aceea am convingerea că resursele UE alocate pentru Sudan trebuie să fie alocate nu numai pentru ajutorul umanitar și cel pentru dezvoltare, dar și pentru sprijinirea controlului democratic și a statului de drept, care sunt premise fundamentale pentru implementarea drepturilor fundamentale ale omului aparținând sudanezilor devastați de război.
<P>
Rezultatele referendumului arată cu claritate dorința de independență a Sudanului de Sud, care este predominant creștin. Dacă acest lucru se întâmplă - și cred că deja se întâmplă - Sudanul de Sud, cel mai tânăr stat din lume, va avea nevoie de ajutor și sprijin.
<SPEAKER ID="298" NAME="Katarína Neveďalová" AFFILIATION="S&amp;D">
(SK) Dnă președintă, sunt în totalitate de acord cu expunerea și declarația Baronesei Ashton dar, în același timp, împărtășesc îngrijorările referitoare la dezvoltarea viitoare a acestei țări.
<P>
Regiunea Abyei a Sudanului a fost pentru mulți ani măcinată de conflicte. Războiul civil s-a încheiat în urmă cu mai puțin de șase ani, după ce a durat mai mult de 20 de ani. Această regiune a fost cheia conflictului și, conform declarației Grupului Internațional de Criză, evoluțiile din această parte a țării vor influența soarta întregului Sudan. Își va păstra această țară pacea sau se va scufunda într-un alt război?
<P>
Dacă partea sudică se desprinde, va fi necesar să ne manifestăm sprijinul pentru o tranziție cât mai pașnică cu putință. De aceea, aș dori să îmi exprim sprijinul pentru Comisie, care a condamnat în mod deschis folosirea forței împotriva civililor nevinovați, care au fost și încă mai sunt victime ale intervenției de ocupare a acestei regiuni de către armata sudaneză.
<P>
UE are șansa de a menține pacea, de a ajuta la stabilitatea din regiune și de a-și consolida poziția, nu doar aceea de cel mai mare donator din lume dar și poziția sa politică și, mai presus de orice, de a ajuta locuitorii acestei țări.
<SPEAKER ID="299" NAME="Janusz Władysław Zemke" AFFILIATION="S&amp;D">
(PL) Dnă președintă, aș dori să atrag atenția asupra unui factor care este, în opinia mea, foarte important. Noi, cei din acest Parlament, suntem cu toții mulțumiți că, urmare a rezultatului referendumului, un nou stat va lua în curând ființă - Sudanul de Sud. Cu toate acestea, trebuie să fie subliniat faptul că aceasta reprezintă doar o șansă, deoarece acelui stat îi lipsesc în prezent atributele esențiale care trebuie să fie o trăsătură a fiecărui stat. Acestuia îi lipsesc structurile și funcționarii competenți și nu are un sistem judiciar. Cu alte cuvinte, drumul este deschis acțiunii oricăror forțe care ar putea submina pacea și securitatea de acolo. În acest context, consider că, pe lângă ajutorul umanitar care este foarte important, la fel de importantă este protejarea securității și menținerea forțelor ONU.
<SPEAKER ID="300" NAME="Elena Băsescu" AFFILIATION="PPE">
Aș dori să salut și eu declarația vicepreședintelui Comisiei în contextul intensificării conflictului dintre cele două părți. Consider că liderii politici trebuie să respecte voința poporului exprimată prin referendumul de independență. Sudanul are o lungă istorie de tulburări interne violente, iar ultimele evoluții indică o întoarcere la acest trecut. Subliniez situația deosebit de dificilă în care se află populația din zonele de conflict. Există riscul producerii unei catastrofe umanitare, dacă membri comunității internaționale nu vor interveni.
<P>
Mai mult, se înregistrează atacuri în zonele apărate de trupele ONU, ceea ce pune în pericol viața militarilor și întoarcerea refugiaților. Atrag atenția supra importanței dezarmării treptate a grupărilor care împiedică punerea în aplicare a rezultatelor referendumului. Traficul de arme din zonă încurajează și mai mult mișcările rebele și compromite procesul de stabilire a independenței.
<SPEAKER ID="301" NAME="Seán Kelly" AFFILIATION="PPE">
Dnă președintă, discuția de astăzi privind Sudanul și Sudanul de Sud este încurajatoare și pozitivă, într-o lume în care există mai multe vești proaste decât vești bune.
<P>
Uniunea Europeană are șansa și responsabilitatea de a cultiva noul stat și de se asigura că democrația, statul de drept și respectul pentru drepturile omului sunt consacrate în Sudan și în Sudanul de Sud. În mod particular, cred că istoria Uniunii Europene - având în vedere principiile fondatoare ale lui Schuman bazate pe pace și prosperitate - ne pune într-o poziție în care statele mari din întreaga lume nu s-ar putea afla, deoarece ar putea fi privite ca folosindu-se de Sudan pentru a-l exploata pentru propriile lor politici interne și externe.
<P>
Lucrând împreună cu ONU putem face foarte multe atât pentru fondarea acestor noi state, în special a Sudanului de Sud, cât și pentru a ne asigura că acestea nu se confruntă cu războaie civile, astfel cum se întâmplă în mod frecvent la apariția unor state noi.
<SPEAKER ID="302" NAME="Monika Flašíková Beňová" AFFILIATION="S&amp;D">
(SK) Dnă președintă, după independența care este programată să fie proclamată în exact o lună, Sudanul de Sud va trebui deîndată să se confrunte cu o serie de probleme umanitare și socio-economice. Având în vedere aceste condiții, asistența externă pentru sprijinirea Sudanului de Sud în lupta împotriva sărăciei extreme, consolidarea organizațiilor locale și accelerarea beneficiilor păcii pentru locuitorii săi, vor fi mai importante ca niciodată pentru mult timp de acum înainte.
<P>
Deși este de așteptat ca Sudanul de Sud să solicite aderarea la Acordul de la Cotonou, cel de al 10-lea Fond european de dezvoltare nu va fi disponibil o anumită perioadă după aderarea la acord. În consecință, există riscul apariției unui vid de finanțare în perioada imediat următoare referendumului, când Sudanul de Sud va fi foarte vulnerabil și va risca un colaps național. Este în mod clar necesar să împiedicăm acest lucru din cauza pericolului unei catastrofe umanitare și de aceea trebuie să facem tot ce ne stă în puteri pentru a ajuta sudanezii să depășească această perioadă critică și să împiedice repetarea conflictelor sângeroase.
<SPEAKER ID="303" NAME="Andreas Mölzer" AFFILIATION="NI">
(DE) Dnă președintă, armata nordică a evacuat forțat 15 000 de susținători ai Sudanului de Sud din oraș și atunci, dintr-o dată, aceștia doresc bineînțeles să organizeze un referendum în Abyei, într-un timp de două ori mai scurt și în umbra unei armate, când anterior nu au putut nici măcar să fie de acord cu sudul în privința celor îndreptățiți să voteze. Acesta este un demers cu adevărat grotesc.
<P>
Nu doar opiniile diferite asupra proprietății și posesiunilor au făcut ca Abyei să fie subiectul disputei unui război civil care a durat decenii; există de asemenea religii diferite, adică nordul musulman împotriva creștinismului și religiilor bazate pe natură ale celor din Sudanul de Sud, care au fost forțați să coexiste de frontierele aleatorii desenate de fostele puteri coloniale. Având în vedere recentele escaladări ale conflictelor, acest lucru nu ar trebui uitat.
<P>
Nu ar fi fost niciodată posibil ca referendumul să fie dus la bun sfârșit în timp ce statutul electorilor din Abyei rămânea nerezolvat. În mod similar, nu trebuie să uităm regiunile la fel de disputate ale Nilului Albastru și Kordofanului de Sud, cu munții Nuba. După părerea mea, a face acest lucru ar fi o mare neglijență și acesta nu trebuie lăsat să se întâmple.
<SPEAKER ID="304" NAME="Boris Zala" AFFILIATION="S&amp;D">
(SK) Dnă președintă, doamnelor și domnilor, nu am avut niciodată încredere în președintele Bashir și nu am nici măcar acum. Reiese destul de clar din acest lucru faptul că sunt un pesimist cu privire la șansele ca în Sudan să se întâmple ceva. Am convingerea că acest președinte încearcă să folosească forța armată pentru a interveni împotriva Sudului prin ocuparea anumitor părți din teritoriu ori a orașelor importante sau a surselor de materii prime.
<P>
Din această perspectivă ar fi foarte interesant să vedem ce măsuri preventive sau pași preventivi a pregătit biroul Înaltului Comisariat pentru a evita ca acest lucru să se întâmple, poate în cooperare cu ONU sau cu Uniunea Africană, pe de o parte, și bineînțeles că ar fi foarte interesant să vedem metoda sau pașii pe care biroul ar dori să îi facă dacă acest lucru chiar se întâmplă, și în eventualitatea în care Sudanul de Nord nu respectă acordul de pace pe care l-a semnat și în care în esență am încredere.
<SPEAKER ID="305" NAME="Jaroslav Paška" AFFILIATION="EFD">
(SK) Dnă președintă, Sudanul de Sud este o țară care a votat pentru independență și care va fi cel mai nou stat membru al Organizației Națiunilor Unite. Este o țară care a votat pentru independență dar care este dependentă în aproape toate aspectele. Este dependentă de vecinul său nordic, este dependentă de ajutorul Europei sau de cel al țărilor africane. Este o țară în care bărbații nu au învățat să muncească. Bărbații așteaptă un semn de începere a unui război pentru a se înarma și a începe să se lupte între ei. Este o țară în care numai femeile și copiii muncesc, unde copiii nu merg la școală și, în consecință, nu sunt educați. Este o țară fără lucrători, fără profesori și fără doctori. Este o țară în care totul trebuie construit de la rădăcină și va fi de aceea foarte dificil și foarte solicitant să construiești acolo un sistem politic adecvat și să pui țara pe propriile ei picioare. Este o sarcină dificilă nu numai pentru Europa, dar și pentru ONU.
<SPEAKER ID="306" NAME="Andris Piebalgs">
membru al Comisiei, în numele Vicepreședintelui Comisiei și Înaltului Reprezentant al UE pentru afaceri externe și politica de securitate. - Dnă președintă, în primul rând, vă sunt recunoscător pentru sprijinul larg acordat strategiei care v-a fost prezentată. Voi trece doar în revistă câteva elemente care au fost ridicate în cadrul acestei dezbateri.
<P>
Oamenii din nord și cei din Sudanul de Sud sunt în mod cert stăpânii propriilor țări. Noi sprijinim acest proces, însă referendumul reprezintă cu certitudine un moment hotărâtor: este o situație calitativă complet nouă. Nu mai este aceeași situație ca înainte. Da, există violență, există dificultăți, dar situația este diferită. Putem acum să vedem lumina de la capătul tunelului. Din acest motiv, aș spune că aceasta reprezintă pentru noi o mare victorie, deoarece am sprijinit din punct de vedere politic acest proces, atât prin acțiunile noastre, cât și din punct de vedere financiar. Așadar este o situație complet nouă.
<P>
Nu am făcut niciodată compromisuri în privința chestiunilor referitoare la drepturile omului și Curtea Penală Internațională. Poziția noastră este foarte clară atât cu privire la drepturile omului, cât și cu privire la CPI. De fiecare dată când există o încălcare a drepturilor omului, Înaltul Reprezentant face declarații hotărâte și clare și exercită presiune asupra autorităților. S-a spus că nu există un răspuns imediat, dar se fac schimbări. Nu este un proces ușor și noi vom continua să ne ocupăm de acesta.
<P>
În privința Abyeiului, situația este dificilă, dar, din nou, poziția Uniunii Europene va fi una de condamnare clară și hotărâtă a ocupării, cerând ca situația să fie imediat rezolvată. Consiliul de Securitate al Organizației Națiunilor Unite este de fapt cel care trebuie să decidă asupra situației. Acesta va decide dacă trebuie să existe o altă misiune iar dacă va exista o rezoluție a Consiliului de Securitate al Organizației Națiunilor Unite, vom fi cei mai entuziaști susținători ai acesteia.
<P>
Dar ceea ce nu trebuie să uităm este poziția și declarația noastră politică hotărâtă și sprijinul pentru operațiunile civile. Astfel cum am spus și Sudanului de Sud, cred că nu ar trebui să ne așteptăm ca toate problemele să fie rezolvate de momentul din 9 iulie. Va fi declarată independența, vor continua discuțiile și elementul important este că comitetul Uniunii Africane, prezidat de Thabo Mbeki, are sprijinul ambelor părți, din nord și din sud. Susținem cu fermitate comitetul Mbeki. Avem deci toate motivele pentru a crede că toate întrebările dificile își vor găsi răspunsul.
<P>
În ceea ce privește problema datoriei, activitatea este în desfășurare, ca parte a inițiativei țărilor sărace puternic îndatorate. Aceasta necesită timp, iar problema referitoare la Abyei cu siguranță că nu a ajutat. Dar această problemă nu a fost uitată.
<P>
China, atât cât o putem noi implica, este membru deplin al Consiliului de Securitate și ar fi de mare ajutor în găsirea soluțiilor din țară. În această etapă nu pot susține că au existat schimburi intensive cu chinezii. Ei sunt implicați în chestiuni referitoare la petrol, sunt în nordul Sudanului, dar este evident un mare ajutor atunci când întreaga comunitate internațională încearcă să găsească o soluție la aceste probleme.
<P>
Nu în ultimul rând, vă sunt recunoscător pentru interesul dvs. față de Sudan. Pe de o parte, acesta este destul de departe de noi, pe de altă parte, este foarte aproape. Dacă lucrurile se îndreaptă într-o direcție greșită, dacă oamenii mor în Africa, Uniunea Europeană nu poate sta deoparte spunând că, ei bine, este prea departe. Interesul dvs. larg față de aceste probleme ne încurajează cu certitudine pe mine și pe Înaltul Reprezentant să ne unim eforturile pentru a ajuta oamenii să-și construiască niște vieți pașnice.
<SPEAKER ID="307" NAME="Președintă">
Dezbaterea a fost închisă.
<P>
Votarea va avea loc joi, 9 iunie, la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="307" NAME="Fiorello Provera" LANGUAGE="IT">
Sudanul, cea mai mare țară din Africa Subsahariană, este o răscruce între lumea arabă și cea africană precum și un mozaic format din multe grupuri etnice eterogene. Este o țară care s-a confruntat cu numeroase conflicte încă de la independența sa față de Regatul Unit din 1956. Odată cu semnarea Acordului de la Naivasha și a Acordului global de pace (AGP) (2005), 20 de ani de conflict între nord și sud s-au încheiat în mod oficial. În ianuarie 2011, astfel cum era prevăzut în AGP, un referendum a marcat ultimul pas pe drumul către independența sudului față de Sudanul nordic. În această etapă de tranziție extrem de delicată, trebuie să păstrăm o abordare echilibrată atât față de nord, cât și față de sud, acordând o atenție specială necesităților sudului referitoare la construcția instituțională și guvernanță. Ajutorul acordat de UE Sudanului de Sud trebuie să fie măsurat în termenii capacității efective a noului stat de a-l absorbi. Într-adevăr, trebuie să ne asigurăm că fluxurile viitoare de finanțare către Juba nu sfârșesc prin a fi folosite inadecvat, sau, mai rău, prin a contribui la corupția deja larg răspândită. De asemenea, Europa trebuie să își intensifice angajamentul de a proteja minoritățile creștine din nordul țării, care sunt din ce în ce mai des ținte ale persecuțiilor și discriminării.
