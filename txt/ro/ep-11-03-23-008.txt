<CHAPTER ID="008">
Componența Parlamentului
<SPEAKER ID="022" NAME="Președinte">
Grupul Alianței Progresiste a Socialiștilor și Democraților din Parlamentul European m-a informat că, începând de astăzi, dl Severin nu mai este membru al grupului. De această dată este un anunț oficial. În conformitate cu articolul 211 alineatul (3), Comisia pentru afaceri constituționale a propus următoarea interpretare a articolului 128, intitulat "Proceduri în fața Curții de Justiție a Uniunii Europene”. Întreaga interpretare a fost pusă la dispoziția dvs. spre analiză. Interpretarea de mai sus va fi considerată adoptată în cazul în care nu este depusă nicio obiecție până la deschiderea ședinței de joi, 24 martie 2011. Așadar, aveți timp până mâine la ora 9.00 să depuneți obiecții cu privire la această interpretare. Este o interpretare lungă, prin urmare, nu o voi citi acum. Cu toate acestea, toți dintre dvs. aveți acces la această interpretare.
<P>
De asemenea, aș dori să vă informez în mod oficial că dl Thaler a demisionat din Parlament cu începere de la 21 martie 2011. În conformitate cu articolul 4 alineatele (1) și (3) din Regulamentul de procedură, Parlamentul a luat act de demisie și a constatat existența postului vacant cu începere de la data pe care tocmai am indicat-o. Dna Soullie a demisionat din Parlament cu începere de la 24 martie 2011. În conformitate cu articolul 4 alineatele (1) și (3) din Regulamentul de procedură, Parlamentul a luat act de demisie și a constatat existența postului vacant cu începere de la data pe care tocmai am indicat-o. În plus, autoritățile competente din Franța m-au informat că dna Soullie va fi înlocuită de dl Hortefeux cu începere de la 24 martie 2011. Înțeleg că dl Hortefeux este alături de noi astăzi. Sunteți în Parlament, dle Hortefeux? Nu îl vedem - nu este aici.
<P>
În conformitate cu articolul 3 alineatul (2) din Regulamentul de procedură al Parlamentului, după ce prerogativele sale au fost verificate sau după ce s-a luat o hotărâre în legătură cu o eventuală contestație, dl Hortefeux își va prelua mandatul în Parlament și în cadrul organelor acestuia și își va putea exercita pe deplin drepturile aferente, cu condiția să fi declarat în prealabil că nu deține o funcție incompatibilă cu mandatul de deputat în Parlamentul European. Acum, dl Cohn-Bendit ar dori să spună ceva.
<SPEAKER ID="023" NAME="Daniel Cohn-Bendit" AFFILIATION="Verts/ALE">
(FR) Dle Președinte, știți la fel de bine ca și mine că posibilitatea ca dl Hortefeux să devină deputat în acest Parlament este contestată din punct de vedere juridic. Chiar și așa, mi se pare oarecum dezamăgitor faptul că guvernul francez nu așteaptă ca acest statut să fie verificat. Întrucât dl Hortefeux nu și-a dat acceptul și nu a participat la sesiunea inaugurală de la Strasbourg, nu o poate înlocui pe deputata pe care vrea să o înlocuiască.
<P>
De aceea, invit Grupul Partidului Popular European (Creștin-Democrat), care pretinde a fi atât de legalist, să aștepte pronunțarea unei hotărâri legale legată de dreptul de participare sau de neparticipare a dlui Hortefeux în acest Parlament. În caz contrar, aceasta este o nelegiuire juridică. Este ca și cum am pune la cale o nelegiuire.
<SPEAKER ID="024" NAME="Jean-Pierre Audy" AFFILIATION="PPE">
(FR) Dle Președinte, nu este prima oară când colegul nostru deputat, dl Cohn-Bendit, cel care a numit un președinte - un prim-ministru - un dictator după modelul lui Hugo Chavez, nu respectă democrația. Brice Hortefeux a fost ales deputat în Parlamentul European în iunie 2009. Acest lucru este incontestabil. La acea vreme, el a fost numit ministru de interne. Legislația franceză prevede că un reprezentant ales al Parlamentului European care se alătură guvernului își poate redobândi funcția la ieșirea din guvern. Este exact...
<P>
(Întrerupere din partea dlui Cohn-Bendit: "Dânsul nu a avut un mandat - aceasta este problema, dle Audy”)
<P>
Brice Hortefeux a fost ales deputat în Parlamentul European. Sunteți de acord cu acest lucru?
<P>
Voi încheia, dle Președinte. În virtutea tratatelor și a legislației, este indiscutabil la latitudinea statelor membre să își desemneze deputații europeni. După ce a fost ales, Brice Hortefeux a fost propus în mod legitim de autoritățile franceze pentru un mandat în Parlament. Declarația făcută de dvs. este inacceptabilă.
<SPEAKER ID="025" NAME="Joseph Daul" AFFILIATION="PPE">
(FR) Dle Președinte, aș dori doar să-i spun dlui Cohn-Bendit că, pentru a contesta un mandat, în primul rând, trebuie să fie făcută o propunere oficială. Dacă nu se face nicio propunere, Comisia pentru afaceri juridice nu poate analiza situația.
<P>
Înainte de a interveni în acest fel, vă sugerez să gândiți înainte de a acționa. Asta este tot.
<P>
(Întrerupere din partea dlui Cohn-Bendit: "Da, dar s-ar putea să nu aibă un mandat”)
<P>
Dumneavoastră sunteți cel care îmi cereți să respect legea. Întotdeauna am respectat legea. Acum haideți să lăsăm Comisia pentru afaceri juridice să dea verdictul. Nu poate da un verdict fără o propunere. Dacă propunerea nu este legală, Comisia pentru afaceri juridice ne va informa. Permiteți-mi să repet: haideți să gândim înainte să acționăm.
<SPEAKER ID="026" NAME="Sylvie Goulard" AFFILIATION="ALDE">
(FR) Dle Președinte, sunt pe deplin de acord cu ideea că ar trebui să așteptăm rezultatele analizei juridice. În încheiere, aș dori să mai adaug un lucru: în țara noastră, asistăm la o creștere a extremismului, iar acest lucru se întâmplă, fără îndoială, deoarece o parte a clasei politice consideră că mandatele și posturile sunt la dispoziția sa. Așteptăm un pic mai mult din partea Franței, în special în ceea ce privește Parlamentul, care își are sediul la Strasbourg.
<SPEAKER ID="027" NAME="Președinte">
Aș dori să revin asupra celor citite chiar acum. După ce prerogativele sale vor fi verificate sau se va lua o hotărâre în legătură cu o eventuală contestație, dl Hortefeux va fi deputat în Parlamentul European și se va supune normelor care se aplică deputaților în Parlamentul European. Chestiunea trebuie verificată.
