<CHAPTER ID="015">
Ordinea lucrărilor
<SPEAKER ID="025" NAME="Preşedintele">
Versiunea finală a proiectului de ordine de zi al acestei sesiuni plenare, astfel cum a fost elaborat de Conferinţa Preşedinţilor în cadrul reuniunii acestora care a avut loc joi, 5 februarie, în conformitate cu articolele 130 şi 131 din Regulamentul de procedură, a fost distribuit.
<P>
Luni:
<P>
În primul rând, Grupul Socialist din Parlamentul European a solicitat ca votul asupra raportului doamnei Kósáné Kovács privind situaţia socială a rromilor să aibă loc mâine, în locul zilei de joi, astfel cum a fost programat iniţial.
<P>
În al doilea rând, Grupul Partidului Popular European (Creştin Democat) şi al Democraţilor Europeni a solicitat, de asemenea, ca votul asupra raportului dlui Reul, privind posibilele soluţii la provocările legate de aprovizionarea cu petrol, să aibă loc mâine.
<P>
În ambele cazuri, termenul limită pentru propunerile comune alternative de rezoluţii este această seară, ceea ce înseamnă că, din punct de vedere tehnic, este imposibil ca votul asupra acestor texte să aibă loc mâine. Cu toate acestea, voturile ar putea să aibă loc miercuri, în locul zilei de mâine. Există vreo obiecţie în această privinţă?
<SPEAKER ID="026" NAME="Hannes Swoboda" LANGUAGE="DE">
Domnule Preşedinte, regret că nu este posibil să votăm mâine, deoarece mai mulţi reprezentanţi ai rromilor şi-au planificat să participe, crezând că votul a fost programat pentru data respectivă. Dacă acest lucru este absolut imposibil, votul va trebui, desigur, să aibă loc miercuri, însă doresc să repet faptul că, având în vedere vizita reprezentanţilor rromilor, şi cu acordul grupurilor politice, va fi cu siguranţă posibil să se facă o excepţie.
<SPEAKER ID="027" NAME="Preşedintele -">
Am luat act de această voinţă politică. Mi s-a comunicat că, în conformitate cu dispoziţiile Regulamentului de procedură, este posibil să se voteze doar în ziua de miercuri. Cu toate acestea, putem să le aducem la cunoştinţă reprezentanţilor rromilor situaţia actuală, pentru a ne exprima voinţa politică, urmând ca ulterior, să putem vota asupra ambelor cereri, în ziua de miercuri.
<P>
(Parlamentul a aprobat cererea)
<P>
Marţi:
<P>
Grupul Verzilor/Alianţa Liberă Europeană, a solicitat ca o declaraţie a Comisiei privind porumbul modificat genetic MON810, să fie inclusă pe ordinea de zi şi ca dezbaterea să fie încheiată prin depunerea unei propuneri de rezoluţii. Cine doreşte să justifice această solicitare? Domnule Cohn-Bendit?
<SPEAKER ID="028" NAME="Daniel Cohn-Bendit" LANGUAGE="DE">
Domnule Preşedinte, doamnelor şi domnilor, după cum ştiţi, a existat o majoritate clară împotriva solicitării Comisiei, în cadrul ultimei reuniuni a Consiliului Mediu.
<P>
Comisia a prezentat deja astfel de solicitări în 2006 şi 2007, iar de fiecare dată Consiliul a votat împotriva acestora. În momentul de faţă, solicitarea va fi probabil reluată în cadrul viitoarei reuniuni a Consiliului Mediu, de această dată fiind îndreptată împotriva Franţei şi Greciei. Parlamentul ar trebui să adopte pur şi simplu o poziţie clară, pentru a încheia această dezbatere o dată pentru totdeauna. Nu este de datoria Comisiei să încerce în mod neîncetat să cumpere ţări, din cauza unei iniţiative care a fost respinsă de diferite tabere politice. De aceea vrem să avem, în sfârşit, o dezbatere cu participarea Comisiei şi a Consiliului, precum şi o propunere de rezoluţie, pentru a pune capăt acestei probleme o dată pentru totdeauna - lucru care se doreşte a se realiza înainte de alegeri, pentru ca alegătorii să ştie cine ce susţine. Nu este aşa, domnule Ferber?
<SPEAKER ID="029" NAME="Preşedintele">
Vă mulţumesc foarte mult. Aceasta a fost justificarea. Cine se pronunţă împotriva solicitării?
<SPEAKER ID="030" NAME="Martin Schulz" LANGUAGE="DE">
Domnule Preşedinte, după cum tocmai a subliniat domnul Swoboda, susţin o parte a solicitării domnului Cohn-Bendit şi mă opun celeilalte. Consider că acesta are dreptate; comportamentul Comisiei este cu siguranţă uluitor, pentru a mă exprima în mod politicos. În al doilea rând, este adevărat că situaţia din cadrul Consiliului este confuză: unele state membre împărtăşesc opinia Comisiei, iar altele nu.
<P>
Avem o situaţie similară în Parlament. Este adevărat că avem nevoie de o dezbatere cu participarea Comisiei - cu toate că aceasta a insistat cu această problemă de multe ori în trecut, exprimându-se împotriva recomandărilor Parlamentului şi chiar a unor membri ai Consiliului - şi susţinem solicitarea privind o declaraţie a Comisiei în acest sens. Cea de-a doua parte este reprezentată de rezoluţie. Am citit cu foarte mare atenţie solicitarea Grupului Verzilor/Alianţa Liberă Europeană, precum şi justificarea domnului Cohn-Bendit, care are legătură mai mult cu campania electorală decât cu porumbul modificat genetic, şi care a fost extrem de interesantă. Grupul Verts/ALE solicită, de asemenea, o procedură de vot privind înlocuirea Comisiei - un vot de neîncredere în Comisie. Totuşi, acest pas este atât de cuprinzător, încât suntem de părere că problema trebuie mai întâi analizată cu atenţie, motiv pentru care susţinem dezbaterea - într-adevăr! În plus, există o comisie specializată care ar trebui să se ocupe de această rezoluţie; aceasta ar trebui să ne prezinte o propunere de rezoluţie în cadrul uneia dintre viitoarele şedinţe plenare, care să fie pregătită în mod corespunzător, în loc să fie cârpită în grabă în timpul acestei săptămâni.
<SPEAKER ID="031" NAME="Preşedintele">
Vă mulţumesc foarte mult. Îi dau acum cuvântul domnului Fjellner, care ar putea exprima, din nou, o poziţie diferită.
<SPEAKER ID="032" NAME="Christofer Fjellner">
în numele Grupului PPE-DE - Domnule Preşedinte, mă opun ambelor părţi ale propunerii domnului Cohn Bendit, deoarece, cu mai puţin de o lună în urmă, am dezbătut acest subiect şi am votat pe marginea lui în cadrul Comisiei pentru mediu, după cum am auzit că a fost sugerat mai devreme. Prin urmare, aş dori să afirm că acest lucru a fost realizat şi, în special, în această perioadă, la finalul legislaturii, când abia avem timp pentru dezbateri legislative importante, consider că ar fi greşit să acordăm prioritate acestui subiect în mod deosebit.
<P>
Nu putem acorda prioritate, în această perioadă, dezbaterilor care au fost deja rezolvate, iar să facem acest lucru, în special, doar pentru că Grupul Verzilor consideră că nu îi este acordată destulă atenţie în perioada premergătoare alegerilor, ar însemna să dăm dovadă de iresponsabilitate.
<SPEAKER ID="033" NAME="Preşedintele">
Pe de o parte, s-a făcut o cerere pentru a include pe ordinea de zi subiectul unei rezoluţii; Pe de altă parte, domnul Fjellner afirmă că nicio declaraţie şi nicio rezoluţie nu ar trebuie introduse pe ordinea de zi. Aş dori să sugerez ca, mai întâi, să se voteze asupra procedurii, iar, ulterior, putem dezbate dacă avem sau nu o expunere justă.
<P>
În plus, am primit o cerere pentru un vot prin apel nominal. Acest vot are ca scop stabilirea celor care susţin solicitarea domnului Cohn-Bendit şi a Grupului Verzilor/Alianţa Liberă Europeană. Acest vot este deschis.
<SPEAKER ID="034" NAME="Martin Schulz" AFFILIATION="PSE">
(DE) Domnule Preşedinte, acest lucru nu ar trebui complicat şi mai mult. Sunt sigur că aveţi dreptate la un nivel formal; sunteţi un preşedinte cu o stăpânire foarte fermă a lucrurilor, încât nu mă îndoiesc de acest lucru. Totuşi, am impresia că doamna Frassoni este de acord cu propunerea noastră.
<P>
Vom purta o discuţie cu participarea Comisiei săptămâna aceasta şi aş dori să solicit, de asemenea includerea acesteia pe ordinea de zi. În acelaşi timp, doresc să solicităm comisiei de specialitate responsabilă, să pregătească o rezoluţie. Cred că aceasta ar reprezenta o solicitare mult mai amplă, asupra căreia aţi putea susţine un vot iniţial.
<SPEAKER ID="035" NAME="Preşedintele">
Am putea să mai petrecem încă o jumătate de oră discutând acest subiect. Procedura corectă este să votăm asupra acceptării sau nu a solicitării din partea Grupului Verzilor/Alianţa Liberă Europeană. Am încercat să ajut prin propunerea mea, şi anume să avem o altă dezbatere mai târziu, prin care să decidem dacă dorim un comunicat din partea Comisiei, însă lucrurile nu pot fi făcute în altă ordine.
<P>
(Parlamentul a respins solicitarea)
<P>
Miercuri:
<P>
Doresc să vă informez că au fost depuse 113 amendamente la raportul doamnei Elisa Ferreira, privind Planul european de redresare economică. Acesta lucru depăşeşte plafonul de 50 de amendamente prevăzut la articolul 156, şi, în consecinţă, am trimis aceste texte în vederea examinării de către comisia responsabilă. Comisia se va întruni în această seară, iar dezbaterea pe marginea raportului rămâne pe ordinea de zi a zilei de miercuri.
<P>
Grupul Partidului Popular European (Creştin Democat) şi al Democraţilor Europeni a solicitat ca întrebările cu solicitare de răspuns oral adresate Consiliului şi Comisiei cu privire la SIS II să fie rezolvate la ora 15.00, ca prim punct al şedinţei de după-amiază. Luând în considerare faptul că toate grupurile şi-au exprimat acordul, ordinea de zi va fi rectificată în consecinţă.
<P>
Tocmai am fost informat că am omis ceva legat de ziua de marţi: Grupul Socialist din Parlamentul European a solicitat ca dezbaterile de după-amiază să fie prelungite cu jumătate de oră şi, în consecinţă, timpul afectat întrebărilor adresate Comisiei să fie ţinut de la ora 18.30 la ora 20.00. Este convenient în acest fel?
<P>
(Parlamentul a aprobat solicitarea)
<P>
Joi:
<P>
Grupul Verzilor/Alianţa Liberă Europeană şi Grupul Alianţei Liberalilor şi Democraţilor pentru Europa au solicitat ca dezbaterea pe marginea întrebărilor cu solicitare de răspuns oral adresate Comisiei cu ocazia aniversării a 50 de ani de la răscoala tibetană, să fie încheiată cu depunerea unei propuneri de rezoluţie.
<SPEAKER ID="036" NAME="Monica Frassoni" LANGUAGE="IT">
Domnule Preşedinte, doamnelor şi domnilor, credem că, cu această ocazie de înaltă însemnătate - aniversarea a 50 de ani de la răscoala tibetană şi zborul lui Dalai Lama - este foarte important ca Parlamentul nostru să îşi exprime opiniile într-o rezoluţie şi nu doar într-o dezbatere.
<P>
Aceasta nu este o premieră: acest Parlament l-a susţinut mereu pe Dalai Lama şi cauza libertăţii poporului tibetan şi nu putem să dăm înapoi acum, cu atât mai puţin cu cât situaţia nu se îmbunătăţeşte deloc. Situaţia se deteriorează constant şi chiar recent am făcut obiectul intimidării din partea guvernului chinez cu privire la libertatea tibetană. De aceea, sunt de părere că este crucial, nu doar să discutăm, ci şi să luăm decizii.
<SPEAKER ID="037" NAME="Marco Cappato" LANGUAGE="IT">
Domnule Preşedinte, doamnelor şi domnilor, în urmă cu un an am adoptat o rezoluţie prin care am susţinut poziţia adoptată de Dalai Lama în negocierile cu China, adică privind non-violenţa şi autonomia - nu independenţa - Tibetului.
<P>
China a încălcat aceste negocieri, acuzându-l pe Dalai Lama că este violent şi că urmăreşte violenţa şi mai degrabă independenţa, decât autonomia. Prin urmare, astăzi, la aniversarea a 50 de ani de la răscoala Lhasa, ar fi absolut incomprehensibil dacă acest Parlament nu ar interveni, nu doar pentru a-l apăra pe Dalai Lama şi non-violenţa, dar şi pentru a apăra poziţia şi reputaţia Parlamentului. Nu cerem ca alte chestiuni să fie înlăturate de pe ordinea de zi; pur şi simplu solicităm Parlamentului să aibă curajul de a exprima o opinie.
<P>
Din acest motiv, solicităm, alături de această dezbatere, supunerea la vot a unei rezoluţii.
<SPEAKER ID="038" NAME="Nirj Deva" AFFILIATION="PPE-DE">
Domnule Preşedinte, nu m-am aşteptat să iau cuvântul, însă, dat fiind faptul că acesta este un Parlament foarte important şi aceasta că este o perioadă de criză de încredere globală şi că ar trebui să fim luaţi în serios de către interlocutorii noştri din toate colţurile lumii, nu ar trebui să ne concentrăm asupra unor asemenea probleme, într-un moment în care, în prezent, trebuie să construim punţi de legătură şi parteneriate pentru activităţile noastre comerciale şi economice.
<SPEAKER ID="039" NAME="Preşedintele">
Apreciez ceea ce spuneţi, însă aceasta nu este în conformitate cu Regulamentul nostru de procedură.
<P>
(Parlamentul a aprobat solicitarea)
<P>
În ceea ce priveşte dezbaterea pe marginea cazurilor de încălcare a drepturilor omului, a democraţiei şi a statului de drept, Grupul Socialist din Parlamentul European a cerut ca sub-punctul privind Sierra Leone să fie înlocuit de un nou sub-punct intitulat "Expulzarea organizaţiilor de ajutor umanitar din Darfur”.
<SPEAKER ID="040" NAME="Hannes Swoboda" LANGUAGE="DE">
Domnule Preşedinte, voi fi concis. Situaţia din Darfur a devenit extrem de critică şi se înrăutăţeşte ca urmare, a expulzării diferitelor organizaţii de ajutor umanitar, în mod special. De aceea, dorim să acordăm acum prioritate acestui caz. Aş dori să solicit sprijinul dumneavoastră. Vă mulţumesc.
<SPEAKER ID="041" NAME="Preşedintele">
- Darfur este acum un punct pe ordinea de zi.
<P>
(Ordinea de zi a fost adoptată)
