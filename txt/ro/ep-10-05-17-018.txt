<CHAPTER ID="018">
Noi evoluţii în achiziţiile publice (prezentare succintă) 
<SPEAKER ID="168" NAME="Preşedinte">
Următorul punct este o prezentare succintă a raportului elaborat de Heide Rühle, în numele Comisiei pentru piaţa internă şi protecţia consumatorilor, referitor la noile evoluţii în achiziţiile publice [2009/2175 (INI)] -.
<SPEAKER ID="169" NAME="Heide Rühle" LANGUAGE="DE">
Domnule preşedinte, aş dori să adresez mulţumiri tuturor raportorilor alternativi pentru cooperarea lor constructivă şi pentru rezultatele pozitive înregistrate până acum în comisie. Permiteţi-mi să reiterez şi să evidenţiez principalele puncte din raportul meu.
<P>
În primul rând, este nevoie de o mai mare certitudine juridică pentru toate părţile implicate - autorităţile contractante şi contractanţii - în vederea unei legiferări mai bune. Raportul meu subliniază importanţa deosebită a achiziţiilor publice în perioade de criză. Cu toate acestea, raportul critică totodată faptul că interacţiunea complexă dintre legislaţia europeană şi transpunerile în legislaţia naţională nu a avut drept rezultat simplificarea şi reducerea birocraţiei în sfera achiziţiilor publice, în conformitate cu obiectivul revizuirii din 2004, ci mai degrabă sporirea volumul activităţii şi a costurilor externe pentru consultanţă juridică, precum şi prelungirea procedurilor. Din nefericire, acest lucru este în detrimentul inovării şi al calităţii. Numeroase studii demonstrează că aşa se întâmplă în acest caz. De prea multe ori, lipsa clarităţii juridice are drept rezultat selectarea celei mai ieftine oferte, şi nu a celei mai bune.
<P>
În timp ce Comisia oferă în prezent asistenţă în domeniul achiziţiilor publice ecologice, nu se oferă o astfel de asistenţă în domenii precum achiziţiile publice responsabile din punct de vedere social sau cele care promovează comerţul echitabil şi inovarea. Comisia trebuie să revizuiască de urgenţă aceste aspecte.
<P>
Necesitatea unei coordonări mai bune în cadrul Comisiei este, de asemenea, urgentă. Curtea de Justiţie a Uniunii Europene a înlăturat o serie de incertitudini juridice în hotărârile recente şi a consolidat rolul autorităţilor contractante, de exemplu, indicând că sfera de aplicare a directivelor nu ar trebui extinsă la domenii precum planificarea urbanistică. Aceste hotărâri nu oferă autorităţilor contractante un cec în alb, ci mai degrabă un cadru legislativ clar. Am încercat să reiterez şi acest aspect în raportul meu.
<P>
Rămâne un singur punct: problema concesionării de servicii, pe marginea căreia au existat opinii extrem de diferite în comisie. Poziţia mea în această privinţă nu s-a schimbat. Concesionările de servicii au fost excluse în mod intenţionat din directivele privind achiziţiile publice pentru a asigura o flexibilitate mai mare în aceste domenii şi pentru a lua în considerare diferenţele culturale. Această poziţie este susţinută şi de toate părţile implicate cu care am vorbit, indiferent dacă sunt organizaţii municipale tutelare, întreprinderi publice - în special cele din sectorul apei, asociaţii industriale, sindicate sau, nu în cele din urmă, ONG-uri. Am dorit să menţionez clar în raportul meu şi acest aspect.
<P>
Mai trebuie să precizez un punct care este, de asemenea, foarte important pentru mine: achiziţiile publice nu trebuie să implice pierderea drepturilor democratice ale instituţiilor selectate. Dacă luăm în considerare faptul că multe autorităţi locale includ în prezent comerţul echitabil ca fiind un criteriu important în deciziile privind achiziţiile publice - indiferent dacă se cumpără cafea sau alte produse - atunci cred că este important să stimulăm această tendinţă. În acest caz, ar fi esenţial ca autorităţile locale să primească ajutor din partea Comisiei, iar dacă acestea greşesc, Comisia să le ofere asistenţă. Dimpotrivă, Comisia a iniţiat noi proceduri juridice împotriva Ţărilor de Jos tocmai în legătură cu astfel de greşeli. Consider că astfel de acţiuni sunt contraproductive deoarece se opun deciziilor politice adoptate de autorităţile politice.
<SPEAKER ID="170" NAME="Preşedinte">
Observ că mai mulţi vorbitori doresc să îşi exprime opiniile. Vă reamintesc că aveţi la dispoziţie câte un minut.
<SPEAKER ID="171" NAME="Frank Engel" AFFILIATION="PPE">
(FR) Domnule preşedinte, aş dori să încep prin a-i adresa felicitări raportoarei şi prin a-i mulţumi pentru munca sa de fond şi disponibilitatea sa. A fost o plăcere să lucrez cu dumneaei la acest raport. Cred că rezultatul acestor eforturi este un raport echilibrat care se concentrează asupra sporirii certitudinii juridice. Prin urmare, scopul nu este acela de a propune mai multe legi cu orice preţ, ci de a spori accesibilitatea şi înţelegerea legislaţiei existente.
<P>
Un punct specific care trebuie menţionat - dna Rühle a făcut deja acest lucru - este legat de concesionarea de servicii. Acesta este un aspect sensibil care a provocat, de asemenea, polemică în cadrul Comisiei. Aş dori să insist încă o dată asupra faptului că, în măsura în care Comisia intenţionează să propună noi elemente legislative pe această temă, să facă acest lucru ţinând seama de necesitatea de a îmbunătăţi funcţionarea pieţei unice. În momentul de faţă, nimic altceva nu ar justifica iniţiative legislative importante în acest domeniu.
<SPEAKER ID="172" NAME="Evelyne Gebhardt" AFFILIATION="S&amp;D">
(DE) Domnule preşedinte, doamnelor şi domnilor, grupul meu ar fi dorit să sprijine raportul doamnei Rühle deoarece conţine multe elemente extrem de pozitive.
<P>
Din păcate, există trei puncte care, în opinia noastră, lipsesc sau nu pot fi acceptate aşa cum figurează în raport. În primul rând, doamna Rühle nu a acceptat faptul că avem cu adevărat nevoie de un cadru legislativ pentru servicii în interesul economic general şi, în al doilea rând, nu a afirmat clar că există o problemă legată de certitudinea juridică sporită mai ales în domeniul serviciilor sociale. Acesta este un neajuns al raportului pe care îl considerăm foarte regretabil.
<P>
Un punct pe care nu l-am putut accepta sub nicio formă este respingerea concesionărilor de servicii. Nu putem spune pur şi simplu că nu dorim aşa ceva. Curtea de Justiţie a emis deja hotărâri în această privinţă. Este un subiect foarte nepolitic. Este foarte important să precizăm în mod clar ce dorim dacă ştim că în Comisia Europeană se pregăteşte un text juridic. Este important să îndemnăm Comisia Europeană să accepte într-adevăr poziţia extrem de pozitivă a Curţii de Justiţie în această privinţă, garantând astfel şi certitudinea juridică. Aceasta este solicitarea noastră şi, prin urmare, am prezentat o rezoluţie alternativă. Solicităm colegilor noştri să susţină această rezoluţie alternativă.
<SPEAKER ID="173" NAME="Cristian Silviu Buşoi" AFFILIATION="ALDE">
O felicit pe doamna raportoare pentru munca depusă în acest raport şi sunt total de acord cu necesitatea simplificării legislaţiei europene în materie de achiziţii publice şi a sporirii transparenţei. Sunt îngrijorat de numărul mare de litigii în domeniul achiziţiilor publice în numeroase state membre.
<P>
De exemplu, în România, cadrul legislativ deosebit de complex duce la vicii de procedură, iar aplicarea greşită a reglementărilor în domeniul achiziţiilor publice poate constitui un obstacol pentru folosirea fondurilor structurale. De aceea, avem nevoie de un cadru legislativ mai simplu şi mai clar, care să faciliteze lucrurile de ambele părţi.
<P>
Aş mai vrea să fac o observaţie legată de problema preţului cel mai scăzut. Sunt de acord că un contract de achiziţii publice nu trebuie să fie atribuit doar pentru că are preţul cel mai scăzut şi sunt de acord cu raportoarea că raportul calitate-preţ şi interesul economic al ofertei trebuie să fie cele mai importante, şi nu exclusiv preţul. Astfel, revizuirea legislaţiei trebuie să ţină cont de acest lucru şi să introducă ceva mai multă flexibilitate pentru autorităţile contractante. Trebuie, însă, să o facem cu multă precauţie pentru că, dacă nu stabilim criterii clare, vom deschide o adevărată cutie a Pandorei, riscând să generăm din nou incertitudine juridică şi chiar corupţie.
<SPEAKER ID="174" NAME="Malcolm Harbour" AFFILIATION="ECR">
Domnule preşedinte, în calitate de raportor alternativ pentru grupul meu, dar şi în calitate de preşedinte al comisiei responsabile, aş dori să-i adresez, la rândul meu, mulţumiri doamnei Heide Rühle pentru un raport cu adevărat important. Este într-adevăr păcat că, în conformitate cu ciudatele reguli ale acestui Parlament, un raport atât de important despre un element-cheie pentru piaţa unică şi politicile publice este limitat la intervenţii de un minut.
<P>
Consider că este binevenit faptul că dl Tajani se află aici deoarece doresc să-i spun că achiziţiile publice reprezintă un instrument-cheie pentru încurajarea întreprinderilor inovatoare în Uniunea Europeană. După cum ştim, dl Barnier va revizui strategia în acest domeniu şi sper că va include multe dintre aceste aspecte.
<P>
Însă miezul problemei, stimaţi colegi, este că avem un regim care, după cum se afirmă în raport, este neclar şi complex şi într-adevăr, multe autorităţi publice îl percep ca fiind un obstacol birocratic, nu o oportunitate. Dle comisar, putem folosi achiziţiile publice pentru a înregistra progrese în alte sectoare, precum cel al întreprinderilor mici şi mijlocii pentru a oferi ocazii pentru inovare, produse ecologice şi servicii, precum şi pentru sprijinirea întregii agende inovatoare. Acestea sunt obiectivele de atins, însă va fi nevoie de eforturi coordonate din partea Comisiei în ansamblu pentru a îndeplini recomandările din acest raport.
<SPEAKER ID="175" NAME="Jaroslav Paška" AFFILIATION="EFD">
(SK) Se pare că achiziţiile publice reprezintă o cale eficientă de a cumpăra bunuri şi servicii pentru sectorul public, făcând posibilă obţinerea unor preţuri rezonabile şi reducând totodată suspiciunea de corupţie. Totuşi, în viitor ar fi recomandată simplificarea mecanismelor din procesul de achiziţii publice, precum şi încercarea de a reduce timpul de luare a deciziilor.
<P>
În opinia mea, ar trebui să sprijinim principiul de bază al acestui obiectiv. Cu toate acestea, experienţa demonstrează că şi publicarea contractelor pe internet este un lucru pozitiv, întrucât permite familiarizarea publicului larg cu astfel de contracte şi îl poate convinge cu privire la avantajele acestora. Experienţa a demonstrat acest lucru mai ales în cazul autorităţilor locale, deoarece gestionarea activelor comunităţii a fost deseori urmărită cu atenţie de cetăţeni, iar atunci când contractele au început să fie publicate pe internet, aceştia au fost mai mulţumiţi şi au arătat mai multă încredere autorităţilor locale.
<SPEAKER ID="176" NAME="Zuzana Roithová" AFFILIATION="PPE">
(CS) Consider că acest raport referitor la achiziţiile publice, care a fost adoptat de Comisia pentru piaţa internă şi protecţia consumatorilor cu o majoritate absolută, va oferi o orientare pozitivă pentru lucrările Comisiei în procesul de revizuire a directivei. Scopul nostru este ca achiziţiile publice să devină mult mai accesibile întreprinderilor mici şi mijlocii, să fie mai puţin birocratice pentru participanţii la ofertă şi, în acelaşi timp, mai uşor de monitorizat. Cel mai mare volum al achiziţiilor publice din fonduri UE este legat de clădiri, unde există adesea suspiciunea de corupţie şi uneori chiar mai mult decât atât.
<P>
Îmi pare rău că nu vom vota în acest raport propunerea mea adresată Comisiei, şi anume aceea de a crea un portal public unde ar fi posibilă monitorizarea diferenţelor de preţ între contractele câştigătoare şi costurile reale ale construcţiei în urma punerii în aplicare. Portalul ar trebui să monitorizeze şi să detecteze astfel diferenţe de preţ suspicioase între statele membre, de exemplu, în legătură cu construirea unui kilometru de autostradă. Sunt ferm convinsă că accesul la achiziţiile publice cu adevărat transparente va fi deschis IMM-urilor odată cu eradicarea corupţiei.
<SPEAKER ID="177" NAME="Silvia-Adriana Ţicău" AFFILIATION="S&amp;D">
Valoarea pieţei de achiziţii publice la nivelul Uniunii reprezintă 16 % din produsul intern brut al Uniunii. Piaţa internă presupune accesul oricărei întreprinderi europene la achiziţiile efectuate în oricare stat membru. Directiva serviciilor garantează că orice întreprindere europeană poate presta servicii în orice alt stat membru, inclusiv prin mijloace electronice.
<P>
Piaţa internă are nevoie de asigurarea interoperabilităţii între sistemele de guvernare electronică şi, deci, şi a sistemelor de semnătură electronică şi a sistemelor de licitaţii efectuate prin mijloace electronice. Salut proiectul-pilot PEPPOL privind achiziţiile publice prin mijloace electronice lansat de Comisie, decizia privind lista de furnizori acreditaţi de servicii de certificare, precum şi Planul european privind înfiinţarea unui serviciu european pentru validarea semnăturii electronice.
<P>
Atrag atenţia că în 2005, guvernele statelor membre s-au angajat ca până în 2015, 50 % din achiziţiile publice europene să se realizeze prin mijloace electronice. România a implementat încă din 2002 sistemul electronic de achiziţii publice, ceea ce a condus la reducerea cheltuielilor publice, la o mai mare transparenţă şi la creşterea accesului IMM-urilor la piaţa de achiziţii publice
<SPEAKER ID="178" NAME="Andreas Schwab" AFFILIATION="PPE">
(DE) Domnule preşedinte, domnule comisar, şi eu aş dori să îi mulţumesc doamnei Rühle şi raportorilor alternativi pentru acest raport excelent. Grupul Partidului Popular European (Creştin Democrat) este mulţumit de multe din elementele incluse în acest raport. De asemenea, am acceptat un compromis în legătură cu unul sau două puncte, deoarece în Parlament nimeni nu îşi poate impune în totalitate punctul de vedere. În general, raportul oferă o bază solidă pentru noi discuţii cu Comisia Europeană asupra mai multor teme.
<P>
Dna Rühle a abordat deja chestiunea referitoare la modul în care ar putea fi încurajate organismele, instituţiile şi autorităţile contractante să ia în considerare criteriile sociale în achiziţiile publice fără a compromite principiile pieţei interne. În al doilea rând, aspect menţionat deja de dl Engel, în ce mod putem concepe concesionările de servicii astfel încât să respectăm principiile pieţei interne pe termen lung?
<P>
Sunt complet de acord cu dl Engel şi cu dna Rühle că putem accepta o nouă legislaţie, cu condiţia ca aceasta să ofere un avantaj clar şi uşor de recunoscut pentru piaţa internă. Având în vedere toate acestea, am ajuns la un compromis pozitiv şi, desigur, aş fi mulţumit dacă, în cele din urmă, şi social-democraţii ar putea să îl sprijine.
<SPEAKER ID="179" NAME="Elena Băsescu" AFFILIATION="PPE">
În contextul crizei economice şi financiare mondiale, guvernul ţării mele a fost nevoit să reducă salariile bugetarilor, pensiile, ajutorul de şomaj şi să taie subvenţiile. Având în vedere aceste măsuri deosebit de dure, pentru a se asigura cheltuirea corectă şi eficientă a banului public este nevoie ca achiziţiile publice să se facă în modul cel mai transparent şi rapid posibil.
<P>
De asemenea, trebuie încurajată utilizarea sistemelor electronice de licitaţii, care duc la eliminarea corupţiei şi fraudei din sistemul achiziţiilor publice. Procedurile birocratice existente, regimul juridic confuz şi complicat, precum şi necesitatea clarificării căilor de atac în materie de atribuire a contractelor de achiziţii au dus la blocarea derulării unor contracte importante. În urma consultărilor cu FMI, Guvernul României a modificat legea achiziţiilor publice, aceasta urmând să intre în vigoare până la 1 iunie
<SPEAKER ID="180" NAME="Lara Comi" AFFILIATION="PPE">
(IT) Domnule preşedinte, domnule comisar, doamnelor şi domnilor, criza economică şi a pieţelor financiare a pus în evidenţă rolul-cheie al achiziţiilor publice, care vizează dezvoltarea lucrărilor pe scară largă, stimularea inovării şi, desigur, încurajarea concurenţei interne şi externe la nivel european.
<P>
Considerăm că este indispensabilă simplificarea normelor şi sporirea certitudinii juridice. Aceasta ar spori în mod cert transparenţa privind componenţa şi lucrările comitetului consultativ privind achiziţiile publice, de care este responsabilă Comisia.
<P>
Salutăm rolul jucat de parteneriatul instituţionalizat public-privat în facilitarea accesului întreprinderilor mici şi mijlocii care se află la baza economiei noastre. Este necesară intensificarea eforturilor pentru a preveni discriminarea, care de multe ori loveşte aceleaşi IMM-uri din Europa. Îi felicit pe colegii mei pentru activitatea desfăşurată, iar mâine vor putea conta pe sprijinul meu.
<SPEAKER ID="181" NAME="Seán Kelly" AFFILIATION="PPE">
Domnule preşedinte, cred că, în căutarea motivelor recesiunii economice în care ne aflăm, degetul este îndreptat - şi pe bună dreptate - către bancheri, antreprenori, autorităţi de reglementare, speculatori etc. Totuşi, consider că şi domeniul achiziţiilor publice a generat multe probleme, fiind asociat cu "slujbele pentru prieteni”, lipsa transparenţei şi a integrităţii. Contractele au fost adjudecate în mod inevitabil de aceleaşi persoane de fiecare dată, iar acestea, desigur, au depăşit în repetate rânduri bugetul, fără a fi vreodată sancţionate.
<P>
Salut aceste noi evoluţii care vor permite ca procesul să devină cât mai transparent cu putinţă. Cu toate acestea, trebuie să ne asigurăm, de asemenea, că cei care se pronunţă asupra acestor contracte au cea mai mare expertiză şi independenţă şi nu sunt desemnaţi de partidele aflate la putere.
<P>
În cele din urmă, aş dori să spun că simplificarea este, desigur, esenţială deoarece nu are sens să se investească prea mult timp şi prea mulţi bani într-un exerciţiu foarte important, dar preliminar.
<SPEAKER ID="182" NAME="Antonio Tajani" LANGUAGE="FR">
Domnule preşedinte, doamnelor şi domnilor, Comisia şi, în special comisarul Barnier, pe care îl înlocuiesc în această seară, au urmărit cu mare atenţie pregătirea raportului de iniţiativă al Parlamentului referitor la noile evoluţii în achiziţiile publice şi dezbaterea pe marginea amendamentelor.
<P>
După cum au afirmat dna Ţicău, dna Comi şi dl Harbour, disciplina strictă în sfera achiziţiilor publice este fundamentală pentru a garanta că banii publici sunt folosiţi în cel mai bun mod, în beneficiul cetăţenilor şi al întreprinderilor mici şi mijlocii, în special în contextul actual al austerităţii bugetare.
<P>
Comentariile formulate în raport vor fi luate în considerare pe deplin în pregătirea noilor iniţiative. Unele iniţiative au demarat deja, ca răspuns la aceste comentarii. Serviciile Comisiei au lansat o evaluare ex post a directivelor privind achiziţiile publice. O comunicare vizând clarificarea modului de folosire a achiziţiilor publice pentru promovarea dezvoltării durabile, a incluziunii sociale şi a inovării este în curs de pregătire. O analiză a jurisprudenţei Curţii privind cooperarea public/public este, de asemenea, în curs de derulare, iar aceasta va permite delimitarea sferei de cooperare public/public care este sau nu inclusă în domeniul de aplicare a dreptului european privind achiziţiile publice.
<P>
În legătură cu o eventuală iniţiativă privind concesionările, Comisia îşi asumă sarcina probei şi lucrează la studiul de impact, care va fi finalizat în 2010. Această evaluare este o condiţie prealabilă pentru orice iniţiativă legislativă în domeniu. Dacă se dovedeşte că actualul cadru juridic frânează dezvoltarea economică sau dezvoltarea unui nou serviciu de interes general de o calitate mai bună, fără îndoială că va trebui să remediem situaţia prin sporirea transparenţei, a certitudinii juridice şi a clarităţii normelor aplicabile.
<P>
La nivel internaţional, depunem toate eforturile posibile pentru deschiderea pieţelor de achiziţii publice ale principalelor economii mondiale. Pentru a asigura competitivitatea industriei europene, reciprocitatea are un rol central în cadrul negocierilor noastre. Dorim să lucrăm în strânsă cooperare cu Parlamentul şi vă invităm să menţineţi o abordare constructivă şi deschisă discuţiilor.
<SPEAKER ID="183" NAME="Preşedinte">
Dezbaterea a fost închisă.
<P>
Votarea va avea loc mâine (marţi, 18 mai 2010).
