<CHAPTER ID="019">
Descărcările de gestiune pentru bugetul 2007 (dezbatere)
<SPEAKER ID="137" NAME="Preşedintele">
Următorul punct pe ordinea de zi îl reprezintă dezbaterea comună privind următoarele rapoarte:
<P>
elaborat de domnul Audy, în numele Comisiei pentru control bugetar, privind descărcarea de gestiune pentru execuţia bugetului general al Uniunii Europene aferent exerciţiului financiar 2007 [SEC(2008)2359 - C6-0415/2008 -,
<P>
elaborat de domnul Liberadzki, în numele Comisiei pentru control bugetar, privind descărcarea de gestiune pentru execuţia bugetului celui de-al şaptelea, de-al optulea şi de-al nouălea Fond european de dezvoltare aferent exerciţiului financiar 2007 - C6-0296/2008 -,
<P>
elaborat de domnul Casaca, în numele Comisiei pentru control bugetar, privind descărcarea de gestiune pentru execuţia bugetului general al Uniunii Europene aferent exerciţiului financiar 2007, Secţiunea I: Parlamentul European [C6-0416/2008 -,
<P>
elaborat de domnul Søndergaard, în numele Comisiei pentru control bugetar, privind descărcarea de gestiune pentru execuţia bugetului general al Uniunii Europene aferent exerciţiului financiar 2007, Secţiunea IV: Curtea de Justiţie [C6-0418/2008 -,
<P>
elaborat de domnul Søndergaard, în numele Comisiei pentru control bugetar, privind descărcarea de gestiune pentru execuţia bugetului general al Uniunii Europene aferent exerciţiului financiar 2007, Secţiunea V: Curtea de Conturi [C6-0419/2008 -,
<P>
elaborat de domnul Søndergaard, în numele Comisiei pentru control bugetar, privind descărcarea de gestiune pentru execuţia bugetului general al Uniunii Europene aferent exerciţiului financiar 2007, Secţiunea VI: Comitetul Economic şi Social European [C6-0420/2008 -,
<P>
elaborat de domnul Søndergaard, în numele Comisiei pentru control bugetar, privind descărcarea de gestiune pentru execuţia bugetului general al Uniunii Europene aferent exerciţiului financiar 2007, Secţiunea VII: Comitetul Regiunilor [C6-0421/2008 -,
<P>
elaborat de domnul Søndergaard, în numele Comisiei pentru control bugetar, referitor la descărcarea de gestiune pentru execuţia bugetului general al Uniunii Europene aferent exerciţiului financiar 2007, Secţiunea VIII: Ombudsmanul European [C6-0423/2008 -,
<P>
elaborat de domnul Søndergaard, în numele Comisiei pentru control bugetar, referitor la descărcarea de gestiune pentru execuţia bugetului general al Uniunii Europene aferent exerciţiului financiar 2007, Secţiunea IX: Autoritatea Europeană pentru Protecţia Datelor [C6-0424/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Fundaţiei Europene de Formare aferent exerciţiului financiar 2007 [C6-0437/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Europene pentru Securitatea Reţelelor Informatice şi a Datelor aferent exerciţiului financiar 2007 [C6-0442/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Colegiului European de Poliţie aferent exerciţiului financiar 2007[C6-0444/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Eurojust aferent exerciţiului financiar 2007 [C6-0436/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Europene pentru Medicamente aferent exerciţiului financiar 2007 [C6-0435/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Europene de Siguranţă a Aviaţiei aferent exerciţiului financiar 2007 [C6-0439/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Autorităţii de Supraveghere a GNSS European aferent exerciţiului financiar 2007 [C6-0446/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Europene a Căilor Ferate aferent exerciţiului financiar 2007 [C6-0443/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Europene pentru Gestionarea Cooperării Operative la Frontierele Externe ale Statelor Membre ale Uniunii Europene aferent exerciţiului financiar 2007 [C6-0445/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Europene pentru Siguranţă Maritimă aferent exerciţiului financiar 2007 [C6-0438/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Europene pentru Reconstrucţie aferent exerciţiului financiar 2007 [C6-0429/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Centrului European de Prevenire şi Control al Bolilor aferent exerciţiului financiar 2007 [C6-0441/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Europene de Mediu aferent exerciţiului financiar 2007 [C6-0432/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Autorităţii Europene pentru Siguranţa Alimentară aferent exerciţiului financiar 2007 [C6-0440/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Fundaţiei Europene pentru Îmbunătăţirea Condiţiilor de Viaţă şi de Muncă aferent exerciţiului financiar 2007 [C6-0428/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Europene pentru Sănătate şi Securitate în Muncă aferent exerciţiului financiar 2007 [C6-0433/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Observatorului European pentru Droguri şi Toxicomanie aferent exerciţiului financiar 2007 [C6-0431/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei pentru Drepturi Fundamentale a Uniunii Europene aferent exerciţiului financiar 2007 [C6-0430/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Centrului European pentru Dezvoltarea Formării Profesionale aferent exerciţiului financiar 2007 [C6-0427/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Centrului de Traduceri pentru Organismele Uniunii Europene aferent exerciţiului financiar 2007 [C6-0434/2008 -,
<P>
elaborat de domnul Fjellner, în numele Comisiei pentru control bugetar, privind descărcarea de gestiune pentru execuţia bugetului Agenţiei Comunitare pentru Controlul Pescuitului aferent exerciţiului financiar 2007 [C6-0447/2008 -, şi
<P>
elaborat de domnul Fjellner, în numele Comisiei pentru control bugetar, referitor la gestiunea financiară şi controlul agenţiilor UE.
<SPEAKER ID="138" NAME="Jean-Pierre Audy" LANGUAGE="FR">
Domnule preşedinte, domnule Kallas, doamnelor şi domnilor, aş dori în primul rând să vă mulţumesc dumneavoastră, domnule Kallas, şi colegilor dumneavoastră de la Comisie, pentru atenţia pe care aţi acordat-o lucrărilor parlamentare legate de procedura de descărcare de gestiune pentru execuţia bugetului Comisiei Europene şi al agenţiilor executive aferent exerciţiului financiar 2007. Aş dori să mulţumesc de asemenea serviciilor administrative.
<P>
Aş dori totodată să amintesc efortul extraordinar făcut de Curtea Europeană de Conturi sub conducerea domnului Vítor Caldeira. Aceasta a avut resurse limitate cu care să se achite de sarcina ce i-a fost încredinţată.
<P>
Aş dori să spun câteva cuvinte despre contextul acestei descărcări de gestiune. 2007 a fost primul an din noul cadru financiar multianual 2007-2013 în care multe reguli noi au fost puse în aplicare. 2007 a fost, de asemenea, anul ultimei proceduri de descărcare de gestiune a actualei Comisii, care la începutul mandatului promisese - vă veţi aminti cu siguranţă, domnule comisar că Preşedintele Comisiei a promis acest lucru - să obţină o declaraţie de asigurare pozitivă de la Curtea Europeană de Conturi.
<P>
Cu toate acestea, de 14 ani Curtea a emis declaraţii negative cu privire la legalitatea şi regularitatea operaţiunilor subiacente pentru majoritatea categoriilor de cheltuieli, considerând că acestea sunt, într-o măsură variabilă, afectate de erori, cu toate că - şi ar trebui să fim mulţumiţi de acest lucru - cheltuielile administrative şi conturile consolidate fac obiectul unei declaraţii de asigurare pozitive.
<P>
În ultimul rând, 2007 a fost anul ultimului vot pentru descărcare de gestiune înainte de alegerile pentru Parlamentul European. În acest context şi în afară de numeroasele reţineri care apar în proiectul de rezoluţie privind gestionarea fondurilor comunitare, scopul meu în prezentul raport a fost de a încerca să analizez procedura de descărcare de gestiune şi să-mi aduc contribuţia pe drumul dificil care trebuie să ne ducă la o declaraţie de asigurare pozitivă, fiind în acelaşi timp pe deplin conştienţi de limitele exerciţiului. De aceea sunt nerăbdător să văd ce poziţie vor adopta Comisia, grupurile politice şi colegii mei deputaţi care trebuie să ia cuvântul.
<P>
Odată terminată munca pe această temă, am sentimente împărţite: pe de o parte, cred cu tărie că situaţia se îmbunătăţeşte, dar nu îndeajuns şi prea încet, iar pe de altă parte este de neconceput să rămânem în situaţia actuală, în care Curtea Europeană de Conturi nu a emis o declaraţie de asigurare pozitivă de 14 ani, iar Parlamentul European votează descărcarea de gestiune în pofida acestui fapt.
<P>
Europenii vor sfârşi prin a crede că Parlamentul nu îşi îndeplineşte corect rolul de monitorizare. De aceea propun ca, dată fiind gravitatea situaţiei, o conferinţă interinstituţională să fie organizată fără întârziere. Aceasta ar include toate părţile implicate în gestionarea şi monitorizarea fondurilor comunitare, şi ar reprezenta punctul de plecare al unei discuţii exhaustive care ne-ar permite să concepem reformele necesare pentru obţinerea unei declaraţii de asigurare pozitive cât mai repede cu putinţă. Sunt nerăbdător să aud motivele pentru care anumite grupuri politice se opun acestei discuţii.
<P>
Trebuie să acordăm de asemenea o atenţie deosebită statelor membre, care gestionează aproximativ 80% din bugetul Uniunii. Adevărul este că cele mai multe probleme apar în acest context de gestionare comună. Dacă tot am ajuns la acest subiect, regret absenţa Consiliului; dificultăţile politice actuale ale Republicii Cehe nu pot explica prezenţa politică inconsecventă a Consiliului, dacă nu cumva trebuie să interpretăm această absenţă şi tăcere ca indiferenţă sau, şi mai rău, ca o lipsă de interes.
<P>
În legătură cu raportul cu privire la gestionarea comună a statelor membre, aş dori să subliniez nu numai rolul declaraţiilor de gestionare naţionale, dar şi al rezumatelor anuale, care sunt elemente care ne permit să progresăm către o declaraţie de asigurare pozitivă.
<P>
Mai mult, în conformitate cu articolul 248 din Tratat, propun consolidarea cooperării între organismele naţionale competente în domeniul auditului şi Curtea Europeană de Conturi în ceea ce priveşte controlul gestiunii comune.
<P>
Sugerez să luăm în calcul posibilitatea ca organismele naţionale competente în domeniul auditului, în funcţia lor de auditori externi independenţi şi respectând standardele internaţionale de audit, să emită certificate naţionale de audit pentru gestionarea fondurilor comunitare. Aceste certificate ar fi trimise guvernelor statelor membre pentru a fi prezentate în timpul procesului de descărcare de gestiune în conformitate cu o procedură interinstituţională potrivită care ar urma să fie introdusă.
<P>
În ultimul rând, domnule preşedinte, aş dori să spun că mă uimeşte faptul că există un activ net de aproximativ 58 miliarde de euro la conturile consolidate anuale, şi propun să luăm în considerare crearea unui fond de pensii pentru a externaliza cele 33,5 miliarde de euro sub forma unor angajamente către personal.
<P>
În concluzie, cred că a venit timpul pentru o reformă a sistemului şi cred sincer că această reformă ar trebui să se bazeze pe un dialog sincer şi profund între toate părţile implicate în gestionarea şi monitorizarea bugetului.
<SPEAKER ID="139" NAME="Bogusław Liberadzki" LANGUAGE="PL">
Domnule preşedinte, domnule comisar, vorbim despre Fondul european de dezvoltare, care priveşte statele din Africa, Caraibe şi Pacific. Din punctul nostru de vedere aceste ţări nu reprezintă regiuni standard, nu sunt state convenţionale şi nu prezintă probleme tipice. În ceea ce priveşte punerea în aplicare a fondului, în 2007 am fost martorii unei creşteri a plăţilor şi a angajamentelor, ceea ce înseamnă şi o creştere a eficienţei. Acesta este fără îndoială un fapt pozitiv, şi aş dori să pornesc de aici.
<P>
Fondul a fost alcătuit din două părţi: o parte gestionată de Comisia Europeană şi o parte care s-a aflat sub controlul Băncii Europene de Investiţii. Partea gestionată de către Comisia Europeană este cea care face obiectul prezentei dezbateri cu privire la descărcarea de gestiune, în timp ce partea gestionată de Banca Europeană de Investiţii este deocamdată exclusă din procedura de descărcare de gestiune şi aş dori să revin asupra acestei probleme mai târziu.
<P>
Dezbaterea noastră se bazează pe poziţia Curţii Europene de Conturi. Curtea a declarat clar că tranzacţiile subiacente venitului şi angajamentelor pentru anul 2007 sunt, în ansamblu, legale şi exacte, dar a atras atenţia asupra riscului fiduciar crescut în ceea ce priveşte asistenţa bugetară care rezultă din "interpretarea dinamică” a criteriilor de eligibilitate de către Comisie. Cu toate acestea, auditul a scos la iveală un nivel de eroare semnificativ şi a considerat - şi suntem de acord asupra acestui fapt - că este necesară o îmbunătăţire rapidă în domeniul supravegherii şi controlului. Această îmbunătăţire este posibilă şi împărtăşim acest punct de vedere.
<P>
Eşantionul luat în considerare pentru audit a inclus şase state şi 250 de tranzacţii. S-a făcut o constatare foarte importantă: Comisia nu este capabilă încă să ofere informaţii contabile complete. Întâmpinăm cu bucurie declaraţia că un nou sistem va intra în funcţiune din februarie 2009. Sper că domnul comisar va confirma acest lucru.
<P>
Un alt fapt foarte important este diferenţa dintre vorbe şi fapte la pregătirea acordurilor. Elaborarea şi semnarea acestora provoacă o mare ambiguitate. Comisia trebuie să clarifice acest lucru, în special că statele din grupul ACP au de asemenea abordări diferite. Un fapt foarte important din punctul de vedere al Parlamentului European este că evaluarea regularităţii nu ar trebui realizată numai după implementare, ci ar trebui să ia forma unei supravegheri şi a unui control care să prevină neregulile. Prevenirea neregulilor ajută de asemenea la evaluarea beneficiilor pe care le realizăm alocând fonduri. Nu este vorba numai de a demonstra regularitatea conturilor, ci şi de a demonstra gradul de atingere a obiectivului, şi în această privinţă am dori să atragem atenţia asupra necesităţii cooperării cu parlamentele naţionale, deoarece acestea ar trebui să înţeleagă foarte bine această problemă. Este o problemă de cooperare cu autorităţile şi guvernele, dar şi cu societatea civilă.
<P>
Un aspect de o importanţă deosebită este chestiunea supravegherii fondurilor gestionate de BEI. Din punctul nostru de vedere, BEI rămâne o instituţie imposibil de supravegheat. Am confirmat foarte clar în raport că BEI a avut la dispoziţie suma de 2,2 miliarde de euro. Aceştia sunt bani publici - nu provin de pe pieţele financiare. Aşadar BEI pare a fi o instituţie extrem de nedemocratică, deşi are la dispoziţie fonduri publice.
<P>
În final aş dori să îi mulţumesc domnului comisar pentru colaborarea sa în timpul acestui mandat. Aş dori să mulţumesc Curţii de Conturi prin intermediul reprezentantului acesteia, domnul Łuckiewicz. Aş dori de asemenea să le mulţumesc colegilor mei din Comisia pentru dezvoltare şi din Comisia pentru control bugetar, condusă în mod eficient de domnul Bösch.
<SPEAKER ID="140" NAME="Paulo Casaca" LANGUAGE="PT">
Domnule preşedinte, domnule Kallas, domnule Bösch, doamnelor şi domnilor, suntem pe cale să realizăm cea mai profundă reformă de până acum a Parlamentului European. Această reformă înseamnă elaborarea statutelor atât pentru deputaţi cât şi pentru asistenţi, sfârşitul discriminărilor salariale inacceptabile între deputaţi, sfârşitul sistemului neclar de plată a alocaţiilor de călătorie şi sfârşitul sistemului de pensii discriminator.
<P>
În calitate de raportor pentru descărcarea de gestiune în cadrul conturilor Parlamentului, ca membru de 10 ani al Comisiei pentru control bugetar şi în calitate de purtător de cuvânt al Grupului Socialist din Parlamentul European, sunt foarte mândru de realizările noastre şi cred că nu am cere prea mult dacă solicităm publicului să conştientizeze aceste schimbări, pe care ei înşişi le-au cerut cu insistenţă.
<P>
Acestea fiind spuse, sunt astăzi, ca întotdeauna, pentru transparenţa totală în utilizarea fondurilor publice. Sunt pe deplin de acord cu părerile Ombudsmanului European în această privinţă. Sunt astăzi, ca întotdeauna, împotriva folosirii fondurilor publice pentru a diminua consecinţele riscurilor asumate în sectorul privat. Sunt astăzi, ca întotdeauna, împotriva fondurilor de pensii private care nu ţin cont de diferenţele salariale, ducând la discriminare.
<P>
Consider inacceptabile generalizările complet eronate, cum ar fi aceea că toţi deputaţii europeni au dreptul la două pensii.
<P>
Ca autor al acestui raport, aş dori să scot în evidenţă faptul că, după 10 ani ca deputat european şi după perioade mai scurte în parlamentul portughez şi în parlamentul regional al Insulelor Azore, îmi închei acum mandatul parlamentar fără a avea neapărat dreptul la pensie, fie ea naţională, regională sau europeană.
<P>
În această privinţă trebuie să spun că aceia care cred că negarea drepturilor reprezentanţilor lor, care sunt aceleaşi în toate societăţile, ajută la ameliorarea instituţiilor europene se înşeală amarnic.
<P>
Dimpotrivă, sunt convins că singurul mod de a învinge lipsa de încredere în reprezentanţi este de a minimaliza elaborarea regulilor specifice pentru parlamentari, dat fiind faptul că aceştia sunt responsabili de adoptarea acestor reguli. Cred chiar că singura problemă care trebuia decisă de Parlament este poziţia deputaţilor europeni în cadrul administraţiei europene.
<P>
Regret lipsa de transparenţă care exista în trecut între datoria publică şi interesul privat în sistemul de pensii, şi în acelaşi timp aş dori să fie recunoscută munca tuturor celor care, în special în Comisia pentru control bugetar, s-au luptat neobosit pentru rigoarea şi transparenţa conturilor europene.
<P>
Aş dori să ofer un omagiu din toată inima tuturor deputaţilor şi să îmi exprim speranţa că munca realizată până acum de comisia noastră va fi continuată în următoarea legislatură, cu aceeaşi energie şi cu acelaşi angajament demonstrate până acum pentru a crea o Europă mai strictă şi mai corectă care să ofere o mai mare solidaritate.
<P>
Parlamentul care va fi ales în iunie va lucra conform unor reguli mult mai transparente şi mai corecte, şi acesta trebuie să fie un motiv de bucurie pentru toţi cei prezenţi astăzi aici.
<SPEAKER ID="141" NAME="Preşedintele">
Următorul vorbitor va fi domnul Fjellner. Domnul raportor Søndergaard va fi alături de noi mai târziu din cauza unei întârzieri a zborului, aşa că îi voi da cuvântul mai târziu.
<SPEAKER ID="142" NAME="Christofer Fjellner" LANGUAGE="SV">
Domnule preşedinte, sunt impresionat de faptul că aţi încercat să enumeraţi toate agenţiile descentralizate. Există, bineînţeles, un număr foarte mare de astfel de agenţii. Aş susţine că procedura de descărcare de gestiune a devenit şi mai importantă pentru agenţiile UE tocmai pentru că numărul acestora a crescut. Bugetul şi personalul au crescut şi ele.
<P>
Numărul de agenţii a crescut de la 11 în 1995 la 27 astăzi. În 2007, bugetul tuturor agenţiilor a fost de 1 243 500 000 euro. În 1995, bugetul mediu al unei agenţii era de 7 milioane de euro, pe când astăzi este de 22 milioane de euro. Personalul a crescut la fel de spectaculos. În 1995, într-o agenţie lucrau în medie 38 de oameni. Astăzi media este de 155. După părerea mea, această creştere este remarcabilă şi acesta este un aspect la care trebuie să ne gândim, şi anume dacă agenţiile reprezintă un instrument potrivit şi dacă o astfel de creştere este rezonabilă. De asemenea, această creştere necesită mai mult timp şi mai multă energie atunci când discutăm despre descărcarea de gestiune.
<P>
Aşadar, am ales să examinăm 21 de agenţii pentru care suntem responsabili în rapoarte separate şi de asemenea să elaborăm un raport orizontal în care să discutăm problemele comune majorităţii agenţiilor.
<P>
Sunt bucuros să pot spune că cele mai multe agenţii au primit declaraţii de asigurare clare de la Curtea de Conturi. Acestea au fost deci gestionate corect. În acelaşi timp, multe dintre acestea - de fapt aproape toate - au încă, în fiecare an, probleme grave de surplus şi probleme în a se conforma Regulamentului financiar şi Statutului funcţionarilor. Trebuie să ne gândim la faptul că repetăm aceeaşi critică a anumitor fapte an după an şi că în pofida acestui lucru nimic nu se schimbă. Acest lucru înseamnă că trebuie să ne gândim la modul în care punem în aplicare responsabilitate acestor agenţii şi la modul în care le conducem. De aceea propun în raportul orizontal, printre altele, să instituim reduceri fixe atunci când agenţiile nu folosesc o proporţie suficientă din bugetul care le este alocat sau când acestea nu pot acoperi toate posturile. Am propus de asemenea să creăm un serviciu comun de sprijin pentru a ajuta agenţiile mici cu sarcinile administrative greoaie. Cred că acest lucru este deosebit de important.
<P>
Anul acesta am decis să analizăm patru agenţii care au primit declaraţii de asigurare slabe de la Curtea de Conturi şi care au probleme deosebit de grave. Acestea au fost Colegiul European de Poliţie, Autoritatea Europeană de Supraveghere a GNSS - GNSS fiind sistemul pe care îl cunoaştem sub numele de Galileo - Agenţia Europeană a Căilor Ferate şi Frontex. Sunt bucuros să pot spune că, după analizarea tuturor informaţiilor pe care ni le-au oferit, am putut acorda descărcarea de gestiune pentru trei dintre acestea, Galileo, Agenţia Europeană a Căilor Ferate şi Frontex.
<P>
Din păcate, Cepol, adică Academia Europeană de Poliţie, ne-a oferit un număr mare de informaţii, dar nici pe departe toate informaţiile necesare. Aşadar nu putem încă să îi acordăm descărcarea de gestiune. Problema care rămâne de rezolvat este aceea a folosirii private a banilor contribuabililor europeni, cum ar fi folosirea acestora pentru achiziţionarea de mobilă, pentru plata apelurilor de telefonie mobilă private şi a călătoriilor private. Am cerut informaţii cu privire la aceste lucruri, dar nu am primit aceste informaţii. Comisia din care fac parte propune aşadar amânarea acordării descărcării de gestiune până când Cepol ne oferă o declaraţie completă în acest sens. Bineînţeles, există o anchetă de fraudă în desfăşurare la OLAF cu privire la această agenţie. Aceasta este o problemă serioasă şi trebuie să demonstrăm că o luăm în serios şi să aflăm adevărul. Acesta este motivul pentru care amânăm acordarea descărcării de gestiune. Nu sunt bucuros că trebuie să facem acest lucru, dar susţin că este singura abordare responsabilă. Trebuie să avem toate informaţiile necesare înainte de a putea acorda descărcarea de gestiune.
<SPEAKER ID="143" NAME="Siim Kallas">
vicepreşedinte al Comisiei - Domnule preşedinte, este a cincea oară când mă găsesc în faţa dumneavoastră în timpul pregătirilor pentru votul privind Rezoluţia de acordare a descărcării de gestiune Comisiei. Şi, pentru a cincea oară, trebuie să recunosc că - în pofida unor progrese incontestabile în execuţia bugetului - nu avem încă o declaraţie de asigurare pozitivă.
<P>
În proiectul de rezoluţie pe care îl aveţi în faţă (alineatul 58), raportorul...
<P>
vicepreşedinte al Comisiei - (FR) "solicită Comisiei să prezinte, fără întârziere, [sans délai] propunerile pentru atingerea obiectivului de a avea o declaraţie de asigurare pozitivă”.
<P>
-vicepreşedinte al Comisiei. - Aşa că voi face acest lucru "sans délai”.
<P>
Vă voi explica cele trei motive pentru care, din punctul meu de vedere, nu am realizat o declaraţie de asigurare pozitivă, deşi acesta a fost obiectivul stabilit la începutul actualului mandat al Comisiei.
<P>
Probabil că la început ne-am bazat prea mult pe faptul că statele membre ne împărtăşesc preocuparea în ceea ce priveşte impactul public şi politic negativ al unei declaraţii de asigurare negative, când, de fapt, apelul nostru la acţiune a început să fie eficient numai când am început să-l susţinem prin politica "avertizăm, rezolvaţi sau suspendăm plăţile”. Deci iniţial ne-am bazat prea mult pe recompense şi prea puţin pe sancţiuni.
<P>
De asemenea, am încercat mai degrabă o evoluţie decât o revoluţie. În încercarea noastră inovatoare de a avea o declaraţie de asigurare pozitivă, am lăsat deoparte soluţiile mai radicale, cum ar fi cele cu privire la simplificare.
<P>
Evident, cinci ani nu au fost suficienţi pentru Planul nostru de acţiune. Unele rezultate ale acestuia încep să se facă simţite abia acum. Următoarea Comisie va culege roadele, care fără acest Plan de acţiune nu ar fi fost posibile.
<P>
Dar întrebarea dumneavoastră este "cum şi când puteţi garanta o declaraţie de asigurare pozitivă?” În primul rând aş dori să le amintesc onorabililor deputaţi ce este aşa-numita "declaraţie de asigurare negativă”.
<P>
Articolul 248 din Tratat însărcinează Curtea de Conturi cu emiterea unei Declaraţii de asigurare "privind fiabilitatea conturilor şi legalitatea şi regularitatea operaţiunilor subiacente”. Acest lucru a fost inserat în Tratatul de la Maastricht în ultimul moment fără o discuţie prealabilă asupra implicaţiilor. Acest lucru s-a dovedit extrem de problematic până acum.
<P>
Aşa-numita declaraţie de asigurare negativă face parte din avizul Curţii de Conturi. Aceasta declară că anumite categorii de cheltuieli sunt încă profund afectate de erori, deşi la diferite niveluri. Curtea declară, de asemenea, fiabilitatea conturilor noastre anuale şi face comentarii pozitive şi adecvate cu privire la gestionarea noastră financiară. În sine, declaraţia de asigurare nu are nimic special în comparaţie cu modul în care este formulat în general avizul de audit.
<P>
Dar ne confruntăm cu o interpretare greşită cu caracter politic şi adesea intenţionată a acestui verdict. Deci trebuie să mărturisesc că am fost surprins cât de dificil este să convingi aleşii politici şi opinia publică de faptul că gestionarea bugetului în Uniunea Europeană este mult mai eficientă decât arată acest verdict. Aşadar trebuie să facem ceva pentru a pune capăt acestei evaluări politice dăunătoare a utilizării fondurilor europene.
<P>
Pentru rezultate rapide, garantate, avem trei posibilităţi:
<P>
Prima posibilitate: modificarea Tratatului. Din cauza modului în care este formulat Tratatul actual, aşteptările rezonabile ale opiniei publice cu privire la o gestionare financiară sănătoasă au fost subminate - în mod automat şi inevitabil - în fiecare an de la intrarea în vigoare a Tratatului de la Maastricht.
<P>
În timpul Conferinţei interguvernamentale privind Tratatul de la Lisabona, am căutat să văd dacă putem ameliora articolul 248 din Tratat. Cu sprijinul Curţii, am analizat posibilitatea unei sarcini mai realiste pentru Curtea de Conturi, poate evaluarea bugetului la sfârşitul unui ciclu de trei ani mai degrabă decât anual, rugând Curtea să ia în considerare faptul că majoritatea sistemelor de control ale Comisiei sunt multianuale, ceea ce asigură corectarea erorilor în timp. Am contactat mai multe delegaţii naţionale: au fost cu toate de acord; nimeni nu a făcut nimic în acest sens.
<P>
A doua posibilitate: Am ajuns la a doua posibilitate, care este totodată cea mai radicală şi mai rapidă metodă de a obţine o declaraţie de asigurare pozitivă. Date fiind prevederile actualului Tratat, poate ar trebui să nu mai alocăm fonduri pentru planuri de gestionare atât de complexe încât nu putem atinge actualele praguri de eroare scăzute.
<P>
Dacă nu putem face faţă împreună complexităţii actuale, atunci trebuie să simplificăm. "A simplifica” este un cuvânt drăguţ care place tuturor. Milioane de tranzacţii trebuie verificate. Cum ar putea 480 de auditori, oricât de competenţi, având sediul la Luxemburg, lucrând într-un mediu legislativ extrem de complex, în 27 de state membre cu 23 de limbi oficiale, să emită în fiecare an o declaraţie cu privire la legalitatea şi regularitatea tuturor operaţiunilor subiacente în toate categoriile de cheltuieli?
<P>
Dacă vreţi ca simplificarea să aibă un efect rapid şi eficient asupra ratei de eroare, părerea mea este că acest lucru înseamnă abandonarea gestiunii comune în unele domenii. Înseamnă reducerea numărului de operaţiuni de la milioane la câteva mii.
<P>
Luând ca exemplu Fondurile structurale, ar însemna definirea clară a responsabilităţilor care sunt acum comune. Pentru a realiza acest lucru, Fondurile structurale ar putea fi transformate în sprijin bugetar pentru regiunile cele mai sărace. O regiune sau un stat membru eligibil ar primi fondurile UE în bugetul de stat, pentru ca acestea să fie cheltuite prin intermediul sistemelor naţionale, sub responsabilitatea exclusivă a ministrului de finanţe şi să fie verificate de către instituţiile supreme de audit ale statelor membre.
<P>
Un stat membru ar primi o tranşă anuală din bugetul UE şi ar fi responsabil faţă de proprii cetăţeni şi faţă de celelalte state membre pe baza rezultatelor. Regulile de eligibilitate, procedurile de atribuire şi ratele de absorbţie nu ar mai fi o problemă de nivel european.
<P>
Potrivit acestui scenariu radical, am renunţa la milioanele de proiecte prea mici şi prea sofisticate pentru a putea fi supravegheate eficient de la Bruxelles. Nu vor mai fi proiecte mici, creative care să ajungă să fie ridiculizate de presa eurosceptică!
<P>
A treia posibilitate: Dacă nu puteţi schimba Tratatul sau interpretarea acestuia, am putea să discutăm pe marginea a ceea ce înseamnă că un anumit tip de operaţiune este "în regulă”. Am putea stabili plafoane realiste şi rentabile pentru ceea ce este considerat "legal şi regulat”.
<P>
Aceasta este dezbaterea pe marginea riscului acceptabil. Deocamdată, Curtea aplică un prag de importanţă relativă uniform de 2% pentru toate operaţiunile. Curtea însăşi a cerut o mai bună analiză a riscurilor şi un acord politic cu privire la riscul acceptabil în diverse categorii bugetare.
<P>
Pentru a alimenta dezbaterea, vă prezentăm o comunicare a Comisiei. Domnul raportor sugerează întâmpinarea acestei comunicări ca o "bază metodologică solidă” şi solicită o mai profundă analiză, colectare de date, un dialog şi propuneri concrete. Aş fi recunoscător pentru un astfel de sprijin şi sugerez să progresăm cât mai rapid cu putinţă. Acum şi Consiliul pare gata să se implice.
<P>
Pe baza sprijinului dumneavoastră politic global, Comisia ar dori să continue cu propuneri care să stabilească niveluri specifice de risc acceptabil pentru fiecare linie bugetară. Pentru fiecare propunere viitoare de cheltuieli, veţi fi rugaţi să "acceptaţi” un nivel de risc calculat cu atenţie, astfel încât, pornind de la acesta, Curtea să îşi ajusteze pragul de importanţă relativă.
<P>
Trebuie să începem acum. Dacă aşteptăm un Regulament financiar revizuit sau chiar următoarele perspective financiare după 2013, acest lucru nu se va reflecta în procedura de descărcare de gestiune în următorii cinci ani.
<P>
Doamnelor şi domnilor, vă pregătiţi astăzi să votaţi dacă să acordaţi sau nu descărcarea de gestiune pentru 2007, un an pentru care auditorii spun că pentru toate categoriile bugetare cu excepţia Fondurilor structurale, până la 95% dintre plăţi nu prezintă erori financiare grave.
<P>
Aceasta este cea mai bună declaraţie de asigurare de până acum, mai bună decât cea de anul trecut, pentru un an cu niveluri mai ridicate de plată, într-un număr mai mare de state membre, UE-27. Gestionarea financiară se îmbunătăţeşte în mod constant şi este cu siguranţă îndeajuns de bună încât să merite descărcarea de gestiune. Dar aceasta nu este perfectă.
<P>
UE a fost creată pentru a aduce pace şi prosperitate. Până acum a reuşit să facă acest lucru. În mod evident, analizând modelul instituţional al UE, este posibil ca niciun auditor să nu fi fost prezent când acesta a fost creat, şi deci acesta nu este perfect. Dar peste tot în lume perfecţiunea în domeniul auditului este un fenomen rar.
<P>
Vă mulţumesc pentru atenţie şi vă rog să votaţi pentru descărcarea de gestiune. Comisia nu va da dovadă de mulţumire de sine.
<SPEAKER ID="146" NAME="Luca Romagnoli" LANGUAGE="IT">
Domnule preşedinte, doamnelor şi domnilor, Comisia pentru transport şi turism se bucură de faptul că ratele de utilizare pentru creditele de angajament şi creditele de plată pentru proiectele TEN-T sunt în continuare ridicate, de aproape 100%, şi solicită statelor membre să asigure punerea la dispoziţie a unor finanţări adecvate din bugetele naţionale, care să se ridice la înălţimea acestui angajament UE.
<P>
Comisia este preocupată de rata scăzută de utilizare a creditelor în angajament pentru siguranţa transportului şi pentru Autoritatea de Supraveghere Galileo, şi a creditelor de plată pentru piaţa internă şi optimizarea sistemelor de transport, şi pentru drepturile pasagerilor.
<P>
Comisia observă cu satisfacţie că rata maximă de ajutor financiar pentru proiectele transfrontaliere a crescut la 30% şi că pragul minim de finanţare a crescut la 1,5 miliarde de euro. Aş dori, de asemenea, să vă reamintesc că procedura de evaluare pentru selecţionarea proiectelor a fost ameliorată, şi odată cu aceasta şi monitorizarea proiectelor, dar în acelaşi timp comisia regretă că structura pentru descrierea lucrărilor nu a fost armonizată şi că monitorizarea tehnică şi financiară nu a fost standardizată.
<SPEAKER ID="147" NAME="Jan Andersson" LANGUAGE="SV">
Domnule preşedinte, politica pentru ocuparea forţei de muncă este inclusă în politica de coeziune. Există încă în acest domeniu multe defecte şi neajunsuri şi multe lucruri în privinţa cărora avem rezerve. Aproximativ 27% din politica de coeziune este de competenţa Comisiei pentru ocuparea forţei de muncă şi afaceri sociale. În ceea ce priveşte plăţile, majoritatea provin din perioada 2000 - 2006. Este plăcut să constatăm că în această perioadă creditele de plată au fost utilizate 100%.
<P>
Sunt uneori problematice lipsa de dovezi pentru costurile indirecte şi costurile de personal, şi supraestimarea acestor costuri. Ne-am exprimat aşadar sprijinul pentru o modalitate standard de justificare a acestor costuri, dublată de controale mai eficiente la nivelul statelor membre, care vor fi puse în aplicare pentru perioada următoare şi care pot aduce îmbunătăţiri în acest domeniu în viitor.
<SPEAKER ID="148" NAME="Péter Olajos" LANGUAGE="HU">
După 2006 mi s-a încredinţat onoarea de a formula avizul Comisiei pentru mediu, sănătate publică şi siguranţă alimentară referitor la execuţia bugetului celor cinci agenţii europene care sunt de competenţa noastră aferent exerciţiului financiar 2007.
<P>
Consider că nivelul general de implementare a liniilor bugetare în acest domeniu, care este de 94,6%, este per ansamblu satisfăcător. Rata de execuţie a creditelor de angajament pentru programul LIFE+ a fost excelentă, atingând 98,87%. Alte agenţii demne de menţionat sunt Agenţia Europeană de Mediu, care a atins o rată de 100% atât pentru creditele de angajament cât şi pentru creditele de plată, precum şi Centrul European pentru Prevenirea şi Controlul Bolilor. Cu toate acestea, există loc de mai bine în ceea ce priveşte gestionarea bugetului pentru Agenţia Europeană pentru Medicamente, Autoritatea Europeană pentru Siguranţă Alimentară şi Agenţia Europeană pentru Produse Chimice. În cazul celei din urmă, 2007 a fost şi primul an de funcţionare. Ca raportor pentru aviz al Comisiei pentru mediu, sănătate publică şi siguranţă alimentară, propun ca agenţiilor Comisiei care operează în domeniul politicii de mediu, sănătate publică şi siguranţă alimentară să le fie acordată descărcarea de gestiune pentru execuţia bugetului aferent exerciţiului financiar 2007.
<SPEAKER ID="149" NAME="Jan Olbrycht" LANGUAGE="PL">
Domnule preşedinte, domnule comisar, Comisia pentru dezvoltare regională a analizat până în cel mai mic detaliu rezultatele evaluării Curţii de Conturi, dar a participat de asemenea activ la lucrările deosebit de aprofundate ale Comisiei pentru control bugetar. Compararea acestor rezultate cu cele care au făcut obiectul procedurii precedente de descărcare de gestiune scoate la iveală un progres fundamental în lucrările Comisiei din punctul de vedere al gradului de supraveghere. Cu toate acestea, suntem conştienţi de faptul că efectele vizibile ale introducerii Planului de acţiune vor apărea doar pe parcursul următorilor ani.
<P>
Pentru comisia din care fac parte este important ca rezultatele din raportul Curţii de Conturi să nu contravină cu înţelegerea importanţei politicii de coeziune în politicile UE şi să nu submineze obiectivele acestei politici. Am dori de asemenea să atragem atenţia asupra faptului că erorile scoase în evidenţă în raport nu trebuie greşit interpretate ca nereguli sau chiar abuzuri. Considerăm că în general s-au făcut progrese considerabile şi vom sprijini acordarea de descărcare de gestiune Comisiei.
<SPEAKER ID="150" NAME="Marusya Ivanova Lyubcheva" LANGUAGE="BG">
Raportul privind descărcarea de gestiune acordată Comisiei Europene pentru execuţia bugetului aferent exerciţiului financiar 2007 demonstrează că s-au făcut unele progrese, deşi acţiunile şi mecanismele de control trebuie armonizate corespunzător pentru a realiza o utilizare mai eficientă a resurselor, pentru a reduce numărul şi gravitatea neregulilor şi pentru a oferi o mai mare transparenţă şi hotărâre, în special în ceea ce priveşte includerea dimensiunii de gen în procesul de elaborare a bugetului.
<P>
Nu trebuie ignorată responsabilitatea Comisiei de a coopera cu statele membre şi cu celelalte instituţii. Cooperarea şi comunicarea sunt instrumente importante, şi suntem deseori martorii consecinţelor unor omisiuni în acest sens. Fără a scoate în evidenţă câteva dintre neregulile constatate în cele mai noi state membre, Bulgaria şi România, consider că este necesar să asigurăm un tratament egal tuturor statelor membre.
<P>
Un sistem special de cooperare este aplicat acestor două state, care nu trebuie complicat. Unele părţi ale raportului sunt inacceptabile, în special sugestiile de creare a unui sistem de elaborare de rapoarte trimestriale pentru Bulgaria şi România, precum şi a unor rapoarte speciale cu privire la utilizarea Fondurilor structurale. Solicit abandonarea acestor texte. Acest lucru va oferi celor două state posibilitatea de a se concentra asupra rezolvării problemelor care au apărut.
<SPEAKER ID="151" NAME="Preşedintele">
Aş dori să spun că nu am auzit opinia Comisiei pentru dezvoltare, a Comisiei pentru piaţa internă şi protecţia consumatorilor, a Comisiei pentru transport şi turism şi a Comisiei pentru cultură şi educaţie deoarece raportorii nu au venit la dezbatere la timp, astfel încât s-a schimbat ordinea vorbitorilor. Vom continua discuţia. Domnul Ferber va vorbi acum în numele Grupului Partidului Popular European (Creştin-Democrat) şi al Democraţilor Europeni - un minut şi jumătate.
<SPEAKER ID="152" NAME="Markus Ferber" LANGUAGE="DE">
Domnule preşedinte, domnule comisar, doamnelor şi domnilor, consider că în timpul prezentei legislaturi am făcut progrese în ceea ce priveşte procedura de descărcare de gestiune pentru instituţiile europene. Cu toate acestea, regret că acest lucru a durat atât de mult, deoarece în principiu abia acum am terminat procesul început în 1999, când a avut loc o demisie în bloc a Comisiei - cu alte cuvinte, în urmă cu 10 ani. Acest lucru demonstrează că trebuie să ne îmbunătăţim procedurile şi metodele de lucru şi să ne asigurăm că transparenţa necesară este mai uşor de atins atunci când vine vorba ca cetăţenii să descopere pentru ce sunt folosite impozitele pe care le plătesc.
<P>
Aş dori să-i mulţumesc în special domnului Casaca, cu care am avut onoarea să lucrez la descărcarea de gestiune a Parlamentului pentru Grupul Partidului Popular European (Creştin-Democrat) şi al Democraţilor Europeni. Regret că un coleg deputat care a făcut foarte multe comentarii în presă cu privire la diferite aspecte legate de Parlamentul European nu participă nici la dezbateri sau voturi în comisie şi nici la dezbaterea din cadrul prezentei şedinţei plenare. Aş dori să spun foarte clar un lucru, ca să fie înregistrat şi să rămână pentru posteritate!
<P>
Ştim foarte bine că au existat şi există în continuare multe probleme în Parlament, şi deputaţii care sunt prezenţi azi aici sunt cei care pe parcursul ultimilor cinci ani s-au asigurat de realizarea reformelor necesare în multe domenii în interesul deputaţilor europeni. Vă mulţumesc sincer tuturor pentru acest lucru. Am făcut ceea ce a trebuit să facem şi nu am făcut publice toate informaţiile prin intermediul mass-media ca apoi să nu participăm. Vă mulţumesc pentru colaborarea pozitivă.
<SPEAKER ID="153" NAME="Costas Botopoulos" LANGUAGE="EL">
Domnule preşedinte, doamnelor şi domnilor, voi începe prin a spune ceea ce spun întotdeauna când dezbatem probleme bugetare şi controlul bugetar, şi anume că avem de-a face aici nu cu o procedură tehnică, ci cu o procedură profund politică.
<P>
Imaginea Parlamentului şi a Uniunii Europene în general pe care o transmitem cetăţenilor este foarte importantă. Cu alte cuvinte, cum şi câţi bani folosim din impozitele plătite de contribuabili şi ce imagine transmitem cetăţenilor europeni cu privire la transparenţa acestei gestiuni. Acesta este aşadar un proces politic şi este foarte important să analizăm elementele esenţiale, impresia pe care o oferă Uniunea Europeană, şi nu numai anumite detalii legate de unele state, ceea ce nu înseamnă că nu trebuie să vorbim despre fiecare stat.
<P>
Această observaţie impune o alta: aceea că rapoartele noastre sunt de asemenea foarte importante. Un exemplu este ameliorarea pe care am reuşit în sfârşit s-o aducem în statutul parlamentarilor şi a asistenţilor acestora, după mulţi ani de încercări, şi aş dori acum să îl felicit şi eu pe colegul meu domnul Casaca pentru eforturile făcute în acest sens. Avem astăzi un rezultat foarte bun care demonstrează că rapoartele noastre sunt importante, că acestea dau rezultate şi că trebuie să ne preocupăm în continuare de acest aspect.
<P>
Aş dori să adaug câteva cuvinte despre rezultatele eforturilor noastre din acest an. Împărtăşesc opinia domnului raportor Audy că am făcut cu siguranţă progrese, dar că acestea nu sunt încă suficiente. Problema principală este sfera coeziunii, dar aici aş dori să spun că noi socialiştii solicităm o ameliorare, credibilitate, eficacitate şi simplificare, aşa cum a spus şi domnul comisar. Domnule comisar, cred că trebuie să trecem de la evoluţie la revoluţie în ceea ce priveşte simplificarea. Acest lucru este necesar nu pentru a renunţa la coeziune, care este o politică de bază a Uniunii Europene, ci pentru a o ameliora şi a o face mai eficientă.
<P>
În sfârşit, o problemă importantă ridicată în raport este capacitatea Uniunii Europene de a gestiona crizele. Trebuie să gestionăm crizele pe cont propriu, şi nu să transferăm această capacitate altor organisme.
<SPEAKER ID="154" NAME="Jan Mulder" LANGUAGE="NL">
Aş dori în primul rând să le mulţumesc raportorilor şi, de asemenea, domnului Audy care, după părerea mea, a cărui intervenţie a fost excelentă. De asemenea, le sunt recunoscător domnului comisar şi serviciilor Comisiei. Aceştia au fost întotdeauna dispuşi la dialog cu Parlamentul, şi apreciez acest lucru. Au avut neînţelegeri sporadice, dar unde nu se întâmplă astfel de lucruri?
<P>
După părerea mea, Comisia ar trebui evaluată pe baza a ceea ce a promis la începutul perioadei şi a rezultatului actual. Ei bine, aşa cum a spus deja domnul comisar, Comisia nu a realizat nici pe departe ce îşi propusese să realizeze, şi anume o declaraţie de asigurare pozitivă. Nici măcar nu s-a apropiat de rezultatul sperat, ceea ce constituie o problemă, cu toate că domnul comisar a făcut sugestii foarte interesante. Păcat că acestea au fost prezentate la sfârşitul perioadei. Am fi putut să realizăm ceva - nu ştiu - dacă am fi putut să le discutăm la trei ani de la preluarea mandatului de către domnul comisar, deoarece au fost făcute multe sugestii interesante.
<P>
După câte văd - şi domnul comisar s-a referit, de asemenea, la acest lucru - gestionarea comună este în continuare problema principală. Putem lăsa acest lucru în sarcina statelor membre sau nu, şi cum putem monitoriza mai eficient statele membre? Am declarat în acordul interinstituţional că dorim declaraţii la un anumit nivel politic, ceea ce s-a concretizat în normele şi regulamentele financiare. Pentru mine marea întrebare a fost întotdeauna dacă acest lucru este suficient. Nu cunosc foarte bine problema în acest moment. Îi mulţumesc domnului comisar pentru raportul detaliat pe care l-a trimis, deşi din punctul meu de vedere acesta putea să fie mai clar în unele privinţe. Unde sunt recompensele pentru statele membre care îşi îndeplinesc obligaţiile şi sancţiunile pentru statele membre care nu le îndeplinesc? Nu îmi este foarte clar acest lucru şi cred că ar trebui explicat.
<P>
Cred că discuţia despre o declaraţie de asigurare pozitivă ar trebui continuată. Dacă este susţinută situaţia actuală, în care avem o declaraţie de asigurare negativă an după an, acest lucru afectează în mod negativ opinia publică.
<SPEAKER ID="155" NAME="Mogens Camre" LANGUAGE="DA">
Domnule preşedinte, analiza conturilor pentru 2007 demonstrează că nici în acest an nu am fost capabili să gestionăm suficient de bine resursele importante puse la dispoziţia UE de către statele membre. Rapoartele excelente ale comisiilor scot clar la iveală deficienţele constatate. Permiteţi-mi să citez unul dintre aceste rapoarte. În ceea ce priveşte politica de coeziune, comisia declară că ia la cunoştinţă cu îngrijorare estimările Curţii de Conturi potrivit cărora cel puţin 11% din suma totală rambursată pentru proiecte care ţin de politica structurală nu ar fi trebuit rambursaţi.
<P>
Pot să admit că enorma reţea de organisme legislative şi administrative a UE, combinată cu proasta administrare şi corupţia evidentă din unele state membre îngreunează gestionarea financiară responsabilă, dar acest lucru este, şi va rămâne, inacceptabil. Există o singură soluţie, şi anume să nu mai plătim aceste sume mari de bani la UE, punând punct astfel întregului circ de redistribuţie al Uniunii Europene.
<P>
Anul acesta, ţara mea, Danemarca, va plăti aproape 20 miliarde de coroane daneze Uniunii Europene. Nu ne-ar trece niciodată prin cap să folosim aceşti bani în scopurile în care îi utilizează Uniunea Europeană. Până şi trimiterea banilor statelor membre pentru ca aceştia să fie redistribuiţi de la Bruxelles implică o reducere a valorii nete a acestor bani şi contribuie la o utilizare ilicită a banilor cetăţenilor. Statele membre UE trebuie să se finanţeze singure şi nu să-şi taxeze vecinii.
<P>
În final, aş dori să-i mulţumesc preşedintelui Comisiei pentru control bugetar, domnul Bösch, pentru coordonarea excepţională a lucrărilor acestei comisii, şi aş dori, de asemenea, să-i mulţumesc domnului raportor, colegilor mei deputaţi, secretariatului comisiei şi tuturor celor implicaţi pentru devotamentul extraordinar şi pentru colaborarea constructivă.
<SPEAKER ID="156" NAME="Bart Staes" LANGUAGE="NL">
De această dată mă voi limita la bugetul Parlamentului şi aş dori să-mi exprim încântarea faţă de raportul domnului Casaca, în special capitolul despre fondul de pensii private, în care am aprobat aproximativ 10 alineate. Unele dintre acestea au fost la origine amendamente pe care le-am propus, şi pe care le consideram necesare la momentul respectiv.
<P>
Ce se întâmplă acum cu acest fond voluntar de pensii în condiţiile în care acesta a fost respins de eurosceptici? Pe bună dreptate, pentru că este o ruşine! Ce se întâmplă este imoral şi trebuie să luăm măsuri împotriva acestui lucru. Nu putem accepta că în vremuri ca acestea deputaţii europeni se gândesc mai degrabă la propriile venituri decât la cele ale cetăţenilor. Aş dori să mă alătur domnului Ferber şi să le spun euroscepticilor prezenţi astăzi aici că nu au încercat în niciun fel să aducă o contribuţie constructivă în vederea rezolvării problemelor în această sesiune.
<P>
Aş dori, în special, să îi rog pe colegii mei deputaţi să sprijine alineatul 105, care se referă la fondul de pensii private. Acesta va garanta că Biroul Parlamentului nu va putea utiliza banii contribuabililor pentru a umple golurile imense, pentru că acest lucru nu este admisibil. Aşadar solicit colegilor mei deputaţi să sprijine şi să voteze raportul Casaca. Am cerut un vot nominal, deoarece toată lumea ar trebui să îşi dea arama pe faţă în această problemă!
<SPEAKER ID="157" NAME="Véronique Mathieu" AFFILIATION="PPE-DE">
(FR) Domnule preşedinte, în această perioadă de recesiune este important ca Uniunea Europeană să dea în continuare dovadă de solidaritate faţă de ţările în curs de dezvoltare. Să ne amintim că în 2007 Comunitatea Europeană şi statele membre au contribuit 60% din ajutorul pentru dezvoltare, făcând din Uniunea Europeană principalul donator din lume.
<P>
Fondul european de dezvoltare ne permite să combatem sărăcia, promovând în acelaşi timp dezvoltarea economică şi democraţia. Sunt deci încântată că un buget de 23 miliarde de euro a fost alocat ţărilor din grupul ACP pentru perioada 2008-2013 în cadrul celui de-al zecelea FED. Această sumă este aproape dublă faţă de cea alocată în cadrul celui de-al nouălea FED.
<P>
În raportul său, Curtea de Conturi conchide subliniind fiabilitatea, legalitatea şi regularitatea celui privind cel de-al 6-lea, al 7-lea, al 8-lea şi al 9-lea FED. Nu putem decât să ne bucurăm de nivelurile record de punere în aplicare a contractelor şi plăţilor în cadrul FED.
<P>
Cu toate acestea, observ că mai trebuie să progresăm în ceea ce priveşte consolidarea sistemelor de monitorizare şi control, deoarece există încă o număr semnificativ de erori care afectează anumite operaţiuni.
<P>
De asemenea, există un risc crescut în domeniul sprijinului bugetar, şi cred că astfel de riscuri ar trebui mai bine evaluate. În legătură cu acest lucru, împărtăşesc opinia potrivit căreia sprijinul bugetar ar trebui acordat numai dacă statul beneficiar are capacitatea de a gestiona fondurile într-o manieră transparentă, responsabilă şi eficientă.
<P>
Dintre priorităţile la care va trebui să lucrăm în viitor, aş dori să menţionez integrarea FED în bugetul general al Comunităţii, din moment ce acest lucru ar creşte eficienţa şi transparenţa ajutorului pentru dezvoltare.
<P>
În încheiere, domnule preşedinte, aş dori să îi mulţumesc domnului raportor pentru raportul excelent, reprezentanţilor Curţii şi personalului Comisiei care au făcut o treabă excelentă pe teren. Se înţelege de la sine, regret absenţa Consiliului, şi în special a Preşedinţiei cehe.
<SPEAKER ID="158" NAME="Edit Herczog" AFFILIATION="PSE">
(HU) În această perioadă Parlamentul European a avut sarcina de a controla administrarea unui număr mereu mai mare de agenţii, aşa cum a spus şi colegul meu deputat, domnul Fjellner. Dialogul constructiv care s-a creat în timpul procesului de monitorizare între Parlament, agenţii şi Curtea Europeană de Conturi a avut drept rezultat o mai mare transparenţă şi o mai bună monitorizare a gestionării. Importanţa monitorizării a crescut mai mult ca niciodată în actualul context economic şi financiar dificil.
<P>
Făcând bilanţul perioadei care a trecut, ceea ce ne dă satisfacţii este faptul că în procesul de monitorizare a bugetului nu am stabilit numai regularitatea sau lipsa acesteia, dar am şi reuşit să facem recomandări pentru viitor instituţiilor care au fost verificate, care la rândul lor au încercat să le pună în aplicare cu succes. Cred că este important, şi susţin această abordare, nu numai ca agenţiile să facă obiectul unei verificări pe deplin obiective, ci să analizăm şi dezvoltarea lor individuală. Susţin în special ideea creării de agenţii şi în noile state membre, pentru a aduce lucrările Uniunii Europene mai aproape de oamenii care trăiesc acolo. Suntem aproape întru totul de acord cu domnul Fjellner şi vom da verdictul final mâine.
<SPEAKER ID="159" NAME="Ingeborg Gräßle" AFFILIATION="PPE-DE">
(DE) Domnule preşedinte, domnule comisar, doamnelor şi domnilor, raportul Audy - mulţumirile mele sincere domnului raportor - reprezintă un adevărat pas înainte, deoarece conţine elemente inovatoare cum ar fi politica de "denunţare” - o etapă importantă în controlul bugetar. Acest lucru presupune critici bine ţintite, şi nu nemulţumiri generale. Faptul că acum grupul socialiştilor dă înapoi şi ar prefera să ascundă adevărul este scandalos şi face un deserviciu activităţilor noastre de control. Este în joc credibilitatea Parlamentului şi fac apel către colegii mei deputaţi să nu lase să se întâmple acest lucru.
<P>
Aş dori să spun câteva cuvinte despre cele mai mari probleme din acest moment, România şi Bulgaria. Eşecul Comisiei cu privire la pregătirea pentru aderare a acestor ţări este cel mai evident în acest domeniu. Am pierdut mulţi bani. Comisia a stat cu mâinile în sân mult timp şi nu a îngheţat fondurile până în 2008. Între timp, totuşi, am pierdut peste 1 miliard de euro în ceea ce priveşte Bulgaria şi aproximativ 142 milioane de euro în ceea ce priveşte România. Cu toate acestea, îngheţarea fondurilor nu este o soluţie. Sistemul de cooperare şi verificare, de care este responsabil însuşi preşedintele Comisiei, este un tigru de hârtie, iar rapoartele de progres nu sunt demne de acest nume. Raportul Audy oferă sugestii pentru ameliorarea situaţiei. Comisia Europeană a înşelat Parlamentul cu privire la gradul de pregătire pentru aderare al acestor ţări şi comisarul pentru extindere ar trebui să înveţe ceva din acest lucru. Cu toate acestea, ne interesează gestionarea următoarelor aderări, şi aşadar acest subiect rămâne în atenţia noastră.
<P>
Grupul nostru va acorda descărcarea de gestiune Comisiei, dar personal voi refuza să îi acord descărcarea. Din păcate, entuziasmul Comisiei pentru reformă, din care am putut vedea din nou o mică scânteie pe parcursul anului trecut, s-a stins deja din nou. Combaterea fraudei stagnează, în domeniul prevenirii nu se întâmplă nimic şi nu există motivaţie pentru un comportament mai etic, printre altele. Un lucru asupra căruia Comisia, şi în special domnul comisar Kallas, ar trebui să fie clari este faptul că cine doreşte să facă parte din noua Comisie depinde de sprijinul Parlamentului.
<SPEAKER ID="160" NAME="Siim Kallas">
vicepreşedinte al Comisiei - Domnule preşedinte, le mulţumesc onorabililor deputaţi pentru observaţiile făcute. Nu pot decât să spun că în timpul acestor cinci proceduri de descărcare de gestiune m-am bucurat şi am fost foarte mulţumit de colaborarea noastră. Procedura a fost întotdeauna complicată, dar întotdeauna constructivă şi foarte profesionistă. Deci vă mulţumesc tuturor pentru contribuţia adusă la complicatul sistem de descărcare de gestiune.
<P>
Doar două observaţii. Domnului Liberadzki aş dori să-i spun că toate conturile FED au fost transferate cu succes la ABAC în februarie 2009. Am ridicat această problemă, dar cele două au fuzionat.
<P>
Întrebarea domnului Jan Mulder cu privire la motivul pentru care aceste propuneri radicale apar atât de târziu a fost foarte bună. Patru ani nu este o perioadă suficient de mare pentru ca o astfel de propunere să ajungă la maturitate. În Europa lucrurile cer timp, iar în acest caz încercăm să utilizăm toate posibilităţile în cadrul Planului de acţiune deoarece vedem că avem nevoie de o soluţie serioasă pentru a scăpa de această problemă.
<P>
Deci nu cred că aceste propuneri vin prea târziu, dar regret bineînţeles că acest lucru a durat atât.
<SPEAKER ID="161" NAME="Dragoş Florin David" AFFILIATION="PPE-DE">
Domnule preşedinte, domnule comisar, o intervenţie scurtă: în concluziile principale la descărcarea gestiunii pentru Comisia Uniunii Europene, în raportul domnului Audy, la punctul 4 se precizează că este de părere că aderarea României şi a Bulgariei nu a fost tratată de către Comisie cu seriozitatea necesară, că cele două candidate la integrare - raporturile pentru cele două ţări candidate au fost eronate şi că regretă faptul că această informare eronată a dus la situaţia actuală, în care au fost eliberate fonduri de coeziune unor state membre cu sisteme administrative şi juridice nefuncţionale şi că acest lucru a dus în eroare opinia publică şi Parlamentul în detrimentul reputaţiei Uniunii.
<P>
Aş dori sincer ca colegii Dan Jørgensen şi Paulo Casaca, care au făcut acest amendament şi colegii care au aprobat în Comisia de buget să explice aceste raţionamente, pentru că consider că atât România, cât şi Bulgaria au sisteme administrative şi juridice care funcţionează, poate nu la parametrii care ar trebui să fie, dar ele funcţionează şi nu cred că cineva şi-a permis să ducă în eroare opinia publică, cu atât mai puţin Parlamentul şi Comisia
<SPEAKER ID="162" NAME="Jean-Pierre Audy" LANGUAGE="FR">
Domnule preşedinte, cred că situaţia României şi Bulgariei merită dezbătută, dar ne aflăm într-o situaţie cu adevărat gravă.
<P>
În ceea ce priveşte concluziile, aş dori să le mulţumesc raportorilor din grupurile politice şi tuturor vorbitorilor, în special Comisiei pentru control bugetar. Aş dori să închei referindu-mă la mai multe aspecte.
<P>
În primul rând, nu există fraudă în ceea ce priveşte bugetul. În al doilea rând, există multe erori, din două motive. Primul este că regulamentele noastre sunt prea complexe, şi astfel beneficiarilor finali le este greu să le aplice şi comit erori, care nu sunt prea grave. Al doilea motiv este că pragul importanţei relative aplicat de Curtea Europeană de Conturi este prea scăzut: 2% pentru toate categoriile; în ceea ce priveşte metodele de audit, aceste trebuie reanalizate.
<P>
Astfel, se spune că lucrurile merg prost, dar suntem cu toţii responsabili de acest lucru. Comisia este responsabilă pentru că nu şi-a ţinut promisiunea, şi vă mulţumesc, domnule comisar, pentru că aţi analizat propunerile pentru următorul mandat. Consiliul este responsabil pentru că îşi pierde interesul faţă de această problemă: nu este prezent aici. Statele membre sunt responsabile pentru că nu aplică regulamentele cu suficientă rigoare. Curtea Europeană de Conturi este responsabilă pentru că trebuie să-şi regândească metodele de audit, în special pragul de importanţă relativă; este responsabilitatea Curţii, nu a Comisiei sau a Parlamentului, să stabilească pragurile de importanţă relativă. Parlamentul este responsabil pentru că trebuie să fie clar cu privire la imperfecţiunile actuale şi să accepte reformele.
<P>
Pe scurt, cred că avem o serie de responsabilităţi comune. Rezumatul este făcut la sfârşitul acestui mandat. Ei bine, sperăm ca această reformă să aibă loc astfel încât să avem în sfârşit o declaraţie de asigurare pozitivă în cadrul următoarele perspective financiare. Sperăm, de asemenea, că dacă avem o declaraţie de asigurare negativă vom avea şi un vot negativ din partea Parlamentului, astfel încât să existe o coerenţă politică între organismele care trebuie să ia decizii cu privire la controlul bugetar.
<SPEAKER ID="164" NAME="Herbert Bösch" LANGUAGE="DE">
Domnule preşedinte, doamnelor şi domnilor, îmi revine sarcina onorabilă de a mulţumi, în primul rând raportorilor, care au lucrat excelent şi au prezentat rapoarte constructive, dintre care mai avem încă unul de dezbătut mâine. În al doilea rând, aş dori să mulţumesc secretariatului de excepţie care ne-a sprijinit în ultimii ani. În ceea ce îi priveşte pe succesorii noştri, pot doar să sper că vor avea un personal excepţional de bun care să lucreze pentru ei.
<P>
Totuşi, domnule preşedinte, este ceva ce nu înţeleg. Urmărind avanpremiera din presă - avanpremiera şedinţei plenare dintre 21 şi 24 aprilie - pot citi despre rapoartele importante privind imunitatea deputaţilor, dar nu există nimic despre descărcările de gestiune aferente exerciţiului financiar 2007. Dacă nu recunoaştem drepturile Parlamentului, atunci cine ne va recunoaşte din publicul general, ne va lua în serios şi va vota la 7 iunie dacă am ales să facem aşa ceva cu cel mai puternic drept pe care-l are Parlamentul? Acest drept este de a controla modul în care au fost cheltuiţi peste 100 de miliarde de EUR în anul 2007.
<P>
Dacă nu discutăm fapte, mai târziu va trebui să discutăm zvonuri. Domnul Ferber a menţionat deja acest punct. Trebuie să construim această Europă bazând-ne pe fapte. Avem nevoie de cooperarea şi ideile constructive pe care le-am dezvoltat de-a lungul ultimilor ani. Nu este surprinzător că, la sfârşitul acestei perioade, am creat cu adevărat cea mai mare putere de producţie şi cel mai mare grad de claritate în această perioadă. Acest lucru se datorează parţial persoanelor implicate, pe care aş dori să le felicit, dar şi faptului că ne-am lămurit cu privire la numeroase lucruri, dintre care unul fiind ce înseamnă în cele din urmă controlul pentru contribuabilii europeni.
<P>
De asemenea, ar trebui să ştim să extindem analiza noastră dincolo de acest an 2007. Bineînţeles, ştim că am luat câteva decizii greşite şi că le-am corectat într-o anumită măsură. Sunt foarte recunoscător domnului Costas pentru cele spuse. În această perioadă, am elaborat un statut pentru asistenţi. Pentru acest lucru am fost criticaţi acum câţiva ani. Am stabilit un statut pentru asistenţi şi am fost, de asemenea, criticaţi pentru acest lucru. Unele persoane s-ar putea să nu fie convinse în totalitate despre acest lucru, dar să nu uităm, ca membri ai Comisiei pentru control bugetar, că lucrurile nu pot fi făcute întotdeauna după modelul german, portughez, austriac sau spaniol. Avem nevoie de un model european. Uneori, acest lucru este foarte dificil şi, în special în timpul alegerilor, uneori greu de reprezentat. Sunt foarte recunoscător faţă de toţi cei care au rezistat tentaţiilor campaniei electorale care se apropie şi au spus: ne vom rezuma la fapte şi, de asemenea, suntem pregătiţi să explicăm aceste fapte deputaţilor precum şi alegătorilor.
<P>
Domnule Kallas, aş dori să mai adaug un punct, deoarece vom discuta despre acest lucru în legătură cu raportul domnului Audy privind descărcarea de gestiune pentru execuţia bugetului general al Uniunii Europene aferent exerciţiului financiar 2007, pe care îl salut. Mă refer la aşa-zisul comision bancar. Timp de mulţi ani Comisia a întârziat să calculeze produsul intern brut al Uniunii Europene pentru a obţine VNB, care este de fapt stipulat, pe o bază adecvată. Acest lucru costă diferite state membre mai multe milioane de euro, despre care am discutat. Sper că dumneavoastră sau succesorul dumneavoastră veţi lămuri acest lucru în consecinţă.
<P>
Domnule preşedinte, sunt recunoscător pentru această lucrare excelentă pregătită de comisia mea şi, după cum ştiţi, mâine vom recomanda ca descărcarea de gestiune să nu fie acordată. Sunt foarte bucuros să fiu preşedintele acestei comisii. Vă mulţumesc foarte mult.
<SPEAKER ID="165" NAME="Christofer Fjellner" LANGUAGE="SV">
Domnule preşedinte, s-au adus multe mulţumiri, dar totuşi aş dori să profit de această oportunitate pentru a mulţumi eminentului nostru preşedinte, domnul Bösch. Cred că acesta s-a descurcat excelent în calitate de preşedinte al comisiei în ultimii doi ani şi jumătate.
<P>
Deşi nu a existat o dezbatere foarte intensă referitoare la rapoartele mele privind descărcarea de gestiune pentru execuţia bugetului agenţiilor, sper că toţi deputaţii vor alege să le sprijine, indiferent de modul cum au votat în comisie sau de ce au menţionat anterior. Este important ca Parlamentul să fie unit în ce priveşte aceste chestiuni.
<P>
Deoarece aceasta este o dezbatere comună pentru toate rapoartele, aş dori să comentez un raport care nu este al meu. Simpatizez foarte mult raportul domnului Casaca, despre care cred că este unul foarte bun, în special alineatul 105, în care reţinem faptul că Parlamentul nu va oferi sume suplimentare de la buget pentru a acoperi deficitul fondului facultativ de pensii pentru noi, deputaţii. Ştiu că mulţi dintre dumneavoastră cred că aceste puncte sunt foarte controversate, dar după părerea mea, acestea sunt cel puţin ceva sigur. Multe persoane au criticat acest fond timp de mulţi ani. Aş dori să precizez că fondul însuşi, după părerea mea, este într-o anumită măsură un scandal. Suntem afectaţi cu toţii de criza financiară mondială în acest moment. Într-un moment în care oamenii obişnuiţi îşi văd pensiile reduse, politicienii nu trebuie să-şi salveze propria piele prin utilizarea mai multor bani de la contribuabili pentru pensiile lor.
<P>
Sper că acesta este un mesaj pe care cei care conduc acest Parlament vor fi pregătiţi să-l adopte şi că se vor abţine de la completarea fondului utilizând şi mai mulţi bani de la contribuabili. Din contră, trebuie să oprim acest lucru şi trebuie s-o facem cât mai curând posibil.
<SPEAKER ID="166" NAME="Preşedintele">
Dezbaterea comună a fost închisă.
<P>
Votarea va avea loc joi, 23 aprilie 2009.
<P>
Declaraţii scrise (articolul 142 din Regulamentul de procedură)
<SPEAKER ID="167" NAME="Bárbara Dührkop Dührkop  " LANGUAGE="ES">
Comisia pentru libertăţi civile, justiţie şi afaceri interne a solicitat ca descărcarea de gestiune să fie acordată Comisiei, precum şi celor cinci agenţii comunitare competente.
<P>
Totuşi, comisia noastră este preocupată de rata scăzută de execuţie a creditelor de plată în domeniul libertăţii, securităţii şi justiţiei în comparaţie cu 2006 (60,41% în 2007 şi 86,26% în 2006).
<P>
Cu toate acestea, cunoaştem faptul că responsabilitatea nu revine atât de mult Comisiei cât statelor membre şi că execuţia scăzută este cauzată în special de aprobarea, în mai şi iunie 2007, unor fonduri incluse în programul-cadru de solidaritate şi gestionare a fluxurilor migratorii şi de întârzieri în implementarea altor programe specifice (precum cele referitoare la dreptul civil şi informarea publicului şi prevenirea consumului de droguri).
<P>
După cum am precizat, Comisia pentru libertăţi civile, justiţie şi afaceri interne a recomandat ca descărcarea de gestiune să fie acordată:
<P>
Agenţiei pentru Drepturile Fundamentale,
<P>
Centrului European de Monitorizare a Drogurilor şi a Dependenţei de Droguri din Lisabona,
<P>
Frontex,
<P>
Eurojust şi
<P>
CEPOL.
<P>
Doresc să subliniez următoarele aspecte privind ultimele două agenţii:
<P>
sperăm că Eurojust va reduce reportările excesiv de ridicate şi că va standardiza modul în care acordă contracte, aşa cum declară Agenţia;
<P>
ţinând cont de criticile adresate CEPOL de către comisia noastră, din punctul nostru de vedere, descărcarea de gestiune pentru Agenţie nu trebuie amânată. Din câte ştim, directorul CEPOL a lucrat îndeaproape cu Comisia pentru control bugetar şi ia măsurile necesare pentru a corecta erorile de gestionare care au fost detectate.
<SPEAKER ID="996" NAME="Silvana Koch-Mehrin  " AFFILIATION="ALDE">
în scris - (DE) Aproape 80% din fondurile UE sunt gestionate şi cheltuite în continuare de statele membre şi există încă întrebări deschise şi nereguli în legătură cu administrarea banilor Uniunii Europene. Curtea Europeană de Conturi nu a reuşit până acum să confirme legalitatea şi regularitatea tranzacţiilor financiare din UE în rapoartele de audit anuale, de 14 ori la rând. Dezvăluirea completă şi verificarea cheltuielilor UE este esenţială. Este necesar ca miniştrii de finanţe ai statelor membre să transmită o declaraţie naţională de asigurare pentru toate fondurile UE utilizate.
