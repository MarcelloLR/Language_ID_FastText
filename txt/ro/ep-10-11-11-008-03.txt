<CHAPTER ID="008-03">
3. Administratorii fondurilor de investiţii alternative (
<SPEAKER ID="125" NAME="Jean-Paul Gauzès" LANGUAGE="FR">
Dle preşedinte, doamnelor şi domnilor, urmează să vă exprimaţi votul cu privire la unul dintre elementele fundamentale ale răspunsului Europei la criza financiară, şi anume, reglementarea unor fonduri de investiţii alternative, inclusiv a unor fonduri speculative şi a unor fonduri de capital privat.
<P>
Elaborarea acestui document de compromis, a acestui text de compromis, a durat mult. Am reuşit să ajungem la un acord vast şi, în acest sens, doresc să omagiez, în faţa preşedintelui ECOFIN, Preşedinţia belgiană care s-a implicat direct şi în mod semnificativ în această chestiune, îndeosebi, prin participarea activă a ministrului în cadrul reuniunilor trilaterale esenţiale, şi, de asemenea, doresc să îi mulţumesc dlui comisar Barnier, ale cărui eforturi s-au dovedit a fi extrem de utile.
<P>
În cele din urmă, doresc, de asemenea, să le mulţumesc raportorilor alternativi cu care am colaborat, personalului secretariatului şi experţilor care ne-au sprijinit. Aceste eforturi depuse au durat peste 14 luni şi în total au existat 1 690 de amendamente. Am depus multe eforturi, însă consider că rezultatul acestor eforturi se vede astăzi prin intermediul unui text care, datorită Preşedinţiei belgiene, constituie un semnificativ pas înainte în domeniul reglementării financiare europene.
