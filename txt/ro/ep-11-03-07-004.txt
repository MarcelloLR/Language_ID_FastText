<CHAPTER ID="004">
Declarațiile Președinției
<SPEAKER ID="008" NAME="Președinte">
Pentru început, aș dori să vă ofer trei informații.
<P>
Aș dori să vă informez că declarația scrisă nr. 89/2010 a atins numărul necesar de semnături. În consecință, aș dori să vă anunț că a fost acceptată acum de Parlamentul European. Declarația se referă la reintroducerea unilaterală de către Canada a vizelor pentru cetățenii cehi. Parlamentul European așteaptă ca atât Comisia, cât și Consiliu să ia măsuri imediate în legătură cu decizia Canadei de a retrage vizele pentru cetățenii Republicii Cehe. De asemenea, așteptăm ca, prin acțiunile lor, Consiliul și Comisia să dea dovadă de mai multă hotărâre. Suntem pe deplin solidari cu cetățenii cehi care, în calitatea lor de cetățeni ai Uniunii Europene, ar trebui să poată călători în Canada fără vize.
<P>
Informația nr. 2: vineri, 11 martie, adică peste patru zile, vom sărbători cea de-a șaptea aniversare a Zilei Europene a Victimelor Terorismului. În această zi, în anul 2004, la Madrid, au murit aproximativ 200 de persoane ca urmare a unor atacuri cu bombe. 16 luni mai târziu, au murit 52 de persoane în timpul atacurilor de la Londra. Terorismul este un atac la adresa bazelor democrației. Nu există scuză pentru terorism și niciun atac sau terorist nu va putea vreodată să clatine spiritul solidarității europene sau al democrației europene.
<P>
Informația nr. 3: Am fost foarte preocupați de informațiile primite referitoare la executarea a cinci persoane în Taiwan în ziua de vineri. Reintroducerea pedepsei cu moartea în 2010 a constituit o negare de facto a moratoriului aflat în vigoare din 2006. Uniunea Europeană și în special Parlamentul European condamnă de mult timp aplicarea pedepsei cu moartea în întreaga lume. Solicit autorităților taiwaneze să impună un moratoriu privind aplicarea acestei pedepse inumane și, pe viitor, să o elimine din codul penal.
