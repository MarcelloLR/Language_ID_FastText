<CHAPTER ID="018">
Situația din Côte d'Ivoire (dezbatere) 
<SPEAKER ID="624" NAME="Președinta">
Următorul punct pe ordinea de zi este declarația Vicepreședintelui Comisiei/Înaltului Reprezentant al Uniunii pentru afaceri externe și politica de securitate cu privire la situația din Coasta de Fildeș.
<SPEAKER ID="625" NAME="Catherine Ashton">
Vicepreședintele Comisiei/Înalt Reprezentant al Uniunii pentru afaceri externe și politica de securitate. - Dnă președintă, situația din Coasta de Fildeș este foarte precară deoarece sunt amenințate vieți omenești - viețile cetățenilor din țara respectivă, dar și viețile multor cetățeni europeni care trăiesc și lucrează acolo.
<P>
Cred că în joc sunt probleme importante, nu doar rolul pe care Coasta de Fildeș îl are în Africa, ci și volumul imens de muncă depus de comunitatea internațională pe parcursul ultimilor 10 ani în sprijinul rezolvării crizelor și consolidării stabilității. Alegerile prezidențiale au fost programate pe parcursul mai multor ani. Într-un final, aceste alegeri s-au putut desfășura datorită oamenilor din Coasta de Fildeș, a muncii depuse de Organizația Națiunilor Unite cu sprijinul comunității internaționale și, în special, trebuie să o spun, datorită Uniunii Europene și a moderatorului, președintele Blaise Compaore din Burkina Faso.
<P>
Toți candidații au convenit în prealabil asupra regulilor de bază ale alegerilor. Acestea au presupus un rol special pentru dl Choi, reprezentantul special al Secretarului General al Organizației Națiunilor Unite, anume cel de certificare a rezultatelor alegerilor. O misiune europeană de observare a alegerilor condusă de dl Cristian Preda, deputat european, a fost trimisă în această țară. Îi mulțumesc pentru munca sa și cred că acesta vi se va adresa în curând. Misiunea a concluzionat că alegerile s-au desfășurat în condiții democratice. Le mulțumesc și îi felicit sincer pe dl Preda și echipa sa, pentru curajul lor, precum și pentru munca excelentă desfășurată în circumstanțe dificile.
<P>
Rezultatele au fost anunțate de către comisia electorală independentă și certificate de către reprezentantul special al Secretarului General al ONU. Președintele Barroso și cu mine am fost printre primii care l-au felicitat pe președintele Ouattara pentru victorie. Comunitatea internațională l-a recunoscut în unanimitate. Comunitatea Economică a Statelor Vest-Africane și Uniunea Africană au transmis un mesaj deosebit de clar. Dl Ouattara este președintele legitim al Coastei de Fildeș. La data de 3 decembrie, Adunarea Parlamentară ACP-UE a fost la fel de neechivocă în declarația sa.
<P>
Facem un apel la toate forțele politice din Coasta de Fildeș să respecte rezultatul electoral, să arate responsabilitate și să se abțină de la orice act de violență. Toate eforturile ar trebui acum îndreptate către realizarea unui transfer pașnic de putere. Rezoluțiile Organizației Națiunilor Unite prevăd măsuri îndreptate împotriva acelora care obstrucționează transferul pașnic de putere și alegerile.
<P>
Organismele africane au apelat deja la aplicarea de sancțiuni asupra Coastei de Fildeș. Am spus-o cu claritate în această săptămână, în Consiliu, la discuțiile cu miniștrii de externe ai UE, că UE este pregătită să își asume responsabilitățile privind măsurile specifice și suntem de asemenea pregătiți să luăm măsuri pentru a sprijini autoritățile alese în mod legal.
<P>
Evoluțiile din Coasta de Fildeș sunt urmărite îndeaproape de mulți actori și de opinia publică, în special din Africa și din țările învecinate, multe dintre acestea aflându-se la rândul lor în situații post-conflictuale și trecând printr-o tranziție democratică dificilă. Rezultatul crizei constituționale actuale din Coasta de Fildeș va transmite un semnal puternic tuturor forțelor de pe continentul african, atât celor favorabile democrației cât și celor care sunt împotriva ei.
<P>
Răspunsul Uniunii Europene la această criză este vital. În calitate de actor important în cadrul comunității internaționale, rolul nostru se va consolida iar credibilitatea noastră de campion mondial al democrației va crește, cu condiția ca acțiunea noastră să poată contribui la predarea pașnică a puterii, conform voinței manifestate cu claritate de poporul din Coasta de Fildeș prin alegeri libere și echitabile.
<SPEAKER ID="626" NAME="Cristian Dan Preda" LANGUAGE="FR">
Dnă președintă, baroneasă Ashton, am fost într-adevăr în Coasta de Fildeș pentru a conduce misiunea Uniunii Europene de observare a alegerilor.
<P>
Voi începe prin a mă referi la curajul și dăruirea observatorilor din cele 26 de țări, peste 100 de persoane, 120 de observatori aflați pe teren, care au făcut o treabă minunată. În primul rând, aceștia au observat că cetățenii din Coasta de Fildeș, reprezentând mai mult sau mai puțin toate părțile implicate, spuneau: "Suntem obosiți”. Acesta a fost cuvântul cheie, corul care a însemnat cu adevărat că alegerile erau văzute ca încheiere a unei crize politice. Toți doreau ca totul să se termine odată cu aceste alegeri.
<P>
Există o singură excepție, fostul președinte, dl Gbagbo, care a refuzat să renunțe la putere și care și-a pus singur la dispoziție resursele de a împiedica încheierea acestei crize, prin înființarea unui consiliu constituțional partizan, care pur și simplu a anulat rezultatele care îi erau favorabile oponentului său. Aceasta înseamnă că astăzi, în loc de calm și în loc de o ieșire din criză, există o criză chiar și mai complicată, cu un echilibru foarte precar și care acum anunță începuturile unei confruntări.
<P>
Aș spune, de altfel, că acum este foarte dificil să se evite confruntarea. Trebuie doar să privești la ceea ce s-a întâmplat cu votul din cazărmi, în primul și al doilea tur de scrutin. Suntem din nefericire confruntați cu o situație foarte delicată.
<P>
Nu aș dori să închei fără a-mi exprima aprecierea pe care i-o port baronesei Ashton pentru dedicarea sa în rezolvarea acestei probleme.
<P>
Deoarece am observat că Consiliul a anunțat că urmează să adopte în scurt timp măsuri restrictive aș dori să o întreb: se poate spune când vor fi adoptate aceste măsuri restrictive?
<SPEAKER ID="627" NAME="Véronique De Keyser">
în numele Grupului S&D. - (FR) Dnă președintă, aș dori la început să îl felicit pe colegul meu deputat, dl Preda și echipa acestuia pentru activitatea remarcabilă pe care au desfășurat-o. Mai doresc de asemenea să o felicit pe baroneasa Ashton, Vicepreședintele Comisiei/Înalt Reprezentant al Uniunii pentru afaceri externe și politica de securitate, pentru hotărârea pe care a dovedit-o împreună cu întreaga comunitate internațională în monitorizarea acestor alegeri. Pentru aceia dintre noi care suntem în mod absolut dedicați misiunilor de observare ale alegerilor, care constituie un instrument extraordinar de încurajare a democrației într-o țară, faptul că a existat o asumare atât de rapidă și hotărâtă a problemei, după o tentativă de deturnare nelegitimă a rezultatelor alegerilor, ne-a încălzit sufletele și sperăm că acest lucru se va mai întâmpla și în alte contexte, dacă din nefericire situația ar impune-o.
<P>
De asemenea, aș dori acum să afirm - deoarece mi s-a spus destul de des - că președintele Ouattara nu este candidatul Europei. Întreaga comunitate internațională s-a mobilizat, ceea ce este extraordinar: Uniunea Africană, Comunitatea Economică a Statelor Vest-Africane (ECOWAS), Organizația Națiunilor Unite, Europa, etc., cu singură voce, iar acest lucru marchează un reper istoric.
<P>
Acum, în ceea ce privește problema legată de dl Ouattara care dorește să-și trimită militanții în stradă, sunt, bineînțeles, oarecum îngrijorată, deoarece nu pot să văd nici o soluție pașnică în contextul în care două forțe se înfruntă pe străzi. Doresc să menționez un document aflat în prezent în curs de redactare în țările ACP și care a fost deja discutat în Kinshasa la ultima întâlnire ACP la care câțiva dintre noi am participat. Titlul său este extraordinar: "Provocările pentru viitorul democrației și respectul pentru ordinea constituțională”. Un reprezentant african împreună cu un reprezentant european sunt însărcinați cu întocmirea lui. Există foarte multe lucruri de natură juridică în acest text, iar trei pagini sunt dedicate împărțirii puterii atunci când una dintre părți încearcă să o câștige într-un mod nelegitim. Aceste trei pagini de îndrumări descriu calea care trebuie urmată pentru a evita ca situația să se transforme într-o baie de sânge. Poate că soluția nu se află pe străzi, ci poate că rezidă în negocieri îndreptate către împărțirea într-o anumită manieră a puterii, care ar putea să prevină o baie de sânge. Bineînțeles că trebuie exercitată mai întâi presiune, pentru ca învingătorul să fie recunoscut.
<P>
Vă sfătuiesc să citiți acest document. Are un caracter deosebit de informativ și mi-a arătat că, deși cultura politică africană nu știe multe despre democrație, știe cu siguranță foarte multe despre cum se negociază.
<SPEAKER ID="628" NAME="Marielle De Sarnez">
în numele Grupului ALDE. - (FR) Dnă președintă, în urmă cu câteva ore, susținătorii lui Outtara au ajuns la sediile guvernului, televiziunii și radioului din Coasta de Fildeș și doresc să îmi exprim îngrijorarea, deoarece riscul unor ciocniri și confruntări este în mod clar semnificativ și absolut real.
<P>
Principala noastră responsabilitate în această seară este să facem un apel la calm și la dialog. Pe de altă parte, aceasta este și responsabilitatea principalilor lideri din Coasta de Fildeș. Atât fostul președinte, cât și președintele ales trebuie să facă tot ceea ce pot pentru a preveni reizbucnirea violenței într-o țară care a suferit mult prea mulți ani. Acesta este primul mesaj.
<P>
Cel de-al doilea mesaj este că, încă de la început, atât Europa, împreună cu comunitatea internațională, cât și Uniunea Africană, au vorbit într-un singur glas. Acestea s-au mobilizat pentru a se asigura că rezultatul alegerilor a fost respectat. Această presiune trebuie să continue și trebuie aplicate sancțiuni. Laurent Gbagbo trebuie să accepte înfrângerea. Alassane Outtara trebuie să lucreze neobosit pentru reconcilierea poporului său. În ceea ce ne privește, este foarte important să nu ne reducem eforturile până la stabilizarea situației.
<P>
Aș dori să vă mulțumesc anticipat, dnă Înalt Reprezentant, pentru transmiterea acestor mesaje, în special în această seară.
<SPEAKER ID="629" NAME="Isabelle Durant">
în numele Grupului Verts/ALE. - (FR) Dnă președintă, la fel ca și cei care m-au precedat, deplâng în mod evident gravitatea situației de astăzi, criza politică acută și, de asemenea, riscul ciocnirilor care ar putea foarte bine să izbucnească în orele care urmează. De aceea, salut în mod evident poziția unanimă adoptată de întreaga comunitate internațională și cred că, dincolo de necesitatea de a susține democrația, avem responsabilitatea nu numai de a salva oamenii din Coasta de Fildeș, ci și de a da un semnal clar că alternanța la putere în Africa este posibilă. Dincolo de problema referitoare la oamenii din Coasta de Fildeș, la securitatea lor și la tensiunile care afectează această țară și care ar putea să o afecteze și în zilele și lunile care urmează, aceste probleme privesc și țările învecinate. Vor fi alegeri în alte țări învecinate, în care s-ar putea ivi problema alternanței dintre un fost președinte și unul nou ales.
<P>
Cred că este deosebit de important ca, în Coasta de Fildeș, fără a se prejudicia în nici un mod rezultatul alegerilor, problema alternanței democratice să fie decisă pașnic, prin negociere, cu sprijinul comunității internaționale și în opoziție cu toți aceia care, având această oportunitate, ar cauza băi de sânge sau, în cel mai bun caz, ar lua ostatică populația civilă. Nu este important doar pentru că oamenii aceștia au suferit destul, ci și pentru că va servi drept exemplu pentru țările învecinate și mă gândesc în mod evident la Congo, care fără îndoială se va afla într-o perioadă electorală în 2011.
<P>
Salut declarațiile dvs. referitoare la modalitatea de monitorizare, exercitare și păstrare a presiunii în lunile care urmează, pentru a menține pacea.
<SPEAKER ID="630" NAME="Elie Hoarau">
în numele Grupului. GUE/NGL - (FR) Dnă președintă, doamnelor și domnilor, suntem cu toții îngrijorați de criza gravă din Coasta de Fildeș.
<P>
Este firesc ca decizia consiliului constituțional al acestei țări de a ataca rezultatele alegerilor anunțate oficial de comisia electorală independentă, prin încălcarea codului electoral, să fie condamnată în unanimitate de comunitatea internațională.
<P>
Uniunea Europeană, Organizația Națiunilor Unite (ONU), Uniunea Africană, Delegația la Adunarea Parlamentară Paritară ACP-UE, Comunitatea Economică a Statelor Vest-Africane (ECOWAS) și, cu siguranță în curând, Parlamentul European, cer respectarea rezultatelor oficiale ale alegerilor și instalarea noului președinte al republicii, care a fost recunoscut de comisia electorală independentă care, vă reamintesc, este un organism validat de ONU.
<P>
Toate grupurile politice din Parlamentul European și-au exprimat acordul în privința acestor probleme esențiale într-o declarație comună. De asemenea, acestea au cerut trecerea la acțiune pentru a curma orice escaladare a tensiunii din țară, care ar putea conduce la război civil și care ar însemna un dezastru uman, social și economic pentru Coasta de Fildeș, care bineînțeles că trebuie prevenit cu orice preț.
<SPEAKER ID="631" NAME="Salvatore Iacolino" AFFILIATION="PPE">
(IT) Dnă președintă, baroneasă Ashton, doamnelor și domnilor, democrația nu este o valoare negociabilă, la fel cum rezultatul consensului popular nu este negociabil: participarea, reprezentarea și suveranitatea populară sunt o măsură a maturității unui sistem democratic. Evenimentele care se desfășoară în Coasta de Fildeș, pe care observatorii le-au raportat cu obiectivitate, cauzează pagube însemnate unui proces electoral care ar fi trebuit să se fi încheiat până acum.
<P>
Alegerea poporului a fost clară și neechivocă și totuși, fostul lider încă în funcție al guvernului, dl Gbagbo, nu a fost încă înlocuit cu noul lider, dl Outtara. Acest lucru este de neacceptat pentru Parlamentul European, astfel cum este de neacceptat pentru oricine crede în justiție.
<P>
Prin manipulările sale politice, consiliul constituțional l-a confirmat în funcție pe fostul lider, care din nefericire continuă să fie reprezentantul în funcție al Coastei de Fildeș. Toate acestea amenință să alimenteze tensiunile și revoltele care nu sunt ușor de controlat. Grupul Partidului Popular European (Creștin Democrat) nu poate accepta ca votul popular să fie compromis prin aceste manevre machiavelice.
<P>
De aceea, cerem ca cetățenii, care prin consens și-au exprimat în mod liber alegerea, să fie puși în poziția de a putea fi guvernați de persoana pe care au ales-o cu toții la unison. Organizația Națiunilor Unite ne sprijină în acest proces. Cerem în mod firesc ca această criză să fie încheiată într-un timp rezonabil de scurt și ne punem încrederea într-o intervenție influentă a baronesei Ashton, astfel încât Europa să poată vorbi cu autoritate și prestigiu prin cea mai înaltă funcție a relațiilor internaționale.
<SPEAKER ID="632" NAME="Kader Arif" AFFILIATION="S&amp;D">
(FR) Dnă președintă, dnă Înalt Reprezentant, doamnelor și domnilor, alegerile din Coasta de Fildeș tocmai au avut loc.
<P>
Comunitatea internațională a tolerat amânarea lor an după an de către regimul lui Laurent Gbagbo. Aceste amânări succesive i-au alertat pe unii dintre noi în privința dificultăților în care ne aflăm în acest moment dar, în adâncul nostru, am sperat că spiritul democratic va învinge într-o țară care a suferit foarte mult din cauza confruntărilor sterile și inacceptabile, concentrate în special în jurul conceptului de naționalitate a Coastei de Fildeș.
<P>
Comunitatea internațională și în particular Uniunea Europeană, în jurul baronesei Ashton și a colegului meu deputat dl Preda, s-a mobilizat pentru a se asigura că aceste alegeri au avut loc în cele mai bune condiții, în mod transparent și fără violență. Acest lucru trebuie apreciat.
<P>
În lumina calmului care a prevalat și a atmosferei de respect reciproc dintre candidați, campania electorală ne-a dat motive să sperăm că rezultatul va fi acceptat de către toate părțile. Astăzi, din nefericire, rezultatul democratic care a reieșit din urnele de votare a fost respins de către fostul președinte.
<P>
Ca urmare, mâine voi vota, la fel ca și colegii mei deputați, pentru lansarea unui apel către dl Gbagbo, pentru ca acesta să accepte că, ceea ce lui îi pare drept o întoarcere a norocului sau o conspirație, este de fapt doar voința majorității cetățenilor săi. El nu se poate agăța de putere fără a pune în discuție o parte a propriului trecut militant, din vremea când era rezident în Europa și apărea drept omul care a adus cu sine nou redobândita libertate și democrație instituită în țara sa.
<P>
Reprezentantul Organizației Națiunilor Unite în Coasta de Fildeș și-a asumat rolul cu curaj și a anunțat rezultatul urnelor.
<P>
În calitate de prim-vicepreședinte al Adunării parlamentare paritare ACP-UE, aș dori de asemenea să scot în evidență faptul că a fost adoptată o declarație de către Adunarea noastră din 3 decembrie din Kinshasa, care condamnă cu fermitate decizia consiliului constituțional din Coasta de Fildeș de invalidare a rezultatelor.
<P>
Această declarație se adaugă poziției clare și neechivoce adoptată de liderii satelor membre ale Comunității Economice a Statelor Vest-Africane (ECOWAS) și ale Uniunii Africane. Astăzi, regimul dlui Gbagbo nu mai este nici dorit de cetățenii săi, nici sprijinit de vecinii săi, nici acceptat de comunitatea internațională. Este de aceea timpul ca acesta să accepte victoria lui Alassane Outtara, președintele Coastei de Fildeș ales în mod democratic, care trebuie să aibă posibilitatea de a prelua cât mai curând responsabilitatea care i s-a încredințat de către poporul său.
<P>
Dnă președintă, dnă Înalt Reprezentant, doamnelor și domnilor, aș dori să închei prin a cere Uniunii Europene să-și asume rolul prin mijloacele de care dispune pentru a-l determina pe Laurent Gbagbo și guvernul său nelegitim să accepte că jocul s-a terminat. Nu vom permite ca obstinația sa să conducă la haos în Coasta de Fildeș.
<SPEAKER ID="633" NAME="Charles Goerens" AFFILIATION="ALDE">
(FR) Dnă președintă, dacă nu ar exista egoul dlui Gbagbo, Coasta de Fildeș ar fi o sursă de inspirație pentru toate țările în curs de dezvoltare care năzuiesc la democrație.
<P>
Într-adevăr, pe parcursul ultimelor alegeri, oamenii din Coasta de Fildeș au dovedit o înaltă maturitate politică. În plus, organismele internaționale, începând cu Organizația Națiunilor Unite, nu sunt câtuși de puțin impresionate de mașinațiile finale ale cuiva care nu știe să piardă. Dl Gbagbo ar trebui să plece. Nu există nici o altă cale pentru el de a-și păstra un strop din demnitatea care i-a mai rămas.
<P>
Până acum Uniunea Europeană a reacționat corespunzător, în special la nivelul stabilirii sancțiunilor. Sancțiunile nu trebuie îndreptate împotriva oamenilor care s-au exprimat într-o manieră exemplară, ci împotriva dlui Gbagbo și a celor apropiați lui.
<P>
Întrebarea mea pentru baroneasa Ashton se referă la pașii pe care intenționați să-i faceți în cazul în care situația va degenera și dacă se va folosi forța pentru a amenința atât cetățenii din Coasta de Fildeș, cât și expatriații care trăiesc în acea țară? În plus, credeți că ECOWAS și Uniunea Africană au capacitatea necesară de a aborda această problemă?.
<SPEAKER ID="634" NAME="Niccolò Rinaldi" AFFILIATION="ALDE">
(IT) Dnă președintă, baroneasă Ashton, doamnelor și domnilor, situația din Coasta de Fildeș este un test pe care nu ne permitem să nu-l trecem.
<P>
Acesta se aplică în primul rând Uniunii Europene, pentru că în niciun caz nu putem recunoaște o victorie furată, după cum în niciun caz nu ne putem opri din exercitarea unei presiuni uriașe asupra liderilor din Coasta de Fildeș ca urmare a acestei fraude majore. Mai mult, va fi inacceptabil ca un singur euro din banii contribuabilului european să sfârșească sau doar să treacă prin mâinile unui guvern ilegal care nesocotește chiar și cea mai elementară regulă a democrației. Coasta de Fildeș trebuie să fie atenționată asupra acestui aspect.
<P>
Coasta de Fildeș este acum un test și pentru Uniunea Africană, care abordează această situație într-un mod foarte interesant, arătând până în prezent un grad de fermitate și unitate care ar fi fost de neconceput cu doar 10 sau 15 ani în urmă. Acesta este un semn că problema Coastei de Fildeș nu ar trebui exploatată pentru a readuce la viață vechile stereotipuri care susțin că Africa neagră ar fi incompatibilă cu democrația.
<P>
Chiar dacă suntem la un pas de declanșarea unei violențe generalizate, care ar fi o catastrofă, până în prezent și societatea din Coasta de Fildeș trece acest test dificil: aceasta i-a acordat o majoritate candidatului reformator dl Outtara și pare să fi învățat lecția marelui scriitor Ahmadou Kourouma, din Coasta de Fildeș care, în 1998, a publicat o carte cu titlul elocvent "En attendant les votes des bêtes sauvages” (Așteptând ca bestiile sălbatice să voteze), care spune exact această poveste dintr-un punct de vedere democratic și propriu Coastei de Fildeș.
<SPEAKER ID="635" NAME="Elena Băsescu" AFFILIATION="PPE">
Alegerile din Coasta de Fildeș au dus la o situație fără precedent, după ce ambii candidați la alegerile prezidențiale au revendicat victoria și au numit câte un premier. Există un singur președinte legitim, Ouattarra. Consider că toate forțele politice trebuie să respecte voința cetățenilor, reflectată în rezultatul alegerilor din 28 noiembrie. Asta mai ales că ONU, Comisia Electorală și numeroase state europene l-au recunoscut pe liderul opoziției drept câștigător legitim.
<P>
Totodată, este regretabil că au fost săvârșite acte de intimidare la adresa observatorilor UE, în urma cărora misiunea a trebuit să fie încheiată. Instabilitatea politică are deja consecințe semnificative. Uniunea Africană a decis recent suspendarea țării din toate activitățile organizației. În plus, există riscul reiterării războiului civil din 2002.
<P>
Coasta de Fildeș poate, așadar, să aleagă între două căi: una de păstrare a democrației și continuare a progresului, și cealaltă de izolare față de comunitatea africană.
<SPEAKER ID="636" NAME="Catherine Ashton">
Vicepreședintele Comisiei/Înalt Reprezentant al Uniunii pentru afaceri externe și politica de securitate. - Dnă președintă, voi fi concisă, deoarece cred că tot ceea ce și-ar fi dorit cineva să spună, a fost exprimat deja foarte bine. Dle Preda, vă mulțumesc din nou, dvs. și echipei dvs., pentru curajul și activitatea din timpul alegerilor. Vă felicit.
<P>
Doresc să mai fac două observații rapide. Bineînțeles că am ținut legătura cu dl Ban Ki-moon pe tot acest parcurs. Am discutat împreună chiar la începutul acestei crize despre cât de revoltătoare a fost această situație și am convenit să colaborăm în totalitate. În egală măsură, m-am asigurat că reprezentanții UE aflați la fața locului sunt în siguranță: avem pregătite planuri pentru situații neprevăzute privind securitatea acestora, astfel cum v-ați aștepta.
<P>
Doresc să răspund și întrebării punctuale referitoare la sancțiuni. Mă aștept ca lista să fie finalizată în următoarele câteva zile. Dorim să progresăm cât mai repede posibil în această privință și să continuăm să exercităm presiunea cât mai mult timp posibil. Există atât un pericol real de izbucnire a violenței, cât și unul care se referă la ambiguitatea din jurul a ceea ce se întâmplă. Trebuie să fim foarte fermi și neechivoci, să lucrăm într-o cât mai strânsă colaborare cu comunitatea internațională, pentru a continua să exercităm întreaga presiune de care suntem capabili și să facem tot ceea ce este necesar pentru a obține un deznodământ acceptabil. Sunt extrem de recunoscătoare pentru sprijinul acordat de acest Parlament activității pe care o desfășurăm.
<SPEAKER ID="637" NAME="Președinta">
Am primit șase propuneri de rezoluție în conformitate cu articolul 110 alineatul (2) din Regulamentul de procedură.
<P>
Dezbaterea a fost închisă.
<P>
Votul va avea loc joi, 16 decembrie 2010, la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="638" NAME="Katarína Neveďalová" LANGUAGE="SK">
Doamnelor și domnilor, doi candidați prezidențiali și-au declarat victoria și au depus jurământul în 4 decembrie. Cu toate acestea, alegerile prezidențiale nu pot produce doi învingători într-o singură țară. De aceea, situația din Coasta de Fildeș este foarte periculoasă pentru că știm cu toții că țara, care este încă marcată de anii de conflict și violență, este în mod special predispusă către pași care ar putea conduce la repetarea războiului civil care a izbucnit în 2002 după o violentă lovitură de stat.
<P>
Prin urmare, pașii făcuți de comunitatea internațională, reprezentată pentru noi de Uniunea Europeană, trebuie analizați cu atenție și nu trebuie amânați pentru o dată ulterioară, deoarece vor avea un impact decisiv asupra vieții locuitorilor acelei țări.
<P>
De aceea, sunt întru totul de acord cu cuvintele dnei baronese Ashton. Impunerea de sancțiuni de către UE este una dintre soluțiile posibilă pentru pedepsirea acelora care blochează schimbarea pașnică a elitelor politice. Sancțiunile trebuie să ajute la impunerea voinței poporului din Coasta de Fildeș. Nu trebuie să uităm de populația locală și trebuie totuși să încercăm să ajutăm la îmbunătățirea securității ei, astfel încât aceasta să poată trăi într-o țară liberă și democrată.
