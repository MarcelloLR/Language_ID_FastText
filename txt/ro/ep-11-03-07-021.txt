<CHAPTER ID="021">
Intervenții cu durata de un minut (Articolul 150 din Regulamentul de procedură al PE)
<SPEAKER ID="146" NAME="Președinte">
Următorul subiect pe ordinea de zi îl reprezintă discursurile de un minut pe teme de importanță politică.
<SPEAKER ID="147" NAME="Maria do Céu Patrão Neves" AFFILIATION="PPE">
(PT) Dle președinte, la data de 17 februarie, în regiunea Póvoa do Varzim, o tornadă a afectat serele a 50 agricultori care estimează daunele suferite la suma de 1,5 milioane de euro. În câteva secunde, tornada a distrus luni de muncă și ani de investiții. Agricultorii vor trebui să planteze culturi noi și de-abia peste câteva luni, produsele lor vor ajunge pe piață. La data de 27 februarie 2010, acești agricultori mai fuseseră afectați de o altă furtună. În acel moment, costul daunelor a fost stabilit la peste 4 milioane de euro și autoritățile nu au oferit un răspuns până în prezent.
<P>
Cifrele demonstrează importanța producerii de legume pentru economia locală, cu 2 000 de familii, un total de aproximativ 5 000 de persoane și 10 000 de locuri de muncă legate direct sau indirect, aflați în pericol în regiune. Aceste fenomene meteorologice extreme sunt din ce în ce mai frecvente și pun în pericol practicarea acestei activități. Dacă nu este subvenționată, asigurarea este atât de costisitoare, încât contractarea acesteia face ca această activitate să fie nerentabilă.
<P>
În acest context, consider că este important ca Uniunea Europeană să aibă în vedere stabilirea unui nivel comun minim de asigurare a tuturor agricultorilor și praguri de eligibilitate pentru Fondul de Solidaritate. Este esențial să luăm în considerare dimensiunea regională: dacă nu, regiunile care se confruntă cu dezastre grave ar putea fi excluse, deoarece nu a fost atins pragul stabilit pentru statul membru în ansamblu.
<SPEAKER ID="148" NAME="Președinte">
Dnă Patrão Neves, aș dori să spun că atunci când luați cuvântul, se pare că vorbiți mai mult decât timpul alocat și vorbiți foarte repede, ceea ce constituie o dificultate pentru interpreți. V-ați putea condensa cumva remarcile?
<SPEAKER ID="149" NAME="Monika Smolková" AFFILIATION="S&amp;D">
(SK) Dle președinte, săptămâna trecută, viceprim-ministrul slovac și fostul comisar european Ján Figeľ a negociat la Bruxelles transferul unor resurse financiare care se ridică la suma de 350 milioane de euro de la programele operaționale "Societatea informațională, știință și cercetare” și "Educație și incluziune” la programul operațional "Transporturi”.
<P>
Construirea de autostrăzi este într-adevăr necesară. Totuși, în același mod în care am adoptat strategia UE 2020 și în special într-un moment de criză, trebuie să conștientizăm faptul că eliminarea barierelor pentru creșterea ocupării forței de muncă, abordarea noilor riscuri sociale și punerea accentului pe educație, știință și cercetare sunt primele condiții preliminare pentru creșterea economică.
<P>
Un transfer de fonduri necesită consimțământul tuturor comisarilor. Aș dori să-mi exprim convingerea, alături de profesorii și oamenii de știință slovaci și alți cetățeni slovaci care nu sunt de acord cu acest transfer de fonduri, că fiecare comisar european va susține ocuparea forței de muncă, educația, știința și cercetarea, care vor beneficia enorm de cele 350 de milioane de euro, în timp pentru transport, această sumă ar reprezenta doar 11 kilometri de autostradă, indiferent de cât de utilă ar fi.
<SPEAKER ID="150" NAME="Ramon Tremosa i Balcells" AFFILIATION="ALDE">
Dle președinte, luna trecută, canalul public catalan de televiziune (TV3) a fost închis în Valencia de guvernul regional valencian. Această măsură contravine directivelor europene privind diversitatea lingvistică, Cartei europene a limbilor regionale sau minoritare și Constituției spaniole, însă închiderea televiziunii catalane este și un atac direct asupra frăției culturale care unește catalanii și valencienii printr-o limbă comună.
<P>
Guvernul regional valencian impune acum sancțiuni prohibitive asociației private Acció Cultural del País Valencià, care, cu 20 de ani în urmă, a instalat repetoare TV, forțându-i să le închidă.
<P>
Aș dori, de asemenea, să anunț că o inițiativă legislativă populară în favoarea recepției televiziunii catalane a fost transmisă Parlamentului spaniol, fiind susținută de 615 000 de cetățeni. Guvernul socialist spaniol ar trebui să o ia în considerare, dar până acum nu s-a făcut nimic în acest sens.
<SPEAKER ID="151" NAME="Michail Tremopoulos" AFFILIATION="Verts/ALE">
(EL) Dle președinte, doamnelor și domnilor, Comisia Europeană și restul mecanismelor de sprijin din Grecia au anunțat recent angajamentul guvernului de a strânge 50 de miliarde de euro până în anul 2015, prin vânzarea de proprietăți publice.
<P>
Reprezentantul Comisiei, dl Deruz, a făcut o declarație în care a spus că adevăratul pariu al economiei grecești este privatizarea transfrontalieră a proprietăților publice. Totuși, proprietatea publică din Grecia nu este în totalitate de aceeași factură: proprietățile comerciale, cum sunt clădirile care nu îndeplinesc nicio funcție publică, reprezintă un lucru, iar modificarea radicală a folosinței terenului în detrimentul mediului reprezintă cu totul alt lucru, deoarece pune în pericol spațiile libere, cum este vechiul aeroport din Atena, care vizează compensarea lipsei de spații verzi din orașele care au mai puțin de 3 metri pătrați de spațiu verde pe cap de locuitor, într-un moment în care media europeană este de 10 metri pătrați de spațiu verde pe cap de locuitor.
<P>
Zone de importanță vitală pentru mediu, cum este delta Râului Nestos, unde au fost anunțate deja facilități turistice care acoperă mii de acri, sunt, de asemenea, în pericol. Asemenea reclasificări, care sacrifică funcții vitale ale mediului, sunt opusul oricărei definiții a unei dezvoltări durabile. Criza și datoria nu anulează dreptul viitoarelor generații la un mediu natural vital și oportunități pentru orașe durabile.
<SPEAKER ID="153" NAME="Marek Henryk Migalski" AFFILIATION="ECR">
(PL) Dle președinte, regret sincer că dl McMillan-Scott nu mai conduce procedurile, pentru că i-aș fi adresat o cerere legată de un subiect care îl interesează foarte mult, cel al drepturilor omului. După cum știți, alegerile din 19 decembrie din Belarus au fost urmate de un val de arestări. Lucrurile devin cu atât mai bizare cu cât toți candidații la președinție care au intrat în cursă împotriva dlui Lukașenko au fost arestați. Ales Mikhalevici a fost eliberat din închisoare la 19 februarie. Dl Mikhalevici a fost unul dintre contracandidați. A confirmat că a fost torturat. Nu vă voi da toate detaliile torturii. E de ajuns să spunem că a fost cumplită. Astfel, având în vedere faptul că săptămâna aceasta vom adopta o rezoluție pe această temă, fac apel la întregul plen, mai ales la dl McMillan-Scott, pentru care drepturile omului au o importanță specială, să abordeze problema într-un mod neechivoc și categoric și să solicite oprirea acestor practici rușinoase. Vă mulțumesc.
<SPEAKER ID="154" NAME="Președinte">
Vă mulțumesc, dle Migalski. Dl McMillan-Scott v-a ascultat de la tribună, vă garantez însă că toată lumea este interesată de drepturile omului.
<P>
Vorbiți de tortură și vă asigur că persoana care prezidează această întrunire, căreia i-au fost smulse unghiile, este la fel de preocupată de problemele legate de drepturile omului, pentru că a trecut prin experiențe ca cele pe care le-ați descris. Permiteți-mi, așadar, să vă spun că suntem extrem de interesați.
<SPEAKER ID="155" NAME="Miguel Portas" AFFILIATION="GUE/NGL">
(PT)Dle președinte, totul a început cu un cântec lansat la începutul acestui an. Cântecul denunța o lume aberantă, în care trebuie să studiezi ca să devii sclav. Lumea noastră. În doar câteva ore, cântecul a devenit un adevărat imn în țara mea. După care au fost patru tineri. Ei au folosit rețeaua Facebook pentru a organiza un protest menit să-i adune pe, și citez, șomeri, [...] pe cei care sunt sclavi deghizați sub alte nume, subcontractați și cei cu contracte pe termen scurt, cei care lucrează ilegal și cei care muncesc pentru a acumula experiență de muncă: cu alte cuvinte, generațiile din țara mea, care se îndatorează pentru a studia, care aproape că plătesc ca să poată munci și care supraviețuiesc cu 500 EUR pe lună.
<P>
Peste 40 000 de persoane s-au înscris deja pe internet pentru această demonstrație care va avea loc duminică. Ar fi bine dacă Europa, Europa de sus în jos, i-ar asculta pe cei care renunță la frică și tăcere, care au obosit de atâta nesiguranță. Nesiguranța la care noi i-am condamnat. Astfel cum spune cântecul, ei sunt "generația lui nu mai suportăm” și au pe deplin dreptate.
<SPEAKER ID="156" NAME="Nikolaos Salavrakos" AFFILIATION="EFD">
(EL) Dle președinte, voi vorbi despre Libia. Revoltele din această țară, urmând celor din Tunisia și Egipt, au fost mult mai sângeroase și au luat o întorsătură tragică. La o primă vedere, reacția maselor populare împotriva regimului pare să fie spontană și nu este încadrată în niciun curent ideologic. Ea este îndreptată împotriva unui regim evident incapabil să rezolve probleme cronice în materie de creștere economică și dreptate socială fundamentală. Europa are interese uriașe în acea zonă. Zeci de companii europene, fie ele britanice, italiene, franceze sau mari întreprinderi grecești, operează în Libia, care este al treilea producător de petrol din Africa. Instabilitatea intimidează piețele și am asistat deja la o explozie a prețurilor petrolului.
<P>
Cred că, în condițiile actuale, Europa trebuie să fie foarte atentă în primul rând la creșterea valului de refugiați din Libia, în particular, și din Africa de Nord, în general, și în al doilea rând, la consecințele unor răsturnări ale bugetelor UE și la agravarea crizei economice.
<P>
De asemenea, trebuie să evaluăm cauzele și să luăm măsuri în legătură cu evenimentele din Europa și mă refer aici la necesitatea de a le oferi tinerilor locuri de muncă și perspective, căci tinerii din țările islamice au făcut ceea ce au făcut pentru că erau lipsiți de orice speranță și vom vedea ce se va întâmpla acolo.
<SPEAKER ID="157" NAME="Corneliu Vadim Tudor" AFFILIATION="NI">
Zilele acestea, partidul de guvernământ din România a luat o decizie aberantă: a votat eutanasierea, adică uciderea câinilor fără stăpân. Fac apel la Partidul Popular European, care are ca doctrină creștin-democrația: vă rog să vorbiți cu colegii dumneavoastră de grup politic de la Partidul Democrat - Liberal din România, să nu își păteze mâinile cu sânge nevinovat. Iisus Hristos a iubit animalele, "milă voiesc, nu jertfă”, a spus Mântuitorul. Fac apel și la ceilalți colegi: aproape toți aveți cel puțin un câine acasă, pe care îl iubiți ca pe un înger.
<P>
România se întoarce, din păcate, la Evul Mediu întunecat, se barbarizează. Regimul Băsescu astăzi eutanasiază câini, iar mâine va eutanasia oameni. Uciderea câinilor reprezintă, totodată, o afacere profitabilă pentru mafie. Ajutați România să nu se transforme în Uganda lui Idi Amin. Indiferent ce motive ar invoca unii, există soluții pașnice și civilizate, iar crima nu a rezolva niciodată nimic în istorie.
<SPEAKER ID="158" NAME="Eleni Theocharous" AFFILIATION="PPE">
(EL) Dle președinte, dnă comisar, doamnelor și domnilor, în ultimul timp, toată atenția noastră s-a îndreptat către revoltele populare din Africa de Nord. Nu ar trebui însă să trecem cu vederea revoltele ciprioților turci din partea ocupată a Ciprului. Sunt revolte de o importanță majoră și cei care consideră că vocile ciprioților turci nu se fac auzite, vor avea acum cu adevărat ocazia să le audă.
<P>
Ciprioții turci protestează împotriva dificultăților economice la care i-a condamnat ocupația turcă, împotriva prezenței coloniștilor care modifică compoziția demografică a populației și care determină dispariția lor și împotriva asalturilor islamului, concretizate prin construirea a sute de moschei și împânzirea Ciprului ocupat cu profesori de religie trimiși de Erdoğan. Ciprioții turci luptă pentru supraviețuire sub steagul Republicii Cipru.
<P>
Ciprioții turci au spus "nu” planului Annan, nu ei au fost cei care au votat "da” pentru planul Annan care a divizat definitiv Ciprul. Iată de ce cred că ar trebui să ascultăm protestele compatrioților noștri, ciprioții turci.
<SPEAKER ID="159" NAME="Mario Pirillo" AFFILIATION="S&amp;D">
(IT) Dle președinte, doamnelor și domnilor, situația pescuitului de ton roșu din Mediterana continuă să provoace pierderi economice incalculabile comunităților de pescari. Guvernul italian a aderat la deciziile Comisiei Internaționale pentru Conservarea Tonului din Oceanul Atlantic (ICCAT) și a redus cotele de pescuit doar pentru navele comerciale, majorând de facto cantitățile destinate pescuitului de agrement, ceea ce reprezintă o măsură absurdă, care sancționează doar pescarii, aflați deja într-o situație foarte dificilă.
<P>
În acest sens, vă reamintesc efectele negative asupra industriei ale refuzului de a acorda o derogare pentru pescuitul de albitură. Sper că printre rezultatele apropiatei reuniuni la care va participa dna comisar Damanaki, care se află astăzi aici, se va număra și reluarea în 2011 a pescuitului de albitură, cel puțin în anumite zone, precum Schiavonea și Corigliano Calabro din Calabria, cu posibilitatea unei revizuiri în 2012.
<SPEAKER ID="160" NAME="Sonia Alfano" AFFILIATION="ALDE">
(IT) Dle președinte, doamnelor și domnilor, cred că evenimentele din Orientul Mijlociu au demonstrat fără echivoc că instituțiile europene nu mai pot continua să ignore încălcarea drepturilor omului și a constituțiilor naționale. Din nefericire, trebuie să raportez din nou o acțiune rușinoasă a majorității aflate la guvernare în Italia, care încearcă să-l salveze pe dl Berlusconi din procesele care tocmai au început și în care este acuzat de infracțiuni grave, precum fraudă fiscală și exploatarea prostituției infantile.
<P>
Majoritatea din Italia a solicitat de fapt Curții Constituționale să decidă care instanță va judeca procesul dlui Berlusconi. Curtea Constituțională va respinge, cu siguranță, solicitarea unui judecător ad personam, însă nu trebuie să ignorăm în continuare nenumăratele atacuri ale dlui Berlusconi la adresa democrației și independenței justiției italiene.
<P>
Mulți colegi au semnat deja o petiție pentru a transmite un semnal puternic poporului italian, semnal venit de la deputații lor din Parlamentul European. E o coincidență stranie, dle președinte că, în timp ce dl Berlusconi atacă justiția de ani de zile, ministrul justiției, dl Alfano, a venit foarte senin la Strasbourg pentru a descrie planul de eficientizare a justiției, fără a găsi însă măcar o clipă pentru a se întâlni cu Parlamentul European. Poate îi este frică de întrebările incomode ale reprezentanților poporului referitoare la sistemul judiciar din Italia și la modul în care unii încearcă să-i submineze independența?
<SPEAKER ID="161" NAME="Oldřich Vlasák" AFFILIATION="ECR">
(CS) Dle președinte, doresc să atrag atenția Parlamentului European asupra hotărârii C-236/09 a Curții de Justiție a Uniunii Europene de săptămâna trecută. Potrivit acestei hotărâri, începând cu 21 decembrie, anul viitor, nu va mai fi posibilă distincția de gen în achiziționarea de contracte de asigurare. În acest caz, directiva Uniunii Europene și interpretarea aferentă au mers prea departe, în mod evident, fiind contrare legilor naturale și având un impact negativ semnificativ asupra industriei asigurărilor. Acesta este un nonsens total, e ca și cum am interzice companiilor de asigurări ca, în momentul calculării primelor pentru asigurările generale, să facă diferențe între o casă aflată pe un vârf de deal și una situată într-o zonă inundabilă sau să ia în calcul numărul de accidente în care a fost implicat un conducător de motociclete. La urma urmei, demografii nu sunt singurii care recunosc că în societățile dezvoltate și mai ales pentru toate categoriile de vârstă, rata mortalității populației masculine este mai mare decât cea a populației feminine, în cele mai multe cazuri diferența fiind semnificativă. De asemenea, în mod normal, femeile au o speranță de viață cu 10 % mai mare. În Republica Cehă, speranța de viață a bărbaților este de 73 de ani, iar a femeilor de 80. Negarea acestui adevăr și recurgerea la o directivă de la Bruxelles pentru a le impune companiilor de asigurări o obligație care le interzice să facă diferențe între bărbați și femei nesocotește teoria actuarială și, în plus, reprezintă o discriminare la adresa anumitor categorii de cumpărători de asigurare. Femeile vor plăti prime mai mari, iar bărbații vor primi pensii mai mici, iată singurul rezultat.
<SPEAKER ID="162" NAME="João Ferreira" AFFILIATION="GUE/NGL">
(PT) Dle președinte, consecințele sociale ale aplicării așa-numitelor măsuri de "austeritate” se agravează de la o zi la alta. Sectorul financiar și marile companii continuă să acumuleze profituri colosale, după cum continuă și extorcarea resurselor naționale practicată prin dobânzile plătite la datoria suverană a unor țări precum Portugalia. În acest context, se impune o întrebare: până când vor continua conducătorii acestei Uniunii Europene să strângă lațul? Mai nou, propun un așa-numit "pact de competitivitate”, adică și mai multe prejudicii aduse salariilor și drepturilor sociale, o creștere a vârstei de pensionare și locuri de muncă tot mai nesigure. În plus, intenția lor este să impună acest plan prin guvernanța economică, împotriva voinței oamenilor.
<P>
Lupta lucrătorilor care continuă și se intensifică în întreaga Europă demonstrează însă că această involuție a civilizației nu este inevitabilă, că există o alternativă fiabilă și necesară. De aici, din Parlament, vrem să îi felicităm încă o dată pentru curajul și determinarea lor. Numeroasele acțiuni de lupte, greve, proteste și demonstrații și mai ales demonstrația Confederației generale a lucrătorilor portughezi (CGTP) de la 19 martie ne dau speranță și încredere într-un viitor mai bun.
<SPEAKER ID="163" NAME="Angelika Werthmann" AFFILIATION="NI">
Dle președinte, condițiile de viață ale ciprioților din partea de nord a Ciprului, cea ocupată de armată turcă, o țară candidată, sunt intolerabile. De exemplu, asistăm la încălcări permanente ale drepturilor omului. Turcia populează această parte a Ciprului, fiind astfel răspunzătoare de modificări demografice semnificative. Ciprioții turci sunt deja în minoritate în propria lor țară și multe dintre numele originale ale satelor au fost schimbate.
<P>
În ultimele săptămâni au avut loc două mitinguri. Ca reacție la mitingul desfășurat în ianuarie, ciprioții turci au fost umiliți verbal de către Turcia, care și-a înlocuit ambasadorul din nordul Ciprului, intenționând să instaleze un guvernator. Prin urmare, dle președinte, vă cer să luați măsurile necesare înainte ca o parte din teritoriul Europei să fie preluat de Turcia și să vă asigurați că dl Elcil, secretarul general al KTOS, este în siguranță în patria lui.
<SPEAKER ID="164" NAME="Georgios Koumoutsakos" AFFILIATION="PPE">
(EL) Dle președinte, dnă comisar, în urmă cu câteva ore, agenția de rating de credit Moody a retrogradat din nou economia Greciei. Fac parte din partidul de opoziție din Grecia și trebuie să spun că avem o poziție foarte critică față de politica economică a guvernului. Cu toate acestea, decizia Moody este total nejustificată. Ea vine cu doar o zi înainte de licitația pentru certificatele de trezorerie cu scadență la șase luni, care este crucială pentru Grecia, și cu doar câteva zile înainte de reuniunile hotărâtoare ale Consiliului European din 11 și 25 martie, în cadrul cărora vor fi luate decizii majore.
<P>
Grecia nu este singura afectată de aceste ratinguri arbitrare dictate de agențiile de rating de credit, care trebuie neapărat reglementate. Aș vrea să profit de ocazie și să spun câteva cuvinte despre Consiliile din martie: luna martie este hotărâtoare pentru zona euro și pentru Uniunea Europeană în ansamblul ei. Un eșec ar fi extrem de grav pentru Uniune. Trebuie să prevenim un eventual eșec, pentru că piețele ne-ar desființa. Nu ne mai permitem amânări.
<SPEAKER ID="165" NAME="Ioan Enciu" AFFILIATION="S&amp;D">
La sesizarea coaliției ONG-urilor pentru fonduri structurale, vreau să atrag atenția instituțiilor europene responsabile asupra gestionării extrem de defectuoase a fondurilor structurale în România, mai ales în cadrul Programului Operațional Sectorial pentru dezvoltarea resurselor umane. Guvernul României și primul ministru în mod personal s-au angajat să îmbunătățească condițiile de absorbție a acestor fonduri. Din păcate, rezultatele sunt aproape nule. Autoritatea română de Management al fondurilor structurale nu numai că nu asistă beneficiarii acestor fonduri, dar le și creează greutăți în accesarea acestora.
<P>
Neregulile sunt nenumărate: de la schimburi abuzive de contracte de finanțare, până la întârzieri nejustificate ale plăților și alocări de fonduri netransparente, pe bază de afinități politice. Pe această cale, aș vrea să fac apel la Comisia Europeană, pentru a interveni de urgență și a controla activitatea agențiilor care se ocupă de gestionarea fondurilor europene în România. Numai o intervenție externă poate stopa abuzurile realizate în mod permanent, la toate nivelurile, de către reprezentanții actualei puteri, sesizate permanent de către cei care ar trebui să beneficieze de aceste fonduri și ONG-uri.
<SPEAKER ID="166" NAME="Pat the Cope Gallagher" AFFILIATION="ALDE">
Dle președinte, Fondul internațional pentru Irlanda a jucat un rol major în procesul de pace și reconciliere din țara mea.
<P>
De la înființarea lui în 1986, Fondul a alocat peste 838 de milioane de euro pentru o gamă largă de proiecte atât în Irlanda de Nord, cât și în unele comitate limitrofe și continuă să sprijine proiecte din regiunile dezavantajate din punct de vedere economic. Săptămâna trecută a alocat 9,8 milioane de euro pentru a sprijini inițiativele educaționale și comunitare din comitatele Donegal, Monaghan și Sligo din Irlanda de Nord.
<P>
Viitorul este însă nesigur în momentul de față. Camera Reprezentanților din SUA a inclus recent Fondul pe lista unor reduceri generale ale bugetului SUA de peste ocean. Sper că noul nostru prim-ministru, al nostru Taoiseach, va ridica problema atunci când se va afla la Washington pentru a sărbători ziua Sfântului Patrick.
<P>
(GA) Atât Uniunea Europeană, cât și guvernele Irlandei și Marii Britanii s-au declarat în favoarea extinderii programului Fondului. Deși sprijinul pe care SUA îl acordă Fondului este esențial, nu există niciun motiv ca Uniunea Europeană și guvernele Irlandei și Marii Britanii să nu continue să ofere resurse financiare Fondului în mod limitat și cu ținte precise.
<SPEAKER ID="168" NAME="Ryszard Czarnecki" AFFILIATION="ECR">
(PL) Dle președinte, duminica trecută, au avut loc alegeri locale în Lituania. Formațiunea reprezentând minoritatea națională poloneză a înregistrat un succes major, în ciuda faptului că ani de zile, polonezii din Lituania au fost supuși unei discriminări constante. Din nefericire, teritoriul care le-a fost luat de autoritățile Uniunii Sovietice în urmă cu 50 de ani nu le-a fost returnat niciodată. Posibilitățile oferite polonezilor din acea zonă de a studia în limba lor maternă au fost în mare măsură limitate. Numele lor sunt denaturate în mod forțat, nefiindu-le permis să le scrie în acord cu ortografia poloneză. Mai mult, contrar standardelor europene și reglementărilor Consiliului Europei, le este interzis să pună plăcuțe cu nume de orașe și străzi în poloneză. Fac apel la Parlamentul European să se ocupe de problema polonezilor din Lituania, pentru că avem de-a face în mod evident cu un caz de discriminare împotriva compatrioților mei care trăiesc în acea zonă, fapt care, și subliniez acest lucru, contravine standardelor europene.
<SPEAKER ID="169" NAME="Willy Meyer" AFFILIATION="GUE/NGL">
(ES) Dle președinte, dnă comisar, doresc să exprim fără întârziere opoziția grupului meu față decizia Consiliului, adoptată la propunerea Comisiei, de a prelungi pentru încă un an actualul Acordul de parteneriat în domeniul pescuitului UE-Maroc.
<P>
Ne opunem deciziei, pentru că apele teritoriului neautonom din Sahara de Vest sunt încă incluse în tratat. După cum știți, este vorba despre unul dintre puținele teritorii africane aflat încă în proces de decolonizare, decolonizare susținută de Națiunile Unite. Nu sunt ape marocane. Nu aparțin Marocului și, prin urmare, Uniunea Europeană nu ar trebui să includă în acord apele din Sahara de Vest.-
<P>
Hotărârile instanțelor internaționale și mai ales dreptul internațional susțin că aceste ape nu aparțin Marocului. Chiar serviciile juridice ale acestei instituții și-au exprimat rezervele, pentru că populația saharawi nu a beneficiat în urma acordului anterior în materie de pescuit. Prin urmare, din punct de vedere juridic, suntem ferm împotriva acestei decizii.
<P>
Doamnelor și domnilor, cred că trebuie să fim foarte prudenți, să nu uităm ceea ce s-a întâmplat în Tunisia, Egipt și Libia, iar Uniunea Europeană ar trebui să fie mult mai strictă atunci când cere respectarea dreptului internațional.
<SPEAKER ID="170" NAME="Nuno Teixeira" AFFILIATION="PPE">
(PT) Dle președinte, dnă comisar, Parlamentul European va trebui să se pronunțe în curând asupra revizuirii programului POSEI, program specific destinat situației geografice a regiunilor ultraperiferice ale Uniunii Europene, marcată de factori precum distanța și insularitatea. Reforma este un rezultat și se impune nu doar ca o necesitate de a adapta programul la noua realitate juridică instituită prin Tratatul de la Lisabona, fiind justificată mai ales de nevoia de a flexibiliza normele sale de aplicare.
<P>
Tratatul de la Lisabona recunoaște dezavantajele și constrângerile regiunilor periferice, motiv pentru care trebuie să adaptăm și să actualizăm atât dimensiunea, cât și conținutul actualului sistem, ținând cont de provocările cu care se confruntă regiunile ultraperiferice. În cazul insulelor Madeira, mă refer în special la necesitatea de a elimina barierele din calea exportului și a transportului maritim de produse prelucrate, care prejudiciază grav dezvoltarea și creșterea sectorului agroindustrial. În special culturile de banane, dar și producția de vin și lapte sunt amenințate de deschiderea treptată a piețelor către țări terțe. Coeziunea teritorială vizează dezvoltarea armonioasă a regiunilor Uniunii Europene, obiectiv la care ar trebui să contribuie și programul POSEI.
<SPEAKER ID="171" NAME="Gerard Batten" AFFILIATION="EFD">
Dle președinte, doresc să vă vorbesc despre ultimele evoluții privind mandatul european de arestare.
<P>
Există multe cazuri de persoane extrădate, în cazul cărora nu există dovezi reale ale vinovăției. Instanțele nu au însă nicio putere de a analiza dovezile și nu pot împiedica extrădările fără just temei. Acum s-a introdus o nouă subtilitate. Alegătorul meu, dr. Miguel-Ángel Meizoso, urmează a fi extrădat în Spania, dar nu pentru că ar fi comis vreo infracțiune, ci pentru a fi supus unei anchete având ca obiect o infracțiune pe care se presupune că ar putea-o comite în viitor. Viața dr. Meizoso, care trăiește la Londra de 20 de ani, va fi acum bulversată de capriciul unui judecător de instrucție care anchetează o crimă care nu s-a petrecut. Dacă se îndoiește cineva, îi stau la dispoziție cu detaliile cazului.
<P>
Când are de gând Parlamentul să recunoască și să dezbată nedreptățile care se comit în numele mandatului european de arestare?
<SPEAKER ID="172" NAME="Eduard Kukan" AFFILIATION="PPE">
(SK) Dle președinte, UE trebuie să adopte o poziție fermă în problema Belarusului cât mai curând posibil. Nu putem comunica cu un regim care are prizonieri politici și în care nu există libertate de expresie a societății civile și nici mijloace libere de informare.
<P>
Ceea ce s-a întâmplat după alegeri ne-a demonstrat că puterea lui Lukașenko nu este nelimitată. UE ar trebui să profite de ocazie și să ajute țara să scape de acest regim autoritar. O trăsătură specifică a acestei situații este responsabilitatea țărilor postcomuniste, întemeiată pe propriile lor experiențe cu regimuri similare celui din Belarus.
<P>
Așadar, poziția noastră trebuie să fie principială și întemeiată pe valori. UE trebuie să ia măsuri și pentru a izola persoanele responsabile de falsificarea voturilor, pentru o opri contactele cu înalți funcționari ai regimului și pentru a le îngheța averile.
<P>
Pe de altă parte, trebuie extins cercul de prieteni care împărtășesc valorile și principiile UE. Trebuie să oferim fără întârziere o alternativă la actuala evoluție, având în vedere faptul că o țară cu un regim autoritar nu are niciun viitor în Europa.
<SPEAKER ID="173" NAME="Constance Le Grip" AFFILIATION="PPE">
(FR) Dle președinte, dnă comisar, aș vrea ca în minutul pe care îl am la dispoziție să vorbesc despre pactul de convergență și competitivitate. Cu câteva zile înainte de reuniunea la nivel înalt a zonei euro din 11 martie, consider că este important să subliniem că însăși ideea unui pact de convergență și competitivitate este binevenită și salutară.
<P>
Să ne facem bine înțeleși. Pentru mine, cel puțin, este clar că, în actuala versiune discutată, negociată și analizată, pactul de competitivitate nu este și nu va fi doar un alt document sau pur și simplu un alt inventar de bune intenții care nu vor fi niciodată puse în practică. El este o afirmare solemnă a evoluției uniunii monetare către aprofundarea aspectelor economice.
<P>
Va reprezenta un salt calitativ către o mai mare convergență între economiile zonei euro și către un grad mai mare de coordonare politică, mai ales în domeniile de competență națională, care sunt esențiale pentru creșterea competitivității noastre, având în vedere că creșterea competitivității regiunii noastre pe plan global este esențială în contextul intensificării luptei economice mondiale. Această creștere presupune intensificarea lupei împotriva datoriei publice, stabilizarea monedei noastre și apropierea sistemelor noastre economice, sociale și fiscale.
<P>
Metoda interguvernamentală a fost aspru criticată în ultimul timp și comparată cu metoda comunitară. Consider că aceste dezbateri sunt cumva sterile și inutile și în orice caz, străine de preocupările cetățenilor noștri. La fel ca dl președinte Van Rompuy, cred că fie optăm pentru o abordare europeană, fie renunțăm la orice abordare.
<SPEAKER ID="174" NAME="Czesław Adam Siekierski" AFFILIATION="PPE">
(PL) Dle președinte, cred că aceasta este o coincidență unică, pentru că voi vorbi despre exact același lucru. "Pactul de competitivitate” vizează apropierea economiilor din zona euro prin ample reforme structurale, obiectivul principal fiind creșterea competitivității zonei euro și consolidarea încrederii internaționale în zona euro. Deși pactul conține o serie de obiective utile, incluzând, printre altele, lupta împotriva deficitelor sau reformele sistemelor de pensii, trebuie să fim conștienți și de riscurile pe care le implică. În primul rând, chiar modul de anunțare a inițiativei, fără consultări cu guvernele țărilor din afara zonei euro, stabilește un precedent periculos, perpetuând, de fapt, stereotipul tandemului silențios franco-german, care decide asupra problemelor-cheie ale UE fără să se consulte cu partenerii lor. În al doilea rând, în multe țări, proiectul a fost perceput ca fiind încă o încercare de a crea o Europă cu două viteze, al cărei nucleu este format de statele cu cele mai competitive economii. Inițiatorii pactului au invitat desigur și statele din afara zonei euro să participe, ceea ce, fără îndoială, nu a reprezentat decât o mișcare strict strategică. Având în vedere adâncirea sentimentelor protecționiste din multe țări din zona euro, se poate presupune că impunerea cerințelor stricte ale pactului va transforma zona euro într-o amenințare la adresa pieței comune a UE sau va conduce la o limitare a acesteia. Vă mulțumesc foarte mult.
<SPEAKER ID="175" NAME="Președinte">
Acest punct a fost închis.
