<CHAPTER ID="015">
Ajutor urgent pentru Haiti (dezbatere) 
<SPEAKER ID="089" NAME="Președinte">
Următorul punct pe ordinea de zi este declarația Comisiei referitoare la ajutorul urgent pentru Haiti.
<SPEAKER ID="090" NAME="Maria Damanaki">
membră a Comisiei. - Dle președinte, Comisia este profund îngrijorată de deteriorarea situației provocate de holeră în Haiti.
<P>
Zi de zi, numărul victimelor înregistrare în rândul cazurilor spitalizate crește rapid. Numărul persoanelor internate în spitale depășește 20 000. La sfârșitul săptămânii trecute, mai mult de 1 100 de oameni și-au pierdut viața. Dar mi-e teamă că aceste cifre nu reflectă nici pe departe realitatea. Rata mortalității este foarte ridicată și arată că oamenii vin prea târziu în centrele de sănătate.
<P>
Tratamentul pentru holeră este simplu, dar accesul neîntârziat la tratament este esențial pentru a reduce mortalitatea. Tratarea pacienților cu holeră presupune și resurse umane considerabile. Sistemul de sănătate public din Haiti este, în prezent, supratensionat, în pofida sprijinului substanțial din partea comunității internaționale.
<P>
Médecins sans Frontières, unul dintre actorii medicali de primă linie, face apel la toate grupurile și agențiile prezente în Haiti să intensifice dimensiunea și viteza eforturilor lor.
<P>
Întreaga țară este acum afectată. Epidemia se răspândește într-un ritm alarmant în capitala Port-au-Prince. Mahalale, cum ar fi Cité Soleil, sunt în special predispuse la contagiune din cauza condițiilor de igienă precare și a accesului limitat la apă curată.
<P>
Ne concentrăm pe salvarea vieților prin tratamentul prompt al celor afectați, creșterea accesului la apă potabilă, încurajarea unui comportament mai igienic și sprijinind supravegherea epidemiologică pentru a ști unde și cum evoluează epidemia.
<P>
Comisia și-a consolidat prezența sa umanitară prin expertiza medicală relevantă și fonduri mobilizate în valoare de 12 milioane de euro, menite să sprijine partenerii în Haiti.
<P>
Mecanismul european pentru protecția civilă a fost, de asemenea, activat prin Centrul de monitorizare și informare al Comisiei Europene și a cofinanțat deja transportul asistenței în natură oferit de Franța.
<P>
Altă ofertă din partea Austriei tocmai apărut. O echipă de protecție civilă și suport tehnic a UE formată din experți ai statelor membre trebuie să fie desfășurată la începutul acestei săptămâni. Experți de la Centrul European pentru Prevenirea și Controlul Bolilor au fost trimiși de DG SANCO pentru a evalua cea mai bună modalitate de a consolida supravegherea epidemiologică în Haiti, și cooperarea ulterioară este luată în considerare.
<P>
După incidentele recente generate de tulburările civile din Cap Haitien și Port-au-Prince, împreună cu partenerii noștri și agențiile ONU relevante urmărim îndeaproape evoluțiile legate de securitate, în special înainte de alegerile prezidențiale din 28 noiembrie.
<P>
Comisia a fost în contact cu subsecretarul ONU pentru coordonarea afacerilor umanitare și ajutor de urgență, baroneasa Amos. O susținem pe deplin în a sublinia importanța continuării fără întrerupere a activităților desfășurate de forțele umanitare naționale și internaționale, care vizează salvarea de vieți omenești.
<P>
Având în vedere deteriorarea gravă și rapidă a situației provocate de holeră, este nevoie urgent de contribuții suplimentare pentru a putea face față lipsurilor imense în materie de sănătate, apă, salubritate, igienă și logistică. Prioritățile includ personalul medical și personalul specializat în apă, salubritate și igienă, precum și produse medicale, paturi, unități și tablete de purificare a apei. Prin urmare, Comisia este în contact cu președinția belgiană și statele membre, încurajând acordarea de către UE de sprijin suplimentar pentru a ajuta Haiti în aceste timpuri foarte critice și dificile. Sprijinul UE poate fi canalizat prin Mecanismul de protecție civilă al UE.
<P>
Eforturile neobosite ale lucrătorilor umanitari haitieni și internaționali de a face față provocărilor curente pe teren sunt lăudabile, dar este clar că amploarea crizei presupune o mobilizare și mai mare de resurse. Prin urmare, împreună cu partenerii noștri lucrăm din greu la intensificarea intervenției noastre de urgență, dar ne așteaptă cu siguranță vremuri dificile, din cauza situației care evoluează rapid.
<P>
Solidaritatea comunității internaționale cu poporul haitian rămâne absolut esențială. Acesta este motivul pentru care fac apel la voi toți să faceți tot posibilul pentru a intensifica sprijinul statelor membre pentru a evita un dezastru umanitar major.
<SPEAKER ID="091" NAME="Michèle Striffler" LANGUAGE="FR">
Dle președinte, dnă Damanaki, doamnelor și domnilor, epidemia de holeră a făcut deja peste 1 200 de victime, mai mult de 52 000 de oameni fiind afectați. Astfel, în ciuda prezenței puternice a organizațiilor internaționale în Haiti, situația se deteriorează zilnic și epidemia ar putea infecta în jur de 400 000 de oameni în următoarele câteva luni.
<P>
Desigur, sunt încântată de cele 12 milioane de euro acordate de Comisia Europeană și susțin apelul adresat de dna Georgieva statelor membre de a oferi ajutor în natură, astfel încât apa să poată fi purificată și de a furniza echipamente. Furnizarea apei potabile și a instalațiilor sanitare este singurul mod de a reduce numărul de oameni infectați.
<P>
Una dintre acțiunile prioritare este calmarea populației speriată de această boală, care este necunoscută în țară. Comunicarea cu populațiile este esențială pentru a oferi informații despre boală și pentru a o preveni dar și pentru a preveni izbucnirea de violențe interne, mai ales că țara se află în perioadă electorală.
<P>
Această nouă criză a subliniat încă o dată incapacitatea autorităților haitiene și a sistemului de sănătate de a face față crizei. Țara a suferit numeroase dezastre de ani de zile. Cutremurul din Haiti a demonstrat incompetența aproape totală a autorităților locale. După cutremur s-a manifestat o voință politică veritabilă de a reconstrui Haiti diferit și au existat multe promisiuni de donații. Aproape un an mai târziu, reconstrucția a început cu greu și cei implicați în dezvoltare sunt pesimiști. Comisia Europeană trebuie să acționeze ca un motor în procesul de reconstrucție, astfel încât Haiti să iasă din haos, în cele din urmă.
<SPEAKER ID="092" NAME="Corina Crețu">
în numele grupului S&D. - (RO) Apreciez, și de această dată, promptitudinea intervenției umanitare a Uniunii Europene. În paralel cu aceasta, însă, consider că efortul nostru în această țară trebuie să se concentreze asupra construirii unui minim de stat funcțional, în condițiile în care statul haitian este acum doar o ficțiune. Acesta nu reușește să-și îndeplinească misiuni de bază, precum organizarea taberelor de refugiați, menținerea ordinii, asigurarea igienei și a apei potabile. Această vulnerabilitate a făcut posibilă răspândirea rapidă a epidemiei și moartea a peste 1200 de oameni.
<P>
În Haiti este nevoie de un stat care să poată face ceva pentru săracii săi. 3 din 4 haitieni supraviețuiesc cu mai puțin de 2 dolari pe zi. Peste 1,5 milioane de cetățeni trăiesc în tabere de refugiați, ceea ce reprezintă o gravă sursă de risc pentru sănătatea și ordinea publică.
<P>
Cred că slăbiciunea statului haitian este acum principalul factor de risc. Lipsa sa de autoritate face ca nemulțumirile populației să se îndrepte către forțele ONU, iar organizațiile neguvernamentale riscă să nu-și mai poată îndeplini misiunea. De aceea sunt cruciale alegerile din 28 noiembrie, care nu trebuie amânate, așa cum cer unele voci.
<SPEAKER ID="093" NAME="Charles Goerens" LANGUAGE="FR">
Dle președinte, există, cu siguranță, factori colaterali care au favorizat, fără îndoială, răspândirea holerei în Haiti. Cu siguranță nu este un răspuns, dar este o explicație. Răspunsul la acest flagel trebuie dat în doi timpi.
<P>
Pentru moment, lucrătorii umanitari pe teren ne-au confirmat că este nevoie de săpun, de substanțe care fac apa să fie potabilă și de educația igienică adecvată. În situația prezentă se pun și bazele viitorului pe termen lung. Într-o țară în care totul trebuie făcut sau refăcut, după cutremur este necesară o reconstrucție care să se concentreze pe construirea unei infrastructuri menite să îmbunătățească atât igiena individuală, cât și cea colectivă.
<P>
Sper că, la opt luni de la conferința de la New York referitoare la reconstrucția Haiti, nu va mai fi posibilă invocarea lipsei de fonduri ca scuză pentru progres limitat înregistrat până în prezent, dat fiind faptul că toți vorbitorii au fost de acord că etapa umanitară trebuie să continue pentru încă multe luni. De asemenea, ar trebui ca cei vinovați de lentoarea progresului să fie numiți, fără prea multe menajamente oratorice.
<SPEAKER ID="094" NAME="Franziska Keller">
în numele Grupului Verts/ALE. - Dle președinte, asistăm în Haiti la una dintre cele mai mari operațiuni de ajutor umanitar. Trebuie să ne asigurăm că nu pierdem bătălia împotriva acestei catastrofe și că vom reuși să obținem rezultate și să ajutăm poporul haitian să-și construiască viitorul.
<P>
Un eventual eșec ar însemna, pe de o parte, un dezastru individual pentru milioane de oameni și, pe de altă parte, o lovitură pentru efortul comunității internaționale și capacitatea sa de a concentra un efort comun în cadrul ajutorului umanitar. Consider că trebuie să recurgem la toată experiența noastră, la toate lecțiile pe care le-am învățat în Haiti și în alte părți și, de asemenea, la suficienți bani. Prin urmare, salut anunțul Comisiei că va mobiliza un plus de 12 milioane de euro în lupta împotriva holerei.
<P>
Trebuie să ne asigurăm că acest sprijin ajunge în Haiti imediat, că ajunge integral și nu doar parțial și că sprijinim inițiativele corecte pentru a fi eficiente. De asemenea, trebuie să ne asigurăm că nu neglijăm eforturile pentru reconstrucția după cutremur, deoarece, fără acest lucru, lupta împotriva bolilor nu va fi posibilă.
<P>
Am două întrebări pentru Comisie. În primul rând, aș dori să știu dacă banii garantați au sosit - banii care au fost promiși - și dacă au fost plătiți și absorbiți. În al doilea rând, aș dori să știu ce credeți despre amânarea alegerilor, acest lucru aflându-se din nou pe ordinea de zi.
<P>
Revoluția din Haiti nu a reușit niciodată să intre în cărțile de istorie. Să sperăm că vremurile dificile prin care trece acum Haiti va intra în cărțile de istorie ca punct de plecare pentru un viitor mai bun pentru toți haitienii. Sper că se poate menționa și faptul că UE a jucat un rol pozitiv în această situație.
<SPEAKER ID="095" NAME="James Nicholson">
în numele Grupului ECR. - Dle președinte, în urmă cu două luni, am coprezidat delegația din cadrul ACP pentru Haiti, aceasta fiind probabil una dintre cele mai remarcabile și emoționante experiențe din viața mea. În primul rând, există oameni extrem de dedicați acolo care încercă să-i ajute pe haitieni și, în al doilea rând, poporul haitian este foarte mândru, fapt pe care ar trebui să-l recunoaștem încă de la începutul acestei dezbateri.
<P>
Dar ni s-a spus de către președinte și prim-ministru cât de norocoși au fost haitienii că au avut salubritate bună și că nu au avut boli - și iată că acum dezastrul s-a întâmplat și sunt loviți de o epidemie de holeră. Nu este o boală extrem de greu de vindecat. Dar trebuie să fiți acolo să vedeți condițiile în care muncesc lucrătorii umanitari și când vorbiți despre serviciile de sănătate, îmi pare rău, dle președinte, dar Haiti nu are un serviciu de sănătate ca noi și știți acest lucru: sunt dependenți de Médecins Sans Frontières, Crucea Roșie Britanică și multe alte organizații din toată lumea.
<P>
În ceea ce privește alegerile, este adevărat că Haiti nu are nevoie de alegeri în acest moment. Dar atâta timp cât nu vor avea un președinte și un prim-ministru capabili să îi conducă, nu vor avea nicio șansă de a avansa. Doresc să-i felicit pe angajații remarcabili ai Biroului Comisiei Europene, pe care i-am văzut cu ochii mei când am fost acolo lucrând în condiții groaznice, încercând să mențină o prezență europeană în Port-au-Prince și au făcut o treabă fantastică.
<SPEAKER ID="096" NAME="Marie-Christine Vergiat" LANGUAGE="FR">
Dle președinte, aș dori, în primul rând, să le mulțumesc tuturor colegilor mei deputați, și, în special Conferinței președinților, că au fost de acord cu această dezbatere despre Haiti, propusă de grupul meu. A fost o urgență.
<P>
În ianuarie anul trecut, după cutremur, comunitatea internațională s-a mobilizat puternic în sprijinul statului Haiti. Cu toate acestea, se pare că a existat un decalaj, ca să nu spunem o prăpastie, între promisiunile făcute și ajutorul care a ajuns pe teren în realitate. În luna martie, baroneasa Ashton a făcut un angajament, în numele Uniunii Europene, de furnizare a unui ajutor de 1 235 de miliarde de euro, menit să ajute poporul haitian să-și construiască un viitor mai bun.
<P>
Dnă comisar, din luna iulie, ONG-urile și, în special, MSF, au transmis semnale de alarmă, raportând despre condițiile de viață patogene îndurate de sute de mii de oameni. De atunci, situația nu a fost deloc ameliorată, și totuși oamenii sunt uimiți că epidemia de holeră se răspândește foarte rapid, iar comunitatea internațională se simte din nou cuprinsă de milă. S-au înregistrat deja peste o mie de decese și numărul de oameni afectați crește mereu, deși specialiștii spun că măsurile ce trebuiesc luate pentru ca boala să nu fie fatală sunt relativ simple. Problema este însă că lucrătorii care oferă asistență medicală nu au o pregătire corespunzătoare pentru a trata această boală și produsele sanitare absolut indispensabile ajung doar cu greu acolo unde sunt necesare.
<P>
În astfel de circumstanțe, cum poate cineva să nu înțeleagă de ce au avut loc revolte? Populația haitiană se simte destul de neajutorată. Este dificil să mai aibă încredere în comunitatea internațională. Întrebările mele vor fi, prin urmare, simple, dnă comisar:
<P>
Unde este exact tot ajutorul pe care Uniunea Europeană l-a promis pentru Haiti și nu doar ajutorul umanitar?
<P>
Dacă ar fi sosit mai repede, nu credeți că această tragedie ar fi fost evitată?
<P>
Cum se face că, din nou, conferințele internaționale par să aibă ca rezultat doar promisiuni nerespectate?
<P>
De ce eforturile președintelui Préval de a transforma MINUSTAH în sprijin pentru reconstrucție sunt fără niciun răspuns?
<P>
În cele din urmă, populația haitiană dorește ca alegerile să aibă loc, dar în ce condiții vor avea loc și ce fel de ajutor va oferi Uniunea Europeană?
<SPEAKER ID="098" NAME="Licia Ronzulli" AFFILIATION="PPE">
(IT) Dle președinte, doamnelor și domnilor, în pofida tuturor avertismentelor lansate de a nu neglija viitorul statului Haiti în urma cutremurului din ianuarie, știrile din ultimele zile par să indice că insula a fost abandonată de comunitatea internațională în cel mai critic moment, acela al reconstrucției.
<P>
Într-adevăr, acum se răspândește holera, despre care puțini oameni din Haiti au cunoștințe și căreia au ajuns să îi atribuie o conotație mistică, religioasă. Forțele de menținere a păcii ale Organizației Națiunilor Unite au fost acuzate de extinderea acestei epidemii. A fost suficient să se infecteze un singur soldat din Nepal aflat pe insulă pentru ca sute de oameni, femei și copii, să asedieze cartierele generale ale forței de menținere a păcii. Lucrătorii umanitari s-au simțit și ei amenințați și mulți dintre ei părăsesc țara.
<P>
Tensiunea este extrem de ridicată, iar multe dintre dărâmăturile cauzate de cutremurul foarte violent din 12 ianuarie se află în continuare pe străzi și în piețele orașelor. Am auzit că nu există suficientă apă și de aceea oamenilor le este imposibil să se spele și să se protejeze împotriva infecțiilor.
<P>
Vibrionul se răspândește rapid și numărul deceselor crește exponențial. Cifrele au fost deja date dar vreau să le repet: până în acest moment au fost 1130 de victime, iar numărul spitalizărilor a crescut la mai mult de 18 000 într-o lună. Cu toate acestea, există alte mii de oameni care raportează în fiecare zi simptome ale infectării.
<P>
Comunitatea internațională nu mai poate aștepta. Trebuie găsită de-îndată o soluție căci altfel orice infectare suplimentară va rămâne pentru totdeauna în conștiința noastră.
<SPEAKER ID="099" NAME="Michael Cashman" AFFILIATION="S&amp;D">
Dle președinte, doresc să încep prin a o felicita pe dna comisar Georgieva pentru munca sa eficientă de coordonare dar și pentru discuțiile pe care le poartă cu Baroneasa Amos la ONU.
<P>
Cel mai simplu și mai necostisitor lucru pe care îl poate face acum acest Parlament, este să critice. Mi-ar plăcea să fim pozitivi și să exercităm presiune acolo unde este nevoie. Spun acest lucru tuturor deputaților acestui Parlament. Trebuie să exercităm presiune asupra propriilor noastre state membre pentru a acorda mai mult ajutor, inclusiv ajutor în natură. Dacă privim lista țărilor, există unele - cum sunt Spania, Irlanda, Italia, Franța, Austria, Ungaria - care, deși confruntate în prezent cu situații economice grave, au încercat totuși să ajute într-o măsură importantă. De aceea, vă solicit tuturor și fiecăruia dintre noi, să contactăm propriile noastre guverne și să le cerem să își asume obligații. Dacă există îndoieli că ajutorul ajunge într-adevăr la destinație, haideți să facem astfel încât acesta să ajungă.
<P>
În final, aș dori să-i mulțumesc dnei comisar și să o felicit pentru alocarea suplimentară a 12 milioane de euro. Marea tragedie este cutremurul. Tragedia încă și mai mare este acum epidemia de holeră.
<SPEAKER ID="100" NAME="Niccolò Rinaldi" AFFILIATION="ALDE">
(IT) Dle președinte, doamnelor și domnilor, la început a fost epicentrul unui teribil cutremur exact în zona cea mai săracă și cea mai rău administrată din emisfera americană, iar acum este holeră în țara care primește una dintre cele mai mari cantități de ajutor internațional pe cap de locuitor. Ce contradicție! Nu este doar o teribilă combinație de ghinioane: în Haiti, pe străzile aglomerate cu copii și corturi înghesuite printre gunoaie, nimeni nu știe unde să înceapă.
<P>
Clasa politică locală este cel mai adesea lacomă și concentrată mai curând asupra jocurilor de putere, decât asupra găsirii unui mod eficient de a coordona eforturile de reconstrucție, iar aparatul birocratic decimat de cutremur are o cultură administrativă slabă și, în unele dintre cazuri, chiar a obstrucționat distribuirea ajutorului. Există multe organizații internaționale, adesea conduse defectuos, care nu au reușit de fapt să protejeze populația.
<P>
În timpul vizitei din iunie efectuate în țară împreună cu delegația Parlamentului European, gunoiul și dărâmăturile care nu au fost îndepărtate ofereau deja un semnal clar referitor la cât de gravă ar putea deveni situația. Acum a apărut holera.
<P>
Până în prezent, Comisia și Direcția Generală Ajutor Umanitar și Protecție Civilă (ECHO) au făcut ceea ce era necesar, însă acum trebuie să își dubleze eforturile. Sentimentul meu este că acum, pe lângă o acțiune puternică de refacere, Haiti are nevoie de o protecție mai mare la nivel politic internațional.
<SPEAKER ID="101" NAME="Nirj Deva" AFFILIATION="ECR">
Dle președinte, este o tragedie despre care nici nu se poate vorbi. Când dezastrul a lovit anul trecut în ianuarie, comunitatea internațională a aterizat în Haiti cu surle și trâmbițe. Elicoptere militare au venit pentru a ridica bucăți grele de zidărie care s-au prăbușit. Toate elicopterele au dispărut. Au plecat brusc. Acele bucăți de zidărie blochează drumurile și împiedică accesul, iar rețeaua de drumuri a fost distrusă. Dna comisar Georgieva a încercat din răsputeri să coordoneze activitățile.
<P>
De ce s-a întâmplat acest lucru? De ce toți acei oameni - inclusiv secretarul de stat Clinton care a apărut brusc acolo în ianuarie - au dispărut deodată? De ce i se cere acum Organizației Națiunilor Unite să dispară? Când urmează să i se ceară și UE să dispară? Este ridicol. Comunitatea internațională trebuie să se întoarcă acolo la nivelul la care funcționa și trebuie să depolitizeze haitienii de rând din această absurditate care se desfășoară în capitală.
<SPEAKER ID="102" NAME="Anna Záborská" AFFILIATION="PPE">
(SK) Dle președinte, dnă comisar, doresc să vă mulțumesc pentru raportul pe care ni l-ați prezentat referitor la situația curentă din Haiti. Izbucnirea unei alte epidemii în Haiti era de așteptat. De la începutul anului și de la cutremur, am lucrat din greu, însă munca noastră nu a avansat atât de rapid pe cât am sperat. Am vorbit frecvent despre situația existentă în Haiti înainte de cutremur.
<P>
Ne-ar fi fost de ajutor ca Haiti-ul să fie un stat funcțional, dar nu este și nici nu va fi pentru mult timp de acum înainte. Trebuie avută în vedere o multitudine de probleme. Este nevoie în prezent de acțiune urgentă, întrucât există riscul să se declanșeze noi epidemii și noi violențe.
<P>
Dnă comisar, există o nevoie reală de a aduna laolaltă la Bruxelles cei mai buni experți în sănătate și de a elabora un plan strategic de ajutor pentru Haiti. Trebuie rezolvată situația din domeniul securității, cel financiar și, în mod special, din cel al sănătății.
<SPEAKER ID="103" NAME="Kriton Arsenis" AFFILIATION="S&amp;D">
(EL) Dnă comisar, aș dori și eu să încep prin a vă felicita pentru activitatea dvs. excepțională în cazul Haiti-ului și pentru tot ceea ce ați făcut în Pakistan. Știm că veți fi prezentă la fiecare situație de urgență.
<P>
Acesta a fost cu adevărat un dezastru de proporții colosale. Vorbim despre un număr de 1 000 de decese și 15 000 de îmbolnăviri, iar cifrele continuă să crească. Necesitățile sunt imense și putem vedea că banii pe care îi avem la dispoziție nu sunt de ajuns. Devine din ce în ce mai clar că avem nevoie de noi instrumente de finanțare; poate - și, în mod evident, în primul rând - o taxă pe tranzacții. Avem nevoie de alte mecanisme de finanțare care să poată susține eforturile noastre de a face față nevoilor umanitare tot mai mari.
<P>
Trebuie, de asemenea, să ne gândim la ceea ce putem face pentru a preveni în viitor transmiterea de boli de la persoane lucrând pentru ONU.
<SPEAKER ID="104" NAME="Bastiaan Belder" AFFILIATION="EFD">
(NL) Dle președinte, în această după-amiază am primit ultimele informații de la o agenție umanitară olandeză, care a fost prezentă mulți ani în Haiti, iar acestea confirmă tabloul sumbru, dar realist, pe care l-a descris Comisia. Totodată, agenția umanitară olandeză mi-a spus că și-au pus speranța în Europa, în special în calitatea acesteia de donator important. Ce speră de fapt de la noi? Deși au fost promise sume uriașe la conferința internațională a donatorilor, doar o parte din aceste sume a fost primită. Acum Organizația Națiunilor Unite a cerut finanțare suplimentară, dar o mare parte din banii promiși nu au fost încă primiți. Sper, așadar, că Uniunea Europeană va prelua conducerea pentru a se asigura că banii ajung cu adevărat, deoarece situația în Haiti este tulburătoare. Bineînțeles că prevenția și apa potabilă constituie prioritățile. Sper că Uniunea Europeană va lua inițiativa pentru a asigura rezerve de apă potabilă pentru Haiti. Experții, săparea puțurilor de apă, apa potabilă dar și îngrijirea medicală, sunt deosebit de importante. Momentan, toate acestea sunt insuficiente. Adresez un apel Olandei și instituțiilor europene să se asigure că vin de-îndată și cu adevărat în ajutorul Haiti-ului, în această situație de urgență acută.
<SPEAKER ID="105" NAME="Ricardo Cortés Lastra" AFFILIATION="S&amp;D">
(ES) Dle președinte, dnă comisar Damanaki, înainte de orice, doresc să felicit Comisia pentru eforturile făcute în Haiti.
<P>
Cu toate acestea, situația reclamă un răspuns urgent și mult mai puternic. Avem nevoie de mai multe resurse și de o mai mare angajare internațională, în ciuda dificultăților pe care mobilizarea fondurilor le implică în contextul economic actual. Nu se poate accepta ca fondurile să fie disponibile pentru unele probleme dar nu și pentru această situație umanitară.
<P>
Avem o serie de priorități în domeniul sănătății și în cel umanitar: de a informa populația cu privire la o maladie concretă, de a obține corturi, de a îmbunătăți salubritatea în toate zonele și de a asigura accesul la apă curată. Toate aceste sarcini sunt urgente și avem nevoie de un efort important din partea Comisiei și a tuturor statelor membre.
<SPEAKER ID="106" NAME="Hannu Takkula" AFFILIATION="ALDE">
(FI) Dle președinte, doresc să mulțumesc dnei comisar Georgieva pentru munca depusă de Comisie. Este foarte important ca Uniunea Europeană să joace un rol foarte puternic și vizibil în Haiti. Vorbim însă despre ființe umane, semenii noștri. Avem o responsabilitate pentru aceștia, în condițiile în care au fost victimele unei catastrofe fără precedent: mai întâi cutremurul și acum o epidemie de holeră.
<P>
Este important ca atunci când trimitem bani și ajutor umanitar acolo, acestea să ajungă la destinație cu rapiditate. Multe organizații umanitare creștine au făcut o treabă bună acolo și se pare că au și canale eficiente de acordare promptă de ajutor acelora care au nevoie de el. În acest sens, sper ca Comisia să poată să folosească organizațiile umanitare și creștine recunoscute, care fac o treabă atât de bună acolo. În acest mod, va fi posibil să trimitem ajutorul la destinație și să obținem cele mai bune rezultate posibile.
<SPEAKER ID="107" NAME="Kristalina Georgieva">
membră a Comisiei. - Dle președinte, vă mulțumesc tuturor pentru implicarea și discuția referitoare la un subiect care, din nefericire, ne va preocupa pentru destul de mult timp de acum înainte. Nu este o criză ușor de rezolvat.
<P>
Am avut câteva estimări despre amploarea pe care o va lua problema în următoarele luni - inclusiv din partea propriilor noștri experți - și sunt cu totul de acord cu aceia care au spus că trebuie să trimitem în Haiti expertiză inclusiv de la Centrul European pentru Controlul Dezastrelor. Conform estimărilor, între jumătate de milion și 720 000 de oameni vor fi infectați înainte de a trece acest val de epidemii.
<P>
Estimarea de 400 000 a Organizației Pan-Americane a Sănătății este puțin mai optimistă dar la același nivel de magnitudine. Va trebui deci să ne mobilizăm. Sunt de acord cu toți cei care au vorbit despre mobilizarea imediată și necesitatea de a ajuta chiar în acest moment.
<P>
Permiteți-mi să vă supun atenției patru aspecte. Primul, este cum putem ajuta cel mai bine. Este un moment în care trebuie să mobilizăm organizațiile cu adevărat partenere și să le dăm de-îndată resursele pentru a acționa. Trebuie, de asemenea, să apelăm la statele membre pentru a asigura asistența în natură. Încă de joi, când m-am adresat statelor membre, am văzut sprijinul apărând, însă este nevoie de mai mult atunci când este vorba despre specialiști în asistență medicală, dispozitive de purificare a apei și sprijin pentru o campanie de sensibilizare a publicului, deoarece - astfel cum mulți au afirmat aici - există o confuzie generală legată de această boală și modul în care poate fi tratată cel mai bine. Ca urmare, oamenii mor fără să fie necesar, deoarece le este frică să meargă la centrele de tratament: le este mai frică să nu se molipsească de această boală acolo decât le este să fie tratați împotriva ei.
<P>
În al doilea rând, câțiva dintre cei care au luat cuvântul au vorbit despre banii promiși și despre ceea ce se întâmplă cu reconstrucția în Haiti. Promisiunea făcută de Comisie a fost onorată. Comisia a alocat 460 de milioane de euro pe care le pune la dispoziție conform calendarului anunțat, iar Înaltul Reprezentant și Vicepreședinte a Comisiei, Cathy Ashton, și dl comisar Piebalgs, urmează ca, împreună cu statele membre, să facă un bilanț al situației în care ne aflăm în privința banilor pe care am promis să îi punem la dispoziție. Vă pot asigura că acest subiect urmează să fie tratat cu toată seriozitatea, pentru că este vorba despre reputația comunității internaționale într-un moment foarte dificil.
<P>
Cu toate acestea - și acesta este cel de-al treilea punct, care este unul foarte important - există o limită a capacității de absorbție în Haiti despre care cred că am vorbit cu unii dintre dumneavoastră. Când am ajuns pentru prima dată în Haiti, m-am gândit că, independent de cât de teribil era acest dezastru, nu era cea mai mare problemă a Haiti-ului. Cea mai mare problemă a Haiti-ului au constituit-o multele decenii de absență a dezvoltării și a unui stat funcțional ceea ce, printre altele, implică și absența unui sistem de sănătate funcțional.
<P>
Am văzut oameni în tabere stând la rând în fața unui doctor, nu pentru ca erau bolnavi, ci pentru că nu au văzut niciodată în viața lor un doctor și profitau de un serviciu de sănătate care era oferit în tabără.
<P>
Lipsa totală de aptitudini și capacități specifice unui stat funcțional creează probleme care fac această epidemie și mai gravă. Încă ne luptăm să determinăm guvernul să autorizeze spațiu pentru îndepărtarea cadavrelor - fără de care bineînțeles că epidemiile pot să se răspândească în continuare - și să amplaseze latrine, astfel încât să se poată îmbunătăți salubritatea. De aceea nu pot sublinia îndeajuns cât de important este pentru noi să înțelegem că problemele Haiti-ului nu sunt ușor de rezolvat și că miezul problemei îl constituie aceste decenii de lipsă a dezvoltării și absența unui stat funcțional.
<P>
S-a formulat o întrebare referitoare la alegeri și dacă acestea ar trebui totuși să fie organizate. Autoritățile haitiene preferă să urmeze calendarul stabilit. Pentru mine este dificil să dau un răspuns. Nu am fost încă în Haiti, dar sentimentul meu este că anularea sau amânarea alegerilor ar putea în momentul de față să destabilizeze o situație foarte dificilă. Ar putea exista și ceva de câștigat prin desfășurarea alegerilor dar, astfel cum am spus, acest lucru se bazează pe ceea ce am auzit nu pe ceea ce am văzut.
<P>
Cel de al patrulea aspect se referă la implicare. Ați făcut un apel la Comisie pentru ca aceasta să fie implicată în mod foarte direct: suntem implicați foarte direct și vom continua să fim. Baroneasa Ashton va fi foarte probabil mâine în Haiti, iar eu însumi plănuiesc să merg acolo, deoarece la acest moment mobilizarea, buna coordonare și, cu sinceritate, oferirea unei speranțe oamenilor de acolo și propriului nostru personal, sunt importante. Proprii noștri oameni se luptă cu o situație foarte dificilă: se află în locuri în care oficialii haitieni cu atribuții în domeniul sănătății se sperie și pur și simplu pleacă, iar ei trebuie să facă față unei creșteri masive a numărului de cazuri.
<P>
Ceea ce noi trebuie să facem acum, este să ne asigurăm că ne păstrăm o prezență calmă și să încercăm să menținem o direcție pentru oameni, ceea ce le dă acestora cea mai multă speranță. Un deputat a spus despre oamenii din Haiti ca sunt foarte curajoși. Sunt curajoși și merită tot ajutorul nostru, în acest moment foarte dificil.
<SPEAKER ID="108" NAME="Președinte">
Dezbaterea a fost închisă.
