<CHAPTER ID="015">
Produse cosmetice (reformare) (dezbatere)
<SPEAKER ID="102" NAME="Preşedintele -">
Următorul punct pe ordinea de zi este raportul elaborat de doamna Roth-Behrendt, în numele Comisiei pentru mediu, sănătate publică şi siguranţă alimentară, referitor la propunerea de regulament al Parlamentului European şi al Consiliului privind produsele cosmetice (reformare) - C6-0053/2008 -.
<SPEAKER ID="103" NAME="Dagmar Roth-Behrendt" LANGUAGE="DE">
Domnule preşedinte, doamnelor şi domnilor, probabil nu voi avea nevoie de cele patru minute care mi-au fost alocate la începutul acestei dezbateri, întrucât problema pe care o discutăm astăzi este una foarte simplă şi foarte plăcută. Discutăm o nouă versiune a Directivei privind produsele cosmetice, care în prezent este un regulament. De fapt, acest regulament va fi adus în discuţie şi ne-am dori foarte mult să îl actualizăm, să îl îmbunătăţim şi să îl facem mai coerent.
<P>
Ne gândim la trei îmbunătăţiri minore. În primul rând, regulamentul asigură că folosirea substanţelor carcinogene în produsele cosmetice a fost într-adevăr interzisă, însă trebuie să păstrăm proporţiile, astfel încât substanţele a căror utilizare este permisă în produsele alimentare să nu fie interzise nici în cazul produselor cosmetice, ca de exemplu vitamina A sau alcoolul. Acest aspect este unul pe care Comisia l-a recunoscut şi pe care l-a luat în considerare în propunerea sa.
<P>
Comisia a recunoscut de asemenea faptul că noile tehnologii, ca de exemplu nanotehnologia, au nevoie de atenţie specială, în special atunci când avem de-a face cu particule microscopice care trebuie să poată trece prin straturile pielii. Pur şi simplu vrem să ne asigurăm că nu prezintă niciun pericol. Şi din acest punct de vedere sunt mulţumit de faptul că am ajuns la un compromis pe care îl susţin din toată inima.
<P>
În fine, domnule preşedinte, există o altă problemă pe care vreau să o abordez, şi anume promisiunile făcute de produse. Ar trebui să le examinăm şi pe acestea şi să le actualizăm. Dacă ne-am grăbit să ajungem azi aici, şi dacă de dimineaţă deodorantul ne promitea că nu vom transpira timp de 14 ore şi totuşi suntem plini de transpiraţie în această după-amiază, atunci este foarte posibil să fim extrem de surprinşi şi să spunem că ceea ce promitea produsul nu este nici pe departe adevărat. Promisiunile care sunt respectate reprezintă aspecte importante ale unui produs sincer şi credibil. Există legi menite să garanteze siguranţa produselor şi, în acelaşi timp, să asigure existenţa unor produse veritabile şi clare.
<P>
Sunt foarte recunoscătoare pentru excelenta colaborare cu preşedinţia cehă. Aş dori să îi mulţumesc în special doamnei Popadičová; dumneaei nu a putut fi astăzi alături de noi, dar a făcut tot ce i-a stat în putinţă, un lucru care nu este întotdeauna uşor în cadrul acestui Consiliu.
<P>
Aş dori să mulţumesc în mod special şi Comisiei, a cărei colaborare a fost una extrem de constructivă şi de succes. Nici acest lucru nu este uşor de realizat în această Cameră. Mai mult decât atât, aş dori să le mulţumesc colegilor mei, în special colegelor care lucrează de mult timp asupra acestei probleme. Aş dori să le mulţumesc pentru efortul depus lui Françoise Grossetête, Margret Auken, Hiltrud Breyer şi Fréderique Ries, care nu au putut fi astăzi aici. Nu am căzut întotdeauna de acord în privinţa unor aspecte, ca de exemplu felul în care trebuie abordate notificările referitoare la nanotehnologie sau ce anume ar trebui făcut în privinţa etichetării, însă am reuşit să ajungem la un compromis foarte bun. Sunt foarte mulţumită de acest lucru.
<P>
Aş dori doar să mai adaug câteva cuvinte despre problema etichetării. Cred că anumite delegaţii, poate chiar şi propria mea delegaţie şi statul membru pe care îl reprezint, trebuie să ia în considerare câteva lucruri. Etichetarea nu are nimic de-a face cu semnele de avertizare. Etichetele permit consumatorilor să ia decizii în mod liber, în cunoştinţă de cauză. Consumatorii au dreptul de a fi informaţi în legătură cu nanotehnologiile şi au dreptul să ştie că o anumită substanţă conţine particule mici, chiar microscopice. Consumatorii au dreptul să decidă dacă vor să folosească loţiune de plajă şi dacă vor să utilizeze loţiunea de plajă pe pielea copiilor lor. Consumatorii au dreptul să decidă. Personal, aş face acest lucru cu mare plăcere şi chiar aş fi încântată să folosesc aceste produse. Alţii poate nu ar face-o. Oricum, este important să ne asigurăm că toţi oamenii au posibilitatea de a face aceste alegeri.
<P>
Ştiu că dumneavoastră, domnule comisar Verheugen, veţi da astăzi o declaraţie referitor la întreaga problemă a prevenirii contrafacerii medicamentelor. Sunt extrem de recunoscătoare şi sper că veţi aborda şi problema riscurilor reprezentate de comerţul pe internet sau problema oportunităţilor asociate acestui tip de comerţ. Dacă veţi face acest lucru, atunci mâine, când vom vota în privinţa versiunii compromisului pe care Consiliul l-a votat deja săptămâna trecută, va fi o zi mai bună pentru unii dintre colegii mei care în general susţin acest compromis, dar care ar dori asigurări suplimentare. Vă mulţumesc foarte mult.
<SPEAKER ID="104" NAME="Günter Verheugen">
vicepreşedintele Comisiei - (DE) Domnule preşedinte, doamnelor şi domnilor, aş dori să adresez sincere mulţumiri raportoarei, doamnei Roth-Behrendt şi celor două raportoare alternative ale sale, doamna Ries şi doamna Grossetête, pentru colaborarea lor constructivă şi intensă, care ne-a ajutat să ajungem la un consens încă de la prima lectură.
<P>
Acesta este un regulament care are trei consecinţe importante şi care face trei paşi importanţi înainte. Asigurăm o mai mare securitate şi o mai bună transparenţă pentru consumatori şi am obţinut o simplificare semnificativă a legislaţiei curente. În special problema securităţii s-a aflat în centrul muncii noastre.
<P>
Aş dori să punctez câteva aspecte. Acum, pentru prima dată, creăm cu adevărat un mecanism pe care aş dori să îl descriu drept un "câine de pază pentru produsele cosmetice”, şi anume o monitorizare constantă a produselor cosmetice. Este un sistem care există deja pentru produsele farmaceutice. Creştem nivelul de monitorizare al pieţei de către statele membre şi creăm un sistem care să asigure trasabilitatea obligatorie a produselor cosmetice. Toate acestea se aplică tuturor producătorilor, de la amatori până la angrosişti şi comercianţi cu amănuntul, cu alte cuvinte tuturor părţilor implicate în lanţul de distribuţie.
<P>
Doamna Roth-Behrendt a vorbit deja despre nanotehnologie. Am găsit o soluţie în acest caz, soluţie pe care aş dori să o descriu drept model, întrucât aceasta va fi folosită din nou săptămâna aceasta în privinţa altor legi importante. Prevederile speciale referitoare la nanomaterialele folosite în produsele cosmetice introduc un mecanism creat pentru furnizarea informaţiilor necesare înainte ca materialele să devină disponibile pe piaţă. Prin acest lucru se asigură că informaţiile relevante privind siguranţa sunt prezentate şi că autorităţile au timp să ia toate măsurile de precauţie necesare.
<P>
A existat o dezbatere îndelungată, intensivă şi fructuoasă în ceea ce priveşte posibilitatea ca materialele clasificate drept carcinogene, mutagene sau reprotoxice să fie folosite în situaţii excepţionale. Sunt foarte încântat de faptul că Parlamentul şi Consiliul au căzut de acord cu Comisia asupra faptului că ar trebui să oprim interdicţia generală asupra utilizării acestor substanţe în produsele cosmetice. Excepţiile minime pe care Comisia le-a propus, sunt menite doar să evite discrepanţele în legătură cu legislaţia privind produsele alimentare, întrucât nu este foarte clar faptul că o persoană poate consuma alcool, dar nu îl poate folosi în produsele cosmetice.
<P>
În afară de garantarea siguranţei produselor, propunerea îmbunătăţeşte nivelul de informaţii puse la dispoziţia consumatorilor. Un exemplu este adăugarea pe lista ingredientelor a informaţiilor privind substanţele care apar sub formă de nano-particule. Mai mult decât atât, legislaţia prevede o inspectare foarte strictă a informaţiilor puse la dispoziţie de către producători. Sunt fericit să confirm faptul că statele membre şi Comisia, prin strânsa lor colaborare în această privinţă, doresc să prevină posibilitatea ca vreun consumator să fie păcălit.
<P>
Aşa cum am precizat, acest regulament face parte şi din programul nostru de simplificare. În acest fel, ambiguităţile şi contradicţiile vor fi scoase dintr-o directivă care este deja veche de 33 de ani şi care, în acest timp, a fost modificată de 55 de ori. Este foarte probabil să nu existe decât foarte puţine persoane care ar putea înţelege cu adevărat această directivă. Tocmai de aceea am propus o simplificare semnificativă a legislaţiei UE.
<P>
Aş dori să subliniez şi faptul că punerea la punct a unui sistem central de raportare a produselor cosmetice înainte ca acestea să fie puse pe piaţă în UE va avea drept rezultat economii făcute în industrie.
<P>
Am precizat deja că Parlamentul European, Consiliul şi Comisia au colaborat îndeaproape, într-un mod constructiv. În numele Comisiei, pot să accept toate amendamentele propuse de raportoare, doamna Roth-Behrendt.
<P>
Comisia a furnizat de asemenea explicaţiile solicitate de Parlament în ceea ce priveşte faptul că documentul este un regulament, nu o directivă, privind vânzările pe internet, produsele contrafăcute, prevederile de tranziţie şi limita de timp pentru intrarea în vigoare a regulamentului, dar şi în ceea ce priveşte problema definirii nanomaterialelor. Pentru a nu mai pierde timp, aş dori să vă rog să aprobaţi toate explicaţiile înaintate serviciilor de conferinţă, întrucât Parlamentul cunoaşte deja conţinutul acestora.
<P>
Declarațiile Comisiei
<P>
Comisia ia act de preocupările statelor membre în ceea ce privește înlocuirea directivelor cu regulamente.
<P>
Comisia consideră că, acolo unde dispozițiile existente ale unei directive sunt suficient de clare, precise și detaliate, acestea pot fi transformate în dispoziții direct aplicabile în cadrul unui regulament, prin reformare. Acest lucru este cu atât mai adevărat în cazul în care dispozițiile respective sunt de natură tehnică și au fost deja transpuse integral în legislația națională de către toate statele membre.
<P>
În contextul diverselor opinii exprimate, Comisia acceptă faptul că situația specifică a Regulamentului privind produsele cosmetice nu va fi folosită ca precedent pentru interpretarea Acordului instituțional cu privire la acest aspect.
<P>
Comisia se angajează să clarifice situația privind comercializarea pe Internet a produselor cosmetice înainte de data intrării în vigoare a regulamentului.
<P>
Ca și Parlamentul European, Comisia este preocupată de faptul că sectorul produselor cosmetice ar putea fi afectat de contrafaceri, ceea ce ar conduce la creșterea riscurilor pentru sănătatea umană. Prin urmare, Comisia va lua măsuri pentru consolidarea cooperării între autoritățile naționale competente în vederea combaterii contrafacerilor.
<P>
Comisia va elabora o notă explicativă referitoare la dispozițiile tranzitorii și la data aplicării regulamentului (ținând seama, în special, de articolele 7, 8, 10 și 12a).
<P>
Comisia ia act de faptul că se depun încă eforturi pentru elaborarea unei definiții comune a nanomaterialelor. Prin urmare, Comisia confirmă faptul că, în cadrul viitoarei legislații comunitare, ar trebui să se țină seama de progresele înregistrate în ceea ce privește stabilirea unei definiții comune și ia act de faptul că procedurile de comitologie incluse în prezenta propunere permit, de asemenea, actualizarea definiției enunțate de aceasta.
<SPEAKER ID="106" NAME="Françoise Grossetête" LANGUAGE="FR">
Domnule preşedinte, în primul rând daţi-mi voie să felicit nu doar Consiliul, ci şi raportoarea, doamna Roth-Behrendt, Comisia Europeană, colegii mei raportori alternativi şi, în special, pe doamna Ries, pentru munca pe care am realizat-o împreună. S-a întâmplat să avem schimburi dure de replică, însă în final am ajuns la un rezultat foarte satisfăcător, care consolidează, pe de-o parte, siguranţa produselor cosmetice în beneficiul consumatorilor şi, pe de altă parte, reduce poverile administrative, care au devenit redundante pentru industria noastră europeană.
<P>
Acest regulament era necesar, deoarece era nevoie de clarificarea unei legislaţii care a fost modificată de aproape 50 de ori în ultimii 30 de ani. Transpunerea directivei genera probleme în cele 27 state membre. Au existat câteva incertitudini legale, iar textul devenise foarte greoi şi mult prea costisitor pentru afacerile noastre, din punctul de vedere al punerii în aplicare. Ţin să vă aduc aminte şi faptul că producătorii de cosmetice din Uniunea Europeană sunt lideri mondiali în acest sector, unde există peste 3.000 de producători de cosmetice. Este o industrie foarte inovatoare care reprezintă o piaţă de 65 miliarde de euro şi care generează, direct sau indirect, peste 350.000 de locuri de muncă. Prin urmare, este important să ne preocupăm de produsele cosmetice.
<P>
Acest nou regulament întăreşte siguranţa, aşa cum am spus, dar şi responsabilitatea producătorului, prin monitorizarea pieţei, reducând în acelaşi timp şi birocraţia. Asigură o mai bună trasabilitate a produselor cosmetice, identificarea persoanelor responsabile, elaborarea unui dosar de informare cu o descriere a produselor cosmetice şi metoda de producţie.
<P>
De fapt, am vorbit foarte mult despre nanomateriale, care sunt utilizate în produsele cosmetice, în special în produsele de protecţie solară, care trebuie să îndeplinească anumite cerinţe foarte stricte în ceea ce priveşte siguranţa, fără a sta însă în calea inovaţiei. Prin urmare, un produs care conţine nanomateriale va trebui semnalizat de către persoana responsabilă, şi nu neapărat nanomaterialul propriu-zis.
<P>
În concluzie, aş dori să vă atrag atenţia asupra faptului că trebuie să luptăm împotriva contrafacerii produselor cosmetice, pentru că acest proces încă reprezintă un real pericol. Încă avem multe de făcut în acest domeniu.
<SPEAKER ID="107" NAME="Daciana Octavia Sârbu">
în numele grupului PSE - (RO) Produsele cosmetice cu siguranţă au o importanţă deosebită pentru consumatorii europeni, motiv pentru care trebuie să le acordăm o atenţie corespunzătoare.
<P>
Consider oportună iniţiativa de revizuire a directivei şi înlocuirea ei cu o propunere de regulament din partea Comisiei. În acest mod se vor înlătura impreciziile şi inconsistenţele de ordin legal şi se vor evita diferenţele dintre transpunerile în legislaţia naţională.
<P>
În condiţiile în care experienţa la nivel european a demonstrat că abordarea de tip "ingredient cu ingredient” nu este nici viabilă, nici suficientă, sunt de părere că responsabilizarea sporită a producătorilor şi controlul riguros al pieţei interne reprezintă priorităţile noastre.
<P>
Folosirea nanomaterialelor e o soluţie cu perspective în acest domeniu, cu menţiunea ca acestea să fie evaluate şi declarate sigure de Comitetul ştiinţific pentru produse destinate consumatorilor, în timp ce utilizarea de metode alternative reprezintă o iniţiativă ce trebuie susţinută în continuare.
<P>
Cred că implicarea Comitetului la care am făcut referire este esenţială, în ceea ce priveşte folosirea substanţelor clasificate ca fiind cancerigene, mutagene sau toxice, pentru a verifica utilizarea acestora în fabricarea de produse cosmetice.
<P>
Pentru o implementare eficientă a acestui regulament, consider că este necesar ca statele membre să realizeze controale adecvate şi, în caz de neconformitate, să prezinte periodic un raport Comisiei.
<SPEAKER ID="108" NAME="Chris Davies">
în numele Grupului ALDE - Domnule preşedinte, Parlamentul se apropie de finalul mandatului şi unii dintre noi încep să se pregătească de alegeri. Cel puţin în Marea Britanie, ne confruntăm cu o mare de eurosceptici şi eurofobi care vor să critice cu orice ocazie tot ceea ce facem. În plus, istoricul acestei legislaţii le va da şi mai multe motive de critică: 55 de modificări semnificative în ultimii 30 de ani, motiv pentru care legea a devenit mai greoaie şi mai confuză şi nu a ajutat prea mult industria sau consumatorii.
<P>
Cu toate acestea, mi se pare că din ce în ce mai mult, criticile sunt exagerate. Nu au tendinţa de a analiza acţiunile pe care le întreprinde Uniunea Europeană pentru a încerca să îmbunătăţească situaţia existentă şi pentru a pune beneficiile în practică. Presupun doar că suntem întotdeauna statici. Aşa că, iată, avem o lege care în practică a asigurat simplificarea aranjamentelor existente, eliminarea birocraţiei şi clarificarea legislaţiei pentru toţi. Şi iată, avem o directivă care a fost transformată într-un regulament. În ţara mea este o situaţie teribilă - care răpeşte puţin din libertatea de acţiune a statelor membre - însă realitatea este, aşa cum am văzut cu regulamentul REACH şi cum vedem în prezent, că industria nu doreşte 27 de interpretări diferite ale unei reguli europene, ci aşteaptă facilitatea de a şti exact unde se află în cadrul acestei pieţe, cea mai mare piaţă de acest fel din lume.
<P>
Oare criticii se vor ridica şi vor spune "Am greşit insistând asupra interzicerii substanţelor CMR”? Se vor ridica şi vor spune "Ne-am înşelat”? Vor spune oare că ar trebui să integrăm în produsele cosmetice substanţe pe care nu le-am integra în alimente, în ciuda faptului că unele dintre aceste produse cosmetice vin în contact cu pielea, ochii şi chiar cu gura? Se vor opune efectuării unor evaluări corespunzătoare ale produselor cosmetice sau unui serviciu centralizat de informaţii care, aşa cum a spus domnul comisar, va economisi mult din banii industriei? Nu cred că vor face vreunul dintre aceste lucruri.
<P>
Colega mea, Frédérique Ries, care nu poate fi alături de noi în această seară, a vrut să se asigure că se iau măsuri pentru a se încerca evitarea comercializării produselor contrafăcute, pentru întărirea trasabilităţii produselor şi pentru restrângerea restricţiilor impuse privind promovarea unor promisiuni false referitoare la efectele benefice ale acestor produse. Dumneaei a dorit să susţină etichetarea corectă a produselor în ceea ce priveşte conţinutul de nanomateriale. Am înregistrat progrese în toate aceste domenii. Prin urmare, în numele dumneaei, aş dori să le mulţumesc raportorului, raportorilor alternativi şi domnului comisar Verheugen. Cred că este o lege bună şi eu personal, când voi participa la acest proces electoral, voi fi fericit să dau acest document drept exemplu pentru ceea ce Uniunea Europeană poate face foarte bine.
<SPEAKER ID="109" NAME="Roberta Angelilli" LANGUAGE="IT">
Domnule preşedinte, doamnelor şi domnilor, industria europeană a produselor cosmetice este un sector foarte important din punctul de vedere al economiei şi al locurilor de muncă. Aşa cum s-a spus, reprezintă o cifră de afaceri de peste 35 de miliarde de euro şi produce peste 350.000 de locuri de muncă în domeniul vânzărilor, distribuţiei şi transportului. Este un sector al inovaţiei înalte, însă aş dori să subliniez faptul că trebuie garantate un nivel înalt de protecţie pentru sănătatea umană şi un standard înalt de informare a consumatorilor.
<P>
Tocmai pe aceste aspecte mă bazez atunci când felicit raportoarea pentru munca sa excelentă şi aş dori să subliniez anumite puncte pe care le consider extrem de importante. Este corect să supunem produsele unei evaluări de siguranţă prin care şi distribuitorii să fie făcuţi responsabili pentru efectuarea verificărilor necesare înainte de comercializarea produselor. De asemenea, interdicţia impusă de noul regulament pentru mai mult de 1.000 de substanţe care sunt folosite în produsele cosmetice şi care au fost clasificate drept carcinogene sau toxice este un lucru bun.
<P>
Un alt aspect important este lista ce cuprinde coloranţii, conservanţii şi filtrele solare permise, fiind esenţial în acelaşi timp să existe mai multă claritate la etichetare în ceea ce priveşte destinaţia produsului respectiv, durata de viaţă al acestuia, avertizări speciale referitoare la utilizarea produsului, precum şi o listă de ingrediente menţionate în ordine descrescătoare, în funcţie de cantitatea folosită. Cel mai important este faptul că eticheta trebuie să conţină cuvinte, marcaje sau imagini care să atribuie produsului caracteristici şi funcţii reale, nu caracteristici sau funcţii pe care nu le deţine.
<P>
Prin urmare, va fi necesar să garantăm trasabilitatea produselor, în primul rând pentru că trebuie să oprim îngrijorătorul fenomen al contrafacerii produselor cosmetice şi aşa-numitele "importuri paralele”. Voi încheia, domnule preşedinte, subliniind faptul că numai în Italia, 120 de milioane de euro obţinute din produse cosmetice, inclusiv parfumuri şi pastă de dinţi, provin de pe piaţa paralelă, existând riscul ca acestea să aibă efecte grave asupra sănătăţii.
<SPEAKER ID="110" NAME="Hiltrud Breyer" LANGUAGE="DE">
Domnule preşedinte, protejarea sănătăţii umane este şi ea unul dintre obiectivele principale atunci când vine vorba de produsele cosmetice. Cu acest vot noi vom face istorie. Este pentru prima dată când au fost elaborate reguli specifice pentru folosirea nanomaterialelor în produsele cosmetice şi intrăm pe un teritoriu nou. Bineînţeles, sunt mulţumită în special să pot spune că o iniţiativă a Grupului Verzilor / Alianţa Liberă Europeană a fost cea care a dus la acest eveniment istoric. Noi, cei din Grupul Verzilor, am fost forţa motoare, noi am pus acest subiect pe ordinea de zi şi aş dori să mulţumesc din toată inima raportoarei, doamnei Roth-Behrendt, pentru susţinerea sa clară şi fără rezerve. De asemenea, mă bucur să pot lăuda Comisia pentru faptul că s-a răzgândit. Până acum, Comisia subliniase în mod continuu faptul că legislaţia existentă era suficientă pentru a garanta siguranţa nanomaterialelor. Acum, Comisia a afirmat foarte clar că într-adevăr avem nevoie de reglementări specifice.
<P>
Acest lucru nu este valabil numai în cazul regulamentului privind produsele cosmetice, ci şi în cazul regulamentului pe care urmează să îl discutăm săptămâna aceasta, cel privind produsele alimentare, întrucât până acum nanotehnologia a fost un fel de gaură neagră. A fost adusă pe piaţă fără ca posibilele riscuri să fie explicate suficient. Prin urmare, astăzi este o zi bună pentru sănătatea şi protecţia consumatorilor, deşi mi se pare regretabil faptul că definiţia nanomaterialelor nu este încă suficient de comprehensivă, ci a fost limitată la materialele insolubile şi biorezistente. Totuşi, este foarte important şi pentru noi este chiar vital faptul că au fost adoptate reglementări specifice privind nanotehnologia.
<P>
De asemenea, sper - şi aş dori să vă solicit susţinerea pe această cale - că regulamentul privind produsele alimentare se va dovedi un succes, întrucât acest aspect nu se bucură de o susţinere prea mare din partea Comisiei. Avem nevoie de consecvenţă - şi nu doar în ceea ce priveşte situaţia alcoolului - atunci când vine vorba de produsele cosmetice şi de produsele alimentare. Acelaşi lucru se aplică în general şi în domeniul nanotehnologiei. Şi aici avem nevoie de consecvenţă în ceea ce priveşte produsele cosmetice şi cele alimentare. Sper din tot sufletul că în final vom avea parte de o dezbatere deschisă privind scopul şi utilizarea nanotehnologiei. De asemenea, sunt mulţumită şi de faptul că nu am ridicat interdicţia asupra substanţelor CMR, stabilită în 2008, care a fost propusă de Grupul Verzilor.
<SPEAKER ID="111" NAME="Eva-Britt Svensson" LANGUAGE="SV">
Domnule preşedinte, eu şi grupul meu salutăm compromisul la care au reuşit să ajungă Consiliul şi Parlamentul în ceea ce priveşte transformarea Directivei privind produsele cosmetice.
<P>
Cea mai mare piedică din timpul negocierilor cu Consiliul a fost reprezentată tocmai de nanomateriale. Acest lucru are legătură cu utilizarea unor structuri extrem de mici pentru producerea unor materiale noi, care ajung să aibă proprietăţi sau funcţii noi tocmai pentru că particulele sunt atât de mici. De exemplu, materialul poate deveni mai dur, mai ferm, mai subţire, rezistent la apă, termoizolant sau poate căpăta alte caracteristici. De fapt, tot nu ştim foarte multe despre acest subiect. Unele produse de machiaj sau creme conţin nanoparticule şi este posibil ca aceste particule să poată penetra pielea deteriorată şi să se integreze în corp, unde cu siguranţă nu ar trebui să ajungă.
<P>
Atunci ar trebui oare să permitem integrarea în produsele cosmetice a unei substanţe active pe care nu o putem controla deloc? Răspunsul este nu, bineînţeles. Trebuie să obţinem mai multe detalii şi informaţii despre nanomateriale. Prin urmare, sunt mulţumită de acordul asupra căruia urmează să votăm mâine. Acesta este un pas în direcţia cea bună.
<P>
Acordul va determina o mai bună protecţie a consumatorilor europeni atunci când sunt folosite nanomateriale în producerea vopselelor de păr, a filtrelor UV şi a altor produse. Aceste materiale vor fi supuse unei evaluări în ceea ce priveşte siguranţa înainte ca produsele să fie permise pe piaţă, iar industria produselor cosmetice va trebui să informeze Comisia despre utilizarea nanomaterialelor în oricare dintre celelalte produse, în timp ce Comisia, la rândul său, va putea să se consulte cu Comisia pentru piaţa internă şi protecţia consumatorilor pentru a afla dacă există suspiciuni că nanomaterialele ar putea reprezenta vreun risc pentru sănătate.
<P>
Aş dori să îi mulţumesc raportorului responsabil şi Comisiei pentru realizarea unei reformări atât de satisfăcătoare.
<SPEAKER ID="112" NAME="Irena Belohorská" AFFILIATION="NI">
(SK) Doresc să îi mulţumesc raportoarei. Felicitări, Dagmar, pentru munca depusă pentru elaborarea regulamentului Parlamentului European şi al Consiliului, care ne-a fost prezentat de către Comisie. Este un document extrem de important pentru protejarea sănătăţii consumatorilor. Fără îndoială, folosim cu toţii produse cosmetice, întrucât această categorie nu include doar produsele de înfrumuseţare, ci şi produsele cosmetice de uz cotidian, ca de exemplu pasta de dinţi, deodorantele, şamponul, produsele pentru îngrijirea părului şi a unghiilor, rujurile şi aşa mai departe.
<P>
Au trecut 33 de ani de când a fost elaborată ultima directivă şi aceasta este o perioadă destul de lungă, în ciuda amendamentelor făcute. Până la urmă, progresele înregistrate în domeniul chimiei şi chiar în cazul produselor cosmetice au generat schimbări enorme şi fundamentale. Mă refer aici la folosirea nanomaterialelor, atât de des pomenite în cadrul acestei dezbateri. Acestea pot avea atât efecte pozitive, cât şi efecte negative asupra sănătăţii umane. Prin urmare, sunt de acord cu părerea că toate materiile care sunt folosite în produsele cosmetice şi care au un efect carcinogen ar trebui interzise. Ar trebui să ne gândim foarte atent la utilizarea materialelor ale căror efecte mutagene şi toxice nu pot fi scoase din ecuaţie.
<P>
De multe ori, consumatorii cumpără produse cosmetice pe baza unor reclame înşelătoare sau ţinând seama de informaţii incomplete, prin urmare, prin intermediul agenţiilor noastre europene, inclusiv Agenţia europeană pentru produse chimice şi Biroul european pentru siguranţa alimentelor, trebuie să încercăm să elaborăm directive şi linii directoare pentru monitorizare. Nu trebuie să uităm faptul că produsele cosmetice sunt cel mai des contrafăcute, iar acest fapt nu face decât să crească posibilitatea ca aceste produse să conţină substanţe dăunătoare. În afară de aceste avertismente, ar trebui să încercăm să informăm consumatorii în legătură cu posibilele riscuri asupra sănătăţii pe care le prezintă chiar cosmeticele produse de firme cunoscute.
<SPEAKER ID="113" NAME="Horst Schnellhardt" AFFILIATION="PPE-DE">
(DE) Domnule preşedinte, doamnelor şi domnilor, după părerea mea, punctul decisiv în raportul care se află în faţa noastră este modificarea adusă bazei legale. Deşi statele membre ale Uniunii Europene s-au dezvoltat în ritmuri diferite şi încă există diferenţe mari între state în ceea ce priveşte dezvoltarea, vom ajunge la o mai mare certitudine legală dacă regulamentul este metoda preferată de alegere şi dacă situaţia se va menţine în viitor.
<P>
Există directive care au provocat mai multe pagube concurenţei şi mai multă nedreptate decât în trecut, din cauza modurilor diferite în care au fost puse în aplicare în statele membre. Prin urmare, este corect ca, în acest raport, directiva şi aplicarea la nivel naţional să fi fost concentrate într-un regulament cuprinzător. Astfel, se înregistrează în mod natural o creştere a nivelului de certitudine legală, un aspect extrem de important, în special pentru companiile din acest sector care sunt implicate şi în procesul de cercetare. Bineînţeles, este binevenită şi promisiunea făcută de Comisie de a reduce cu 25% înregistrările obligatorii. Noi am făcut primul pas înainte prin intermediul acestui regulament. Felicitări, domnule comisar.
<P>
Prezentul raport prevede foarte clar şi cât de repede pot apărea produsele noi pe piaţă, forţând în acelaşi timp autorităţile legislative să acţioneze. Am mai abordat problema modificării Directivei privind produsele cosmetice în urmă cu câţiva ani. Utilizarea nanomaterialelor ne-a obligat să reluăm această problemă. În cadrul protecţiei preventive a consumatorilor, deciziile privind etichetarea sunt binevenite, în timp ce oportunitatea de acceptare provizorie pentru descoperirile ştiinţifice este şi ea acceptabilă. În acest punct, aş dori să trag un semnal de alarmă în ceea ce priveşte posibila panică, întrucât acest lucru s-a întâmplat şi în cazul altor elemente de dezvoltare şi în schimb aş recomanda o examinare ştiinţifică a întregii probleme.
<P>
Prin intermediul cerinţelor pe care le-am pus în aplicare, mai precis acelea ca reclamele şi etichetele să reflecte caracteristicile adevărate ale produsului, acţionăm ca avocaţi ai consumatorului. Totuşi, cazul deodorantului pe care l-a expus doamna Roth-Behrendt este o altă problemă. Poate avea efect în cazul unei persoane şi poate să nu fie la fel de bun în cazul alteia. Uneori aceeaşi substanţă are efectul dorit asupra mea, iar a doua zi poate să nu mai aibă acelaşi efect. Prin urmare, nu ar trebui să considerăm această problemă ca fiind una atât de gravă.
<P>
Sper doar că abordarea legală nu va fi diminuată de către Comisie din cauza prea multor măsuri adoptate în cadrul procedurilor de comitologie. De aceea, vă rog să nu prelungiţi această procedură prea mult.
<SPEAKER ID="114" NAME="Margrete Auken" AFFILIATION="Verts/ALE">
(DA) Domnule preşedinte, cu toţii folosim produse cosmetice. Nu reprezintă bunuri de lux care sunt relevante doar pentru reprezentanţii unuia dintre sexe sau doar pentru adulţi. Săpunul, şamponul, pasta de dinţi, cremele, deodorantele, loţiunile de plajă - toate acestea se află în jurul nostru şi ne afectează pe toţi. Este foarte important ca aceste produse să fie sigure şi este important ca toate ţările să aibă reguli sănătoase, ferme în această privinţă şi tocmai acest lucru l-am realizat noi prin această propunere. Aş dori să profit de această ocazie, la fel ca toţi ceilalţi, să îi mulţumesc doamnei Roth-Behrendt pentru munca de calitate pe care a depus-o.
<P>
Ne bucurăm că nu a fost ridicată interdicţia aplicată asupra substanţelor CMR, ci doar a fost îmbunătăţită. Dacă s-ar fi interzis utilizarea etanolului în producerea cosmeticelor, probabil această decizie ar fi generat probleme şi în acelaşi timp ar fi părut o măsură puţin ciudată, întrucât îl consumăm în cantităţi relativ mari. Totuşi, este de apreciat faptul că Consiliul nu a reuşit slăbirea acestor prevederi. Derogările de la interdicţie pot fi acum limitate la substanţele care sunt aprobate pentru folosire în produsele alimentare, care până acum nu au creat probleme şi pe care grupurile vulnerabile, ca de exemplu copiii şi femeile însărcinate, le pot tolera. Totuşi, cel mai important lucru este că nanomaterialele au fost în sfârşit incluse în legislaţie. Am dus o luptă grea. Este ca şi când industria ar fi încercat să muşamalizeze dezbaterea privind siguranţa nanomaterialelor. Industriaşii ar fi foarte mulţumiţi dacă noi am accepta aceste substanţe ca unele minunate, care nu creează probleme. Nu a fost raportată atât de multă îngrijorare din partea publicului cum s-a înregistrat, de exemplu, în privinţa organismelor modificate genetic (OMG).
<P>
Noi, cei din Grupul Verzilor / Alianţa Liberă Europeană, suntem mândri că nanomaterialele au fost acum incluse în legislaţie. Nanomaterialele trebuie testate, etichetate şi, acolo unde este vorba de mai multe produse - filtre UV, vopsele şi conservanţi - producătorul va fi cel care va trebui să garanteze siguranţa produselor, în timp ce Comisia va trebui să furnizeze informaţii detaliate şi să găsească timpul necesar pentru a monitoriza restul aspectelor. Am reuşit în fine să includem etichetarea în legislaţie, astfel încât fiecare consumator să poată vedea ce cumpără sau ce foloseşte pe propria piele. De asemenea, am introdus şi o prevedere referitoare la revizuire, prin care Comisiei i se cere să se asigure că atât definiţia nanomaterialelor, cât şi procedurile de siguranţă sunt satisfăcătoare. În fine, este un lucru bun să nu mai fie permisă promovarea unui produs prin prezentarea unor proprietăţi pe care produsul nu le poate oferi. Va fi foarte interesant de văzut cum vor fi vândute pe viitor toate cremele antirid pe care le folosim pentru faţă şi care, bineînţeles, nu au niciun efect.
<SPEAKER ID="115" NAME="Péter Olajos   -" AFFILIATION="PPE-DE">
(HU) În industria produselor cosmetice, ca şi în multe alte sectoare, are loc în prezent o revoluţie. În urmă cu câţiva ani, nanotehnologia a început să cucerească şi această ramură a industriei şi, prin urmare, acum s-au deschis posibilităţi şi perspective fără precedent. Bineînţeles, nanotehnologia este departe de a fi o invenţie nouă: oamenii folosesc tehnologia de mii de ani, deşi de abia în ultimii 20 de ani am devenit conştienţi de existenţa ei.
<P>
În acelaşi timp, este important să abordăm această problemă cu precauţia necesară; fără a întârzia noile descoperiri şi punerea în aplicare a acestora, ar trebui totuşi să acordăm atenţie şi riscurilor asupra sănătăţii. Trebuie să ne protejăm cetăţenii de aceste posibile pericole, în special printr-o abordare diferenţiată, elaborată, ţinând cont de riscuri.
<P>
Există nano-aplicaţii şi produse destinate uzului direct al consumatorilor, ca de exemplu îmbrăcămintea şi alimentele, inclusiv produsele cosmetice, în cazul cărora o abordare nepotrivită ar putea genera riscul ca oamenii să experimenteze pe pielea lor, la propriu, posibilele consecinţe dăunătoare.
<P>
Tocmai din acest motiv este foarte important ca oamenii să ştie ce fel de produse folosesc; prin urmare, etichetarea corectă şi detaliată este indispensabilă, iar responsabilitatea din partea producătorului este esenţială. Vorbim aici despre un sector uriaş, aflat într-o continuă dezvoltare, dacă ţinem cont de faptul că industria europeană a produselor cosmetice generează anual venituri de 65 de miliarde de euro. Unul dintre principalii producători europeni de cosmetice - unul dintre cei 3.000 - cheltuieşte 450 de milioane de euro anual numai pentru cercetare şi dezvoltare şi oferă locuri de muncă pentru aproape 3.000 de oameni de ştiinţă şi cercetători.
<P>
Potrivit estimărilor făcute de Comisia Europeană, în 2006, 5% dintre produsele cosmetice conţineau nanomateriale, o cifră care este posibil să se fi dublat până în prezent. Avem nevoie de nanotehnologie pentru a depăşi unele dintre problemele globale pe care le-am provocat, şi prin urmare voi vota în cunoştinţă de cauză în favoarea acestei rezoluţii legislative, dar nu trebuie să uităm că există şi aici un revers al medaliei.
<P>
Le felicit pe doamnele Roth-Behrendt, Grossetête şi Wallis, care au prezentat moţiunea de rezoluţie - au făcut o muncă de foarte bună calitate.
<SPEAKER ID="116" NAME="Zuzana Roithová" AFFILIATION="PPE-DE">
-(CS) Domnule preşedinte, introducerea unor standarde minime pentru siguranţa produselor cosmetice marchează un pas important către asigurarea unor niveluri semnificativ mai mari de siguranţă pentru consumatorii europeni. Această reglementare modernă reduce în acelaşi timp şi povara administrativă pentru producătorii europeni care au peste 350.000 de angajaţi. Discuţiile extensive care au avut loc aici s-au concentrat în special pe problema etichetării, pentru că de multe ori etichetele induc consumatorii în eroare şi prin urmare salut faptul că noile promisiuni făcute referitor la efectele produselor trebuie să fie documentate. De asemenea, am avut aici - şi nu numai aici - o discuţie foarte aprinsă privind autorizarea nanomaterialelor şi, bineînţeles eliminarea materiilor carcinogene din produsele cosmetice. Nu sunt de acord cu ideea că mesajele privind conţinutul de nanomateriale din produse ar trebui să fie prezentate sub forma unor avertismente. Este important să deţinem o listă cu nanomaterialele autorizate, care nu sunt periculoase şi care sporesc semnificativ calitatea unui produs. Bineînţeles, nu are niciun rost să speriem consumatorii. Trebuie să existe standarde minime care să garanteze siguranţa consumatorilor. Fără îndoială, consider contrafacerea drept o problemă gravă şi aş dori să atrag atenţia şi asupra capacităţii limitate de monitorizare a organismelor existente la nivel naţional care nu pot monitoriza totul.
<P>
Sunt încântată de faptul că textul include o definiţie uniformă a nanomaterialelor şi salut şi faptul că vom reuşi să modificăm acest text în aşa fel încât să reflecte cele mai recente progrese ştiinţifice. De asemenea, salut faptul că directiva va deveni regulament şi va avea o mai mare putere legislativă. Prin urmare, salut rezultatul acestei munci şi felicit toţi raportorii pentru că au reuşit să ajungă la un consens în privinţa unei probleme atât de delicate cum este introducerea produselor cosmetice pe piaţa europeană pe baza rezultatelor progresului ştiinţific.
<SPEAKER ID="117" NAME="Eija-Riitta Korhola" AFFILIATION="PPE-DE">
(FI) Domnule preşedinte, compromisurile făcute la prima lectură în timpul anului legislativ care s-a încheiat au devenit foarte rapid banale, din cauza presiunii timpului. În plus, acest lucru este favorabil pentru grupurile mici, întrucât acordurile la care s-a ajuns la masa negocierilor le conferă mai multă putere decât ar trebui. Dacă această practică se răspândeşte, va risipi toată credibilitatea democraţiei parlamentare din acest plen.
<P>
Totuşi, de data aceasta, democraţia a câştigat, pentru că grupurile cele mai mari au găsit puncte comune, iar rezultatele obţinute au câştigat susţinerea majorităţii.
<P>
Era evident faptul că Directiva privind produsele cosmetice trebuia să fie modificată. Prevederile acesteia trebuiau clarificate şi actualizate, iar directiva privind liniile directoare trebuia să devină un regulament şi nimic mai mult, care să fie capabil să garanteze nu doar un nivel mare de protecţie a sănătăţii umane oriunde în UE, ci şi funcţionarea pieţei interne. Aceste principii rezultă în mod logic din întreaga muncă începută atunci când s-a discutat REACH.
<P>
Legislaţia învechită din domeniul industriei produselor cosmetice reprezintă o ameninţare pentru sănătate şi pentru măsura în care ne putem baza pe lege. Revendicările privind nanoparticulele şi produsele cosmetice reprezintă exemple bune în acest sens. În timp ce caracteristicile pozitive ale nanomaterialelor sunt cunoscute într-o mai mică sau mai mare măsură, riscurile sunt în mare parte neevaluate. În acelaşi fel, caracteristicile speciale ale produselor cosmetice, care au un efect direct asupra deciziei de cumpărare, sunt imposibil de verificat cu precizie.
<P>
Iată de ce era important să stabilim un punct comun între cele trei grupuri politice majoritare, pentru a putea lua în calcul aspectele legate de sănătate, mediu, comerţ şi societate, astfel încât să se poată ajunge la un acord cu Consiliul. Prin urmare, respect foarte mult munca pe care colega mea, doamna Grossetête, a efectuat-o în calitatea sa de raportoare alternativă. În colaborare cu raportoarea Parlamentului, doamna Roth-Behrendt şi cu colegii liberali ai acesteia, doamna Grossetête s-a asigurat că există o poziţie majoritară, care a făcut posibil rezultatul final. Democraţia adevărată îi ascultă pe toţi, dar reflectă punctul de vedere al majorităţii.
<SPEAKER ID="118" NAME="Preşedintele">
Nimeni nu şi-a exprimat dorinţa de a lua cuvântul. Astfel, înainte de a da cuvântul raportorului, aş dori să vă informez că până acum au vorbit paisprezece membri, dintre care unsprezece au fost femei.
<SPEAKER ID="119" NAME="Günter Verheugen" LANGUAGE="DE">
Domnule preşedinte, voiam să fac un scurt comentariu asupra ultimei dumneavoastră observaţii, dar am hotărât să nu o mai fac. Şi bărbaţii sunt interesaţi de produsele cosmetice - din ce în ce mai mult, de fapt. În orice caz, sunt interesaţi să se asigure că produsele noastre cosmetice sunt sigure.
<P>
În acest moment nu-mi rămâne decât să fac un singur lucru. Aş dori să vă mulţumesc din suflet pentru înţelegerea şi susţinerea acordate. Aşa cum a spus domnul Davies, am oferit un exemplu bun de ceea ce poate obţine legislaţia europeană.
<P>
Dacă îmi permiteţi să vă dau un sfat, domnule Davies, acesta ar fi următorul: În ţara dumneavoastră merită să spunem că noi, cei din Europa, avem regulamente privind cosmeticele care nu există în altă parte, ca de exemplu interdicţia de a testa produsele cosmetice pe animale. Acest lucru nu este permis în Europa. Mai mult decât atât, acum câteva zile a intrat în vigoare un regulament care prevede că produsele testate pe animale nu pot fi plasate pe piaţa europeană. Având în vedere faptul că britanicii sunt cunoscuţi ca fiind iubitori de animale, acesta este un argument pe care l-aţi putea folosi şi dumneavoastră.
<SPEAKER ID="120" NAME="Dagmar Roth-Behrendt" LANGUAGE="DE">
Vă mulţumesc foarte mult, domnule preşedinte, domnule comisar, doamnelor şi domnilor. Îi sunt în mod special recunoscătoare domnului comisar Verheugen pentru că a subliniat încă o dată interzicerea testării pe animale, întrucât astfel mi-a reamintit că aceasta este cea de-a treia revizuire a legislaţiei privind produsele cosmetice la care am avut privilegiul de a participa, aceste revizuiri fiind al şaselea amendament, al şaptelea amendament, şi acum modificarea adusă unui regulament.
<P>
Într-adevăr, am reuşit să interzicem testarea pe animale. De exemplu, am reuşit să ne asigurăm că acum consumatorii ştiu durata de viaţă a unui anumit produs, datorită unei căsuţe ce conţine o cifră care exprimă cât de mult timp poate fi folosit un anumit produs. De asemenea, adresez aceste comentarii anumitor colegi, ca de exemplu doamna Roithová, care din păcate nu a putut fi prezentă la începutul acestei dezbateri. Etichetele nu au fost niciodată avertismente, sub nicio formă. Dacă un produs nu este sigur, acesta nu ar trebui adus pe piaţă şi nu ar trebui să fie comercializat. Toate produsele existente pe piaţa europeană trebuie să fie sigure şi inofensive. Totuşi, etichetarea le permite consumatorilor să aleagă. Despre asta este vorba în democraţie şi în libertatea de alegere.
<P>
Avem o lege excelentă. Am încercat să fac acest proces să fie unul foarte transparent. Am încercat, aşa cum a spus şi doamna Grossêtete, să pun la un loc diverse păreri. Asta pentru că am vrut să mă asigur că vom elabora o lege care să fie bună pentru toată lumea, în special pentru consumatorii din Uniunea Europeană, pentru industrie, care va trebui să îşi bazeze activitatea pe această lege şi, în fine, pentru toţi cei care beneficiază de această lege.
<P>
Aş dori să îi spun din nou domnului Schnellhardt că, într-adevăr, deodorantele au efecte diferite la oameni diferiţi, însă promisiunea făcută este aceea că ne protejează împotriva transpiraţiei. Iată de ce este important ca promisiunile referitoare la cearcănele ce apar în jurul ochilor mei după o săptămână la Strasbourg să fie, măcar într-o mică măsură, adevărate şi demne de încredere.
<P>
Încă o dată aş vrea să îi mulţumesc domnului comisar, în special pentru explicaţiile pe care le-a dat, precum şi colegilor şi colaboratorilor mei, care au făcut cea mai mare parte din muncă. Vă mulţumesc foarte mult.
<SPEAKER ID="121" NAME="Preşedintele">
A fost o dezbatere extrem de fructuoasă şi interesantă.
<P>
Dezbaterea a fost închisă.
<P>
Votarea va avea loc mâine, marţi, 24 martie 2009.
