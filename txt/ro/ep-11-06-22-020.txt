<CHAPTER ID="020">
Intervenții cu durata de un minut (Articolul 150 din Regulamentul de procedură al PE) 
<SPEAKER ID="284" NAME="Președintă">
Următorul punct pe ordinea de zi îl reprezintă intervențiile de un minut.
<SPEAKER ID="285" NAME="Anna Záborská" AFFILIATION="PPE">
- (SK) Dnă președintă, duminica ar trebui să fie considerată zi nelucrătoare în norma europeană din domeniul drepturilor la ocuparea unui loc de muncă. Acest aspect a fost convenit de reprezentanții sindicatelor, ai organismelor civile și ai grupurilor creștine și bisericilor, care au fondat, la Bruxelles, săptămâna aceasta, Alianța europeană pentru duminică. Este important ca duminica să fie considerată zi nelucrătoare din perspectiva condițiilor de muncă decente, dar și deoarece aceasta oferă oportunitatea de a consolida relațiile de familie, în special între părinți și copii. Sunt încântată de faptul că am fost prezentă la crearea acestei inițiative, alături de cele două asociații civile din Slovacia - Clubul familiilor numeroase și Alianța pentru duminică. La revizuirea Directivei privind timpul de lucru, Comisia ar trebui să ia în considerare opiniile sutelor de organizații din întreaga Europă asociate într-o alianță nou înființată, deoarece o astfel de asociație extinsă nu poate fi ignorată atunci când se elaborează legi.
<SPEAKER ID="286" NAME="László Tőkés" AFFILIATION="PPE">
(HU) Dnă președintă, în ultimele câteva săptămâni, fondatorii Reprezentanței Ținutului Secuiesc de la Bruxelles și comunitatea maghiară din România, în general, au trebuit să suporte un lung șir de atacuri și o campanie isterică ostilă din partea elitei politice românești. În același timp, au existat încercări de impunere a unui plan de reorganizare teritorială și administrativă în România, care ar crea opt megaregiuni majoritare, forțând minoritatea maghiară care locuiește în Ținutul Secuiesc și Partium să devină o minoritate absolută. În conformitate cu dispozițiile explicite prevăzute în Carta europeană a autonomiei locale și în Carta europeană a limbilor regionale sau minoritare, deputații din Parlamentul European, maghiari transilvăneni din România au respins ferm această metodă antidemocratică și discriminatorie de reorganizare regională a țării lor. Solicităm sprijinul dvs. eficient, în numele valorilor democratice comune care reglementează partidele populare din România și Ungaria, și solicităm susținerea activă a Parlamentului pentru protecția comunității maghiare din Transilvania.
<SPEAKER ID="287" NAME="Alexander Mirsky" AFFILIATION="S&amp;D">
(LV) Dnă președintă, ce credeți că înseamnă cuvântul "perversitate”? În dicționar acest cuvânt este definit ca distorsiune completă. Perversitatea politică nu reprezintă nimic altceva decât minciună și înșelare cinică a alegătorilor. Se pare că în Letonia, a apărut un grup de deputați care practică perversitatea politică. Problema este că în timpul ultimelor alegeri pentru parlamentul din Letonia, membrii grupului Saskaņas centrs (Centrul Armoniei) au promis alegătorilor din circumscripțiile în care se vorbește limba rusă, care în Letonia reprezintă peste 40 % din populație, că le vor proteja limba maternă. Cu toate acestea, săptămâna trecută, acest grup a votat în favoarea majorării sancțiunilor pentru acele persoane care nu reușesc să utilizeze în sectorul privat limba oficială de stat. Se pare că aceștia promit ceva și fac altceva. Cred că sunteți de acord că aceasta este o perversitate. Este posibil ca Letonia să devină locul în care va lua naștere o nouă mișcare politică, "Centrul Perversității”. Vă mulțumesc pentru atenția acordată.
<SPEAKER ID="288" NAME="Nikolaos Salavrakos" AFFILIATION="EFD">
(EL) Dnă președintă, cu siguranță niciunui cetățean european și, prin urmare, niciunui cetățean elen, nu i-ar plăcea să ajungă să cerșească. Noi, grecii, trebuie să înțelegem că ne-am întors la nivelul de trai de acum cel puțin 10 ani. Din nefericire, mă tem că același lucru se va întâmpla și în alte țări.
<P>
Cu toate acestea, observăm că suntem acuzați de lucruri care depășesc responsabilitățile noastre. Șaptesprezece conducători din Europa și tot atâția colegi, șaptesprezece bugete, șaptesprezece piețe de obligațiuni și o monedă comună. Moneda comună nu poate continua în acest mod. Avem nevoie de o politică economică comună, de o singură piață de obligațiuni și de o coordonare comună. Fără îndoială, prudența fiscală implică o tulburare în domeniul consumului. Observ că nu se întâmplă nimic în această direcție. Trebuie să protejăm principalele realizări din ultimii 65 de ani, care culminează cu moneda unică, printr-o disciplină mai mare cu noi înșine.
<SPEAKER ID="289" NAME="Nicole Sinclaire" AFFILIATION="NI">
Dnă președintă, cu mai puțin de un an în urmă, am creat o petiție între partide pentru un referendum din Regatul Unit referitor la statutul de membru al Uniunii Europene. Campania a atras sprijin vizibil din partea întregului spectru politic.
<P>
Ceea ce au criticat aceste persoane este obsesia UE de a crea un stat federal european, ignorând dorința cetățenilor și democrația. Dorința poporului nu poate fi ignorată la nesfârșit. Alegătorii mei vin constant și mă întreabă: "Când vom avea un cuvânt de spus privind apartenența noastră la Uniunea Europeană?” Dorința oamenilor din întreaga Europă a fost ignorată, a fost creată o monedă unică, împotriva voinței cetățenilor europeni, și priviți ce probleme au apărut. Au existat referendumuri în statele membre și au fost ignorate.
<P>
Oamenii din electoratul meu, oamenii din Regat Unit și oamenii din Uniunea Europeană spun așa: "Lăsați oamenii să decidă”. Politicienii profesioniști au făcut dezordine. Lăsați oamenii să decidă.
<SPEAKER ID="290" NAME="Mariya Nedelcheva" AFFILIATION="PPE">
(BG) Dnă președintă, din ianuarie și până acum, în Bulgaria, am organizat mese rotunde despre reforma politicii agricole comune. Acestea au contribuit la stabilirea unei poziții puternice a Bulgariei, care își are locul bine meritat în cadrul dezbaterii raportului dlui Dess.
<P>
Trebuie să afirm că sunt încântată de unele aspecte-cheie ale poziției Bulgariei în dezbaterea PAC:
<P>
în primul rând, o PAC puternică, echitabilă și finanțată corespunzător;
<P>
criterii noi, neutre, clare și echitabile pentru calcularea plăților directe, creând astfel condițiile pentru repartizările viitoare dintre statele membre, regiunile acestora și diferitele sectoare;
<P>
asigurarea plăților directe pentru producătorii mici și mijlocii activi și pentru cei care sunt într-adevăr responsabili de PAC; acesta reprezintă un alt obiectiv al nostru.
<P>
Am alte trei aspecte de menționat:
<P>
mai multe oportunități pentru crescătorii noștri de animale;
<P>
o mai mare flexibilitate în cadrul celui de-al doilea pilon;
<P>
și, în final, proceduri simple și clare, astfel încât să putem să le oferim agricultorilor noștri venituri decente și să îi convingem pe tineri să dorească să investească în agricultură. De asemenea, ne dorim ca Europa să continue să garanteze siguranța livrărilor și a prețurilor și să își apere cu demnitate poziția pe plan mondial.
<SPEAKER ID="291" NAME="Czesław Adam Siekierski" AFFILIATION="PPE">
(PL) Dnă președintă, cu mult timp în urmă, la 11 iunie 1991, între Polonia și Germania a fost semnat un tratat de bună vecinătate și cooperare, care constituie fundamentul relațiilor actuale dintre cele două țări. Ieri, la cea de-a douăzecea aniversare a acestui eveniment foarte important, a avut loc la Varșovia o consultare comună între guvernul Poloniei și cel al Germaniei, prezidată de dl Tusk, prim-ministrul polonez, și de dna Merkel, cancelarul german. La consultare au participat peste 20 de miniștri și miniștri adjuncți din departamentele individuale ale ambelor state membre. Rezultatul ședinței comune este declarația guvernelor Republicii Polone și Republicii Federale Germania, intitulată "Vecini și parteneri”, împreună cu un program atașat de cooperare pentru anii următori.
<P>
Cu ocazia acestei aniversări, aș dori să reamintesc Camerei despre angajamentul manifestat de guverne succesive ale Germaniei de a susține încercările Poloniei de a adera la Uniunea Europeană. Relațiile dintre Polonia și Germania se îmbunătățesc constant, un exemplu fiind creșterea volumului de schimburi comerciale dintre cele două țări. Economiile noastre sunt printre cele mai dinamice din Europa. Sperăm ca relațiile dintre Polonia și Germania să continue să se dezvolte, pentru binele cetățenilor noștri și al Europei, în ansamblu.
<SPEAKER ID="292" NAME="Elisabeth Köstinger" AFFILIATION="PPE">
(DE) Dnă președintă, Uniunea Europeană are nevoie de o politică agricolă comună eficientă care să îi permită să îndeplinească cerințele societății pentru standarde înalte și, cel mai important, pentru a-i permite să joace un rol puternic și independent.
<P>
Afacerile din Europa trebuie să rămână competitive. Acestea se confruntă cu provocări majore, inclusiv cu fluctuații ale prețului materiilor prime, costuri ridicate de producție și niveluri scăzute ale veniturilor. Se exercită presiuni pentru reducerea prețurilor din cauza costurilor scăzute de producție și a standardelor reduse sociale, de mediu și de calitate din țările terțe, care nu pot fi comparate cu standardele Uniunii Europene. Atunci când se stabilesc noi relații comerciale, este esențial să protejăm nivelurile de producție europene prin includerea clauzelor de salvgardare. Acest tip de clauze, care sunt utilizate într-un context industrial, de exemplu, în acordurile comerciale cu Coreea de Sud privind industria auto, trebuie să fie aplicate și în agricultură.
<P>
Acest aspect se referă la stabilirea unui mediu concurențial echitabil și a unor oportunități egale pentru toți. Fiecare țară ar trebui să aibă dreptul să se concentreze pe problemele cetățenilor săi, inclusiv siguranța alimentară, mediu, rezervele referitoare la modificările genetice și necesitățile zonelor rurale, în vederea sprijinirii agriculturii durabile în Europa.
<SPEAKER ID="293" NAME="Ramon Tremosa i Balcells" AFFILIATION="ALDE">
Dnă președintă, săptămâna trecută, în parlamentul catalan, unii deputați din Parlamentul European care reprezintă principalele partide politice din Catalonia au adoptat o poziție comună pentru apărarea limbii noastre, catalana, în UE și în instituțiile sale.
<P>
Solicităm din nou ca limba catalană să fie recunoscută ca limbă oficială în Parlamentul European, așa cum au solicitat mulți alți deputați catalani din Parlamentul European în ultimii 25 de ani.
<P>
Acum avem o nouă oportunitate pentru limba catalană, care a fost interzisă de-a lungul secolelor, în statul spaniol. Peste câteva luni, Croația va intra în Uniunea Europeană. Pentru ca limba croată să devină limbă oficială, trebuie modificat tratatul. Când se va întâmpla acest lucru, vom solicita din nou guvernului spaniol să permită statutul oficial pentru limba catalană în UE. Guvernul spaniol ar trebui să introducă limba catalană în UE în același mod în care guvernul irlandez a introdus limba irlandeză, cu câțiva ani în urmă.
<P>
Solicităm sprijinul Parlamentului European și al Comisiei pentru a obține recunoașterea limbii catalane ca limbă oficială.
<SPEAKER ID="294" NAME="Spyros Danellis" AFFILIATION="S&amp;D">
(EL) Dnă președintă, problema pirateriei din Golful Aden și în prezent din toată zona maritimă imensă din Oceanul Indian se înrăutățește, în pofida eforturilor EU-NAVFOR. Dimensiunea zonei în care operează pirații îngreunează tratarea problemei pirateriei doar cu resurse militare. Astfel, măsurile pentru suprimarea problemei, dacă este posibil în cadrul unei strategii internaționale ambițioase, trebuie să fie ameliorate în coroborare cu măsurile de combatere a cauzelor sale primare. Pirateria își are originile în sărăcia absolută și în absența unei guvernări, două caracteristici permanente ale Somaliei în ultimii 20 de ani.
<P>
Uniunea Europeană are posibilitatea de a profita într-o măsură mai mare de Fondul european de dezvoltare, în acest scop. Atât Uniunea Europeană, cât și Organizația Națiunilor Unite au dobândit experiență în programe care au produs rezultate reale în Somalia și această activitate trebuie continuată și îmbunătățită.
<SPEAKER ID="295" NAME="Marek Henryk Migalski" AFFILIATION="ECR">
(PL) Dnă președintă, noaptea trecută, dl Anatoly Bitkov a murit în Magadan, principalul oraș al regiunii Kolyma din Rusia. Acesta a fost redactorul-șef al canalului de televiziune locale "Kolyma Plyus”. Fără a dori să anticipez nicio constatare referitoare la faptul că aceasta a fost o crimă sau moarte naturală ori o crimă motivată politic sau nu, este important să subliniez că acest trist eveniment nu este o excepție, din nefericire. În Rusia mor jurnaliști, iar jurnaliștii care investighează problemele politice mor chiar mai frecvent. Un număr mare de analize serioase au descoperit că aproximativ 200 de jurnaliști și-au pierdut viața în Federația Rusă în ultimii 10 ani. În prezent, aceasta este profesia cu cel mai mare risc din Rusia. Fără libertate și siguranță pentru jurnaliști, nu poate exista libertate pentru mass-media, iar fără libertate pentru mass-media nu poate exista democrație. Trebuie să ne amintim întotdeauna acest aspect în cooperarea și colaborarea noastră cu Federația Rusă.
<SPEAKER ID="296" NAME="Paul Murphy" AFFILIATION="GUE/NGL">
Dnă președintă, sâmbătă voi pleca în Gaza împreună cu sute de alți activiști, în cadrul misiunii Flotila Libertății 2. Vom aduce medicamente și materiale de reconstrucție de care au nevoie cu disperare.
<P>
Ca urmare a blocadei ilegale din Israel, 300 000 de persoane trăiesc cu mai puțin de un dolar pe zi și există o rată a șomajului mai mare de 40 %. Catherine Ashton a declarat că flotila nu este răspunsul corect la situația din Gaza, dar răspunsul UE este acela de a continua finanțarea, prin granturi de cercetare, a companiilor israeliene de armament care produc arme cu care sunt uciși civili palestinieni. În schimbul criticilor aduse flotei, UE ar trebui să condamne amenințările de violență adresate împotriva noastră de către forțele de apărare ale Israelului. Deoarece anul trecut au ucis nouă activiști ai flotilei, aceste amenințări trebuie luate în considerare extrem de serios. De asemenea, UE ar trebui să încheie complicitatea cu asuprirea continuă a poporului palestinian.
<SPEAKER ID="297" NAME="Monika Smolková" AFFILIATION="S&amp;D">
- (SK) Dnă președintă, acum două săptămâni, la Strasbourg, a existat o discuție aprinsă privind Constituția Ungariei. De asemenea, astăzi avem declarația Comisiei de la Veneția. Prin urmare, aș dori să repet avertismentul meu referitor la redactarea problematică a Constituției Ungariei, în special formularea secțiunii D, care se referă la responsabilitatea Ungariei pentru toți cetățenii săi, la o singură națiune maghiară, la drepturile colective și la crearea unor autorități colective autonome în alte țări, pe baza principiului etnic. Comisia de la Veneția a subliniat caracterul individual al drepturilor omului, întrucât acordul-cadru pentru protecția minorităților etnice nu presupune niciun fel de drepturi colective ale minorităților. Comisia de la Veneția aruncă o urmă de îndoială asupra principiului democrației prin acceptarea unei legi constituționale pentru politica culturală, religioasă, etică, socială, economică și financiară. Aștept o reacție rapidă din partea instituțiilor UE referitoare la opinia Comisiei de la Veneția privind Constituția Ungariei.
<SPEAKER ID="298" NAME="Michail Tremopoulos" AFFILIATION="Verts/ALE">
(EL) Dnă președintă, mă întreb în ce măsură criza economică poate fi rezolvată prin acțiuni în detrimentul climei. Din nefericire, Comisia Europeană susține că este posibil, deoarece împreună cu Portugalia a aprobat un termen privind reducerea prețurile garantate pentru energia din surse regenerabile, ca o măsură legală în memorandumul referitor la mecanismul de sprijin. În Grecia, investițiile în energia regenerabilă constituie una dintre puținele contraponderi la criza economică, iar angajamentul asumat de fostul ministru al afacerilor de mediu de a proteja prețurile garantate trebuie reînnoit imediat de către succesorul acestuia.
<P>
Cu toate acestea, dezbaterea referitoare la o posibilă scutire a țărilor cu probleme economice de la obiectivele europene deja inadecvate privind schimbările climatice, obiectivele 20-20-20, este o gravă absurditate. Aceste opțiuni ilustrează o atitudine inacceptabilă susținută de către Comisie; au fost stabilite definitiv întregi politici europene și nimeni nu este tras la răspundere. Astfel, Europa nu va realiza decât o periclitare a propriei situații.
<P>
Obiectivele climatice trebuie ridicate la nivelul solicitat de oamenii de știință și trebuie proiectate programe speciale pentru țările cu probleme economice. Acesta este destinul nostru: să găsim o cale de ieșire din impas și să depășim criza economică, socială și de mediu. În analiza finală, restructurarea fiscală este un aspect, iar un atac la adresa durabilității mediului este un alt aspect.
<SPEAKER ID="299" NAME="Katarína Neveďalová" AFFILIATION="S&amp;D">
- (SK) Dnă președintă, Europa și Uniunea Europeană doresc să devină cea mai competitivă și cea mai bună, cea mai avansată economie din lume.
<P>
Totuși, pentru a realiza acest lucru, nu ar trebui doar să discutăm despre finanțare și despre diverse probleme conexe, ci, ca Uniune Europeană, ar trebui, cu siguranță, să investim mai mult în educație, știință, cercetare și inovație. Comisia Europeană a publicat recent unele rezultate suplimentare ale cercetării privind investițiile statelor membre din acest domeniu. Țările au fost împărțite în patru grupe, iar țara mea, Slovacia, din nefericire, a obținut o poziție neonorantă doar în cel de-al treilea grup, cu investiții de numai 0,48 % din cei 2 % pe care s-a angajat să îi investească în știință, educație și cercetare în Europa 2020.
<P>
Prin urmare, aș dori să solicit UE, Parlamentului European, Comisiei și Consiliului să încerce într-o măsură mai mare să susțină statele membre și să le îndemne mai ferm să investească în acest domeniu, deoarece numai cu ajutorul banilor pe care îi investim în cercetare, inovație și educație putem îndeplini cu adevărat obiectivele Europa 2020.
<SPEAKER ID="300" NAME="Pat the Cope Gallagher" AFFILIATION="ALDE">
(GA) Dnă președintă, în ultimii 20 de ani, Uniunea și-a asumat un rol principal în încurajarea păcii și a reconcilierii în Irlanda. Uniunea a oferit peste 1,3 miliarde de euro pentru Programul de pace și reconciliere, începând din anul 1994 și aproximativ 349 de milioane de euro Fondului internațional pentru Irlanda.
<P>
Incidentele violente din estul Belfastului și asasinarea lui Ronan Kerr demonstrează cât este de important să se continue cu aceste sisteme care au încurajat dezvoltarea economică și socială de ambele părți ale frontierei.
<P>
Săptămâna aceasta, reprezentanți ai Fondului internațional pentru Irlanda și ai Programului pentru pace și reconciliere au fost aici în Parlamentul European cu scopul de a prezenta Comisiei pentru dezvoltare regională importanța sprijinului Parlamentului și al Uniunii față de acest program. Cred cu tărie că Uniunea Europeană și ceilalți parteneri internaționali ar trebui să mediteze profund la acest aspect și să adopte decizia de a continua acest program interesant și eficient.
<SPEAKER ID="301" NAME="John Bufton" AFFILIATION="EFD">
Dnă președintă, agricultura este inima economiei Țării Galilor, dar având în vedere numărul tot mai mare de acte legislative ale UE, agricultorii galezi sunt împiedicați să concureze cu succes, în ciuda faptului că standardele sunt unele dintre cele mai ridicate din Europa.
<P>
În conformitate cu regulamentele privind identificarea electronică, agricultorii sunt amendați pentru date inexacte, în pofida defectelor grave ale tehnologiei. Am prezentat acest aspect Comisiei, cu nenumărate ocazii, așa cum au procedat reprezentanți din multe state membre. Agricultorii galezi consideră că sumele din sistemul IDE sunt eronate de un impozit ascuns.
<P>
Referitor la un alt aspect, bovinele din Țara Galilor mai mici de 24 de luni nu pot fi etichetate ca fiind galeze în legislația privind IGP. Același lucru nu este valabil și în Scoția, unde în industria cu bovine carnea poate fi etichetată, indiferent de vârsta animalului, prin aplicarea ștampilei țării.
<P>
Țara Galilor produce carne de vită fantastică și trebuie să poată să o eticheteze ca fiind galeză. Comerțul pe piața mondială depinde de promovarea produselor țării. Acestea sunt aspecte semnificative pentru sute de agricultori din Țara Galilor care conduc afaceri de înaltă calitate și care în multe situații se desfășoară în familie, de generații. Solicit explicații.
<SPEAKER ID="302" NAME="Oriol Junqueras Vies" AFFILIATION="Verts/ALE">
(ES) Dnă președintă, doresc să îmi exprim sprijinul pentru pachetul de măsuri destinate să consolideze guvernanța economică a Uniunii, precum și pentru măsurile care vizează clarificarea și accelerarea procedurii disciplinare pentru toate statele membre cu deficit excesiv.
<P>
Cu toate acestea, Uniunea ar trebui să fie conștientă că unele state membre încearcă să răspundă cerințelor bugetare pe care Europa li le solicită cu prețul de a destabiliza conturile guvernelor locale și regionale.
<P>
Statul spaniol este un exemplu tipic în acest sens: încearcă să îndeplinească cerințele prin transferarea deficitului său către guvernele autonome și consiliile locale.
<P>
Aceste practici ar trebui condamnate, deoarece nu sunt în spiritul Pactului de stabilitate și de creștere al UE și, mai presus de toate, deoarece afectează într-o mare măsură relansarea economică a națiunilor puternice din punct de vedere economic, cum ar fi Catalonia.
<SPEAKER ID="303" NAME="Csaba Sógor" AFFILIATION="PPE">
(HU) Dnă președintă, UE nu intervine în afacerile administrative ale statelor sale membre. Este important să subliniez acest aspect, deoarece astăzi, câțiva politicieni români au explicat necesitatea reorganizării administrative, afirmând că aceasta este singura modalitate ca România să primească mai mulți bani din fondurile structurale. În prezent, în România, este supusă dezbaterii o reformă care va crea opt unități administrative de nivel NUTS 2 din cele 41 de județe actuale care reprezintă unități administrative de nivel NUTS 3, în timp ce realitățile geografice, economice, sociale și culturale sunt ignorate. Principalele dezbateri se referă, în principal, la maghiarii din România, deoarece această comunitate națională autohtonă, în pofida prevederilor înscrise în convenția relevantă a Consiliului Europei, nu ar reprezenta o majoritate în niciuna dintre noile unități administrative și și-ar pierde dreptul de a înființa un guvern local. UE trebuie să se asigure că statele membre nu se așteaptă ca doar UE să respecte principiul subsidiarității, ci și acestea trebuie să se asigure că adoptarea deciziilor se desfășoară la un nivel cât mai apropiat posibil de cetățean.
<SPEAKER ID="304" NAME="Cristian Silviu Buşoi" AFFILIATION="ALDE">
După cum probabil știți, în cursul acestui sfârșit de săptămână a avut loc cel de-al doilea tur de scrutin al alegerilor locale de la Chișinău, în Republica Moldova. După cum au constatat și observatorii OSCE, aceste alegeri, ca și în celelalte localități din Republica Moldova, s-au desfășurat în mare parte în conformitate cu standardele europene și internaționale, constatându-se un real progres față de alegerile parlamentare care au avut loc în anul 2010.
<P>
Nu pot decât să mă bucur de rezultatele alegerilor locale din Republica Moldova, care au întărit poziția partidelor din Alianța pentru Integrare Europeană, aflată la guvernare în prezent. Rezultatul alegerilor este totodată un semnal foarte clar din partea cetățenilor moldoveni că aspirația acestora către o societate democratică și prosperă și către integrarea republicii Moldova în Uniunea Europeană este una puternică și reală, și trebuie să reprezinte o încurajare pentru partidele din Alianța pentru Integrare Europeană să continue implementarea reformelor pe care s-au angajat să le facă.
<P>
În mod personal, salut și mă bucur mult de victoria domnului Dorin Chirtoacă pentru un nou mandat la primăria Chișinăului.
<SPEAKER ID="305" NAME="Zbigniew Ziobro" AFFILIATION="ECR">
(PL) Dnă președintă, opinia publică din Polonia a fost zdruncinată recent de un eveniment care au avut loc la ora șase dimineața. Opt ofițeri înarmați, inclusiv șase agenți ai serviciilor speciale, au intrat cu forța într-unul dintre apartamentele unui bloc-turn. Nu a fost nimic straniu referitor la acest fapt, deoarece printre locatarii acestui bloc se afla un individ căutat pentru trafic de droguri, un comerciant de arme și o persoană suspectată de organizarea de jafuri bancare. Cu toate acestea, victima nu a fost niciuna dintre aceste persoane. În blocul respectiv locuia și un utilizator de internet, un student care a avut curajul să descrie ironic acțiunile guvernului actual.
<P>
Este foarte alarmant dacă cei de la putere sunt atât de sensibili la critici, satire și glume și au trimis ofițeri înarmați la ora șase dimineața la studenții care utilizează internetul. Asemenea practici ar trebui interzise, în special aici, în Parlamentul European.
<SPEAKER ID="306" NAME="Jacek Olgierd Kurski" AFFILIATION="ECR">
(PL) Dnă președintă, în termen de 10 zile, Polonia va prelua președinția Uniunii Europene și, prin urmare, ar trebui să verificăm atent ce se întâmplă în Polonia. Calitatea democrației poate fi evaluată prin modul în care este tratată opoziția. Din nefericire, în Polonia, împotriva opoziției are loc o vânătoare de vrăjitoare, la care s-au alăturat și instanțele judecătorești. În cazul în care a fost implicat fostul prim-ministru și liderul opoziției, Jarosław Kaczyński, o instanță a dispus ca acesta să fie supus unor teste psihiatrice. Este o mare răutate, având în vedere faptul că singurul motiv pentru care i s-a solicitat să fie supus unor astfel de teste a fost acela că a admis că a utilizat sedative în urma tragediei de la Smolensk, în care fratele, cumnata și mulți dintre prietenii săi au murit. Nu era nimic neobișnuit și acest caz este susținut de documentația medicală corespunzătoare.
<P>
Această turnură a evenimentelor este deplorabilă, deoarece există un subtext european și vom asista la apogeul său, la data de 6 iulie. Aceasta este data la care Jarosław Kaczyński va fi supus testelor psihiatrice, în timp ce Donald Tusk va ține un discurs de inaugurare la Strasbourg pentru președinția Uniunii Europene. Sper că va exista un protest al comunității internaționale împotriva abuzului de teste psihiatrice pentru luptele politice, urmând modelul Uniunii Sovietice și al Belarusului.
<SPEAKER ID="307" NAME="Președintă">
Dezbaterea a fost închisă.
