<CHAPTER ID="007">
Urări de bun venit
<SPEAKER ID="165" NAME="Preşedinte">
Sunt încântat să vă informez că delegaţia din Parlamentul Africii de Sud şi-a ocupat locurile în galeria vizitatorilor distinşi. Aş dori să întâmpin călduros delegaţia Africii de Sud care este aici pentru a participa la cea de-a 14-a reuniune interparlamentară dintre Parlamentul European şi Parlamentul Africii de Sud. Şefa delegaţiei africane, dna Joanmariae Louise Fubbs, preşedintă a Comisiei pentru comerţ şi industrie a Adunării Naţionale a Africii de Sud, este însoţită de preşedintele Comisiei pentru relaţii internaţionale şi cinci alţi colegi din Parlamentul Africii de Sud.
<P>
După cum ştiţi, Europa şi Africa de Sud împărtăşesc aceleaşi valori, în privinţa democraţiei, drepturilor omului şi cooperării multilaterale. Republica Africa de Sud nu este doar o putere regională, ci şi o putere globală în creştere şi un partener valoros care ne ajută să soluţionăm problemele dificile ale crizei financiare şi economice globale. Credem cu tărie că trebuie să aprofundăm dialogul nostru şi să dezvoltăm relaţii chiar mai strânse, precum şi cooperarea. Cele două regiuni ale noastre trebuie să acţioneze împreună, nu numai în ceea ce priveşte eforturile de a găsi o cale de ieşire din criza actuală, ci şi pentru a crea o nouă ordine mondială care va fi în beneficiul nostru al tuturor. Încă o dată, dnă Joanmariae Louise Fubbs şi stimaţi colegi din Parlamentul Africii de Sud, vă urez bun venit.
