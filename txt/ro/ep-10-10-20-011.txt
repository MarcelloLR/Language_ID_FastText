<CHAPTER ID="011">
Ucraina (dezbatere) 
<SPEAKER ID="616" NAME="Președinte">
Următorul punct pe ordinea de zi este declarația vicepreședintei Comisiei, Înalta Reprezentantă a Uniunii pentru afaceri externe și politica de securitate, cu privire la Ucraina.
<P>
Baroneasa Ashton nu a putut rămâne cu noi astăzi. Dl comisar Füle va prezenta problema în numele dumneaei.
<SPEAKER ID="617" NAME="Štefan Füle">
membru al Comisiei. - Dle președinte, vă mulțumesc pentru această oportunitate și vă cer scuze în numele dnei Catherine Ashton, care m-a rugat să vă împărtășesc ceea ce dorea să vă spună.
<P>
Sunt bucuros că am această ocazie pentru a face o declarație referitoare la situația actuală din Ucraina. Aș dori să vă prezint observațiile mele având în vedere trei evenimente viitoare importante: întâlnirea ministerială între UE și Ucraina care va avea loc la Luxemburg la 26 octombrie, alegerile locale care vor avea loc la 31 octombrie și cel de-al paisprezecelea summit între UE și Ucraina, care va fi organizat la Bruxelles la 22 noiembrie.
<P>
În ultimul timp, Ucraina s-a bucurat de numeroase libertăți politice. Mai multe runde de alegeri au fost recunoscute ca fiind organizate în conformitate cu standardele internaționale. Ucraina a dezvoltat o societate civilă și un mediu pentru presă dinamice și diverse. Au fost aduse îmbunătățiri substanțiale în general în ceea ce privește respectarea drepturilor omului.
<P>
Drept urmare a acestor evenimente și a angajamentului guvernelor succesive în direcția unor legături mai strânse cu Uniunea Europeană, relațiile dintre Uniunea Europeană și Ucraina au căpătat o amploare considerabilă. Acest lucru se reflectă cel mai clar în Acordul de asociere dintre Uniunea Europeană și Ucraina, ambițios și cu obiective pe termen lung, pe care îl negociem în prezent și care vizează realizarea dublului obiectiv de asociere politică și de integrare economică cu Uniunea Europeană.
<P>
Guvernul președintelui Ianukovici a întreprins o serie de reforme economice importante în ultimele luni, care ar trebui lăudate. Acestea includ adoptarea unei legi a achizițiilor publice, care ar trebui să joace un rol important în combaterea corupției și creșterea competitivității.
<P>
Adoptarea unei legi privind reforma din sectorul gazului, care deschide calea către aderarea iminentă a Ucrainei la Tratatul de instituire a Comunității Energiei, precum și acordul pe care l-a încheiat de curând cu FMI în vederea unui acord stand-by, reprezintă, de asemenea, pași deosebit de importanți în asigurarea stabilității macrofinanciare, a transparenței și a revenirii la creștere. Aceste reforme merg în direcția care trebuie și trebuie să fie sprijinite.
<P>
Guvernul ucrainean a reușit, de asemenea, să atingă un nivel de stabilitate care i-a lipsit administrației politice a Ucrainei în ultimii ani. Aceasta este o evoluție importantă și necesară în vederea asigurării unei guvernări eficace a țării. Cu toate acestea, suntem îngrijorați de relatările constante și larg răspândite despre diminuarea respectului față de libertățile fundamentale și principiile democratice în Ucraina. În special, sunt îngrijorătoare plângerile legate de libertatea mass-mediei, libertatea de întrunire și libertatea de asociere.
<P>
Respectarea acestor valori fundamentale este esențială. Ele sunt cel mai bun garant ai libertăților individuale. Ele asigură o concurență veritabilă a ideilor. Ele sunt o componentă esențială a unor societăți cu adevărat deschise, inovatoare și competitive.
<P>
La 1 octombrie, Curtea Constituțională a Ucrainei a pronunțat o hotărâre care a anulat schimbările constituționale efectuate după Revoluția portocalie din 2004. Această decizie nu face decât să crească nevoia ca Ucraina să realizeze o reformă constituțională mai amplă printr-un proces de reformă constituțională generală și, într-o mare măsură, preia o temă-cheie a rezoluției Parlamentului European din 25 februarie a.c. Un astfel de proces ar trebui să încerce să instituie un sistem constituțional eficace și durabil, de controale și echilibre, în conformitate cu standardele europene.
<P>
Pentru Uniunea Europeană și statele membre, respectarea drepturilor omului, principiile democratice și statul de drept sunt principii fundamentale care ne leagă. Sunt principii care nu pot fi compromise, și deci se aplică și relațiilor noastre cu parteneri-cheie precum Ucraina. Pacea și intensificarea bunelor relații cu Ucraina vor fi determinate de respectarea deplină a acestor valori.
<SPEAKER ID="618" NAME="Michael Gahler">
în numele Grupului PPE. - (DE) Dle președinte, doamnelor și domnilor, poporul ucrainean s-a exprimat, în mod impresionant și de nenumărate ori, în favoarea unui viitor european pentru țara sa. Cu toate acestea, vești îngrijorătoare din Ucraina indică evenimente care depărtează țara de Europa. De aceea avem această dezbatere înainte de alegerile locale. Vom putea să discutăm reforme economice în noiembrie în legătură cu summitul UE-Ucraina.
<P>
Prin urmare, trebuie să discutăm despre intimidarea exercitată de poliția secretă și restricțiile libertății presei și despre posibilitatea de a lua parte nestingherit la alegeri. Evenimente ca acesta nu pot fi compensate de veștile pozitive din domeniul economic. "Prosperitate economică prin guvernare autoritară” este o abordare chinezească, și nu una europeană. Nu ar trebui să li se permită celor care dețin puterea astăzi în Ucraina să creadă că pot scăpa doar fiindcă opinia publică europeană nu le observă sau fiindcă guvernul precedent a avut evident eșecuri în ceea ce privește buna guvernanță și combaterea corupției. Aceste lucruri sunt adevărate, și totuși nu a existat sentimentul că ești urmărit, poliția secretă nu a făcut vizite, așa cum au pățit rectorul Universității catolice din Lviv și tinerii implicați în ONG-uri sau partide de opoziție. Întreruperea energiei electrice furnizate întreprinderilor, confiscarea computerelor, ocuparea sediilor de partide sub pretextul unor presupuse riscuri de atacuri - întreaga gama de déjà vu poate fi văzută în Ucraina. Au și o metodă. Poliția secretă este condusă de dl Koroskovski, care conduce de fapt un imperiu media și care este în prezent și membru al comitetului care numește primul judecător din țară. Și acest lucru îndepărtează Ucraina de Europa. Nu a mai rămas mare lucru din egalitatea de șanse în competiția politică de dinaintea alegerilor locale. Opoziția este parțial exclusă de la alegeri, în timp ce se formează spontan partide marionetă pe care autoritățile locale îngăduitoare le autorizează să ia parte la alegeri. La Kiev, consiliile regionale sunt dizolvate fără ezitare pentru ca nicio alegere să nu aibă loc acolo - partidul aflat la guvernare știe că nu va avea câștig de cauză acolo în acest moment. Direcția urmărită de putere este obținerea controlului asupra regiunilor care s-au arătat inițial a fi în dezacord ea.
<P>
Am prezentat experiența noastră europeană ca o alternativă. Statele membre ale UE au luat decizii importante într-un consens democratic între guvern și o opoziție pregătită să își asume responsabilitatea - pentru reforme europene, pentru statul de drept, pentru o economie de piață competitivă, pentru integrare europeană. Dorim ca Ucraina să continue pe acest drum cu noi.
<P>
(Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură)
<SPEAKER ID="619" NAME="Marek Henryk Migalski" AFFILIATION="ECR">
(PL) Vă mulțumesc că ați acceptat întrebarea. Este întotdeauna bine să putem începe o astfel de dezbatere. Ați descris o imagine destul de întunecată a ceea ce se petrece în prezent în Ucraina, până la a o compara cu China. Chiar credeți că situația actuală din Ucraina este atât de cumplită încât să adresăm acuzații atât de grave la adresa țării? Care este părerea dvs. despre Rusia în acest context? Dacă punem Ucraina și Rusia în aceeași oală nu înseamnă că îi facem Ucrainei o nedreptate?
<SPEAKER ID="620" NAME="Michael Gahler" LANGUAGE="DE">
Dle președinte, am spus că încercarea de a obține prosperitate economică prin guvernare autoritară nu este o cale pe care noi în Europa o putem urma. Știm acest lucru din exemplul Chinei. Nu am făcut o comparație, am afirmat doar că ar fi calea greșită de urmat, că nu ar fi una europeană. Imaginea pe care am schițat-o este una foarte realistă, cred, pentru oamenii de la fața locului. Presupusele realizări economice trebuie încă să își demonstreze eficacitatea.
<SPEAKER ID="621" NAME="Adrian Severin">
în numele Grupului S&D. - Dle președinte, Ucraina este o țară foarte importantă pentru noi. Este o țară care se confruntă cu multe dificultăți. Aș dori să îi mulțumesc dlui comisar pentru o descriere perfectă a situației, precum și pentru o descriere perfectă a așteptărilor noastre.
<P>
Un nou guvern a fost ales prin alegeri libere și corecte, recunoscute de noi toți. Astăzi este momentul potrivit să lăsăm acest guvern să își facă treaba și să nu avem idei preconcepute în legătură cu realizările sau nerealizările sale din primele clipe ale mandatului său. Problema reală a acestei dezbateri este o problemă pe care o avem aici. Am acționat prea repede când am împărțit această țară în partizani ai vestului și partizani ai estului. Acum, din moment ce partizanii vestului nu sunt la putere, ne este greu să recunoaștem capacitatea partizanilor estului de a avea rezultate și de a ajuta țara să promoveze așteptările sale europene. Aceasta este adevărata problemă a dezbaterii de astăzi și ar trebui să înțelegem că adevărații proeuropeni sunt proucrainenii - aceia care pot aduce statul de drept, democrația și modernizarea europeană în țara lor.
<P>
Aș încheia doar prin a le solicita colegilor mei să decidă amânarea rezoluției a cărei adoptare o așteptăm, deoarece ucrainenii se află în proces electoral și trebuie să poarte negocieri cu noi. Nu ar trebui să adoptăm rezoluții în mijlocul unui proces politic și înainte de a dispune de faptele pe baza cărora putem într-adevăr să tragem concluzii.
<SPEAKER ID="622" NAME="Adina-Ioana Vălean">
în numele Grupului ALDE. - Dle președinte, se pare că avem dificultăți în a găsi modul în care trebuie abordat vecinul nostru de la est, Ucraina.
<P>
Este la fel de greu pentru Ucraina, care tratează Europa într-o zi ca pe un aliat, în altă zi ca pe o problemă. Acesta este motivul pentru care ar trebui să fim pragmatici, să recunoaștem realitățile de la fața locului și să găsim elemente comune pe agendele noastre în vederea ajungerii la consens.
<P>
Cooperarea economică a fost dintotdeauna motorul cel mai puternic al Europei pentru o integrare mai mare și Europa și-a datorat succesul său acestei abordări pragmatice încă din 1956.
<P>
Așadar, trebuie să continuăm să ne concentrăm pe aplicarea în paralel, de către Ucraina, a unor reforme atât instituționale, cât și economice. Această abordare pe două planuri este singura cale posibilă, dacă dorim să creăm un cerc virtuos, care ar putea aduce stabilitate democratică în această țară și în vecinătatea estică.
<P>
Ar trebui să reprezinte o prioritate sprijinirea unui mediu de afaceri sănătos și realizarea unei economii de piață funcționale în Ucraina prin încurajarea reformelor ucrainene privind proprietatea și TVA-ul și a eforturilor Ucrainei de combatere a corupției la nivel înalt, printre alte priorități.
<P>
Acesta este motivul pentru care consider că acordul de asociere este un important instrument de reformă și pentru care ar trebui să ne continuăm negocierile privind instituirea unei zone vaste și cuprinzătoare de liber schimb și privind aderarea Ucrainei la Tratatul de instituire a Comunității Energiei.
<P>
În acest context, salut aderarea Ucrainei la OMC, care ar trebui considerată un pas important în acceptarea de către Ucraina a standardelor economice europene.
<P>
Sper că vom putea depăși amânarea continuă a ALS și încuraja cercul virtuos al încrederii reciproce, ceea ce este benefic pentru întreaga regiune și pentru Europa.
<SPEAKER ID="623" NAME="Rebecca Harms">
în numele Grupului Verts/ALE. - (DE) Dle președinte, în primul rând, aș dori să spun că împărtășesc îngrijorarea legată de agravarea situației și de evenimentele nedemocratice din Ucraina. Sosesc din ce în ce mai multe relatări în ceea ce privește reprimarea libertății de exprimare a ziariștilor, amenințări periodice ale membrilor ONG-urilor și ale persoanelor care lucrează pentru o evoluție democratică. Rolul poliției secrete reprezintă, de asemenea, o cauză reală de îngrijorare. Cu toate acestea, nu cred că altercațiile în ceea ce privește libertatea presei și evenimentele democratice încep, în general, cu ultimele alegeri, ci mai degrabă că - și am spus-o adesea aici - toți liderii din Ucraina au abuzat sistematic de puterea lor cu scopul de a-și urmări propriile interese. Acest abuz se agravează, lucru care trebuie cu adevărat să ne îngrijoreze.
<P>
Nu ne-am face niciun bine dacă am adopta această rezoluție fără a ne face griji în legătură cu anumite evenimente economice din Ucraina. Privesc cu tot atât de multă îngrijorare modul în care influența Rusiei asupra economiei Ucrainei, asupra sectorului energetic, dar și a altor sectoare, s-a răspândit în mod sistematic. Prin urmare, aș sugera de asemenea că nu este nevoie să votăm mâine, ci după vizita delegației la Kiev, - o delegație merge acolo peste două săptămâni - și înainte de summitul de aici, după o pregătire atentă în toate domeniile, pentru a cădea de acord asupra poziției reale a Parlamentului European referitor la situația din Ucraina.
<P>
Am urmat această cale din vremurile predemocratice până în vremurile moderne cu numeroși prieteni ucraineni. Ucraina mergea pe drumul cel bun. Am avut impresia că ultimele alegeri au avut loc în conformitate cu convențiile democratice. Dacă situația nu se va îmbunătăți, ci, dimpotrivă, se va înrăutăți, ar trebui totuși să analizăm foarte atent modul în care trebuie să acționăm și în care nu trebuie să acționăm. În orice caz, sfatul meu este de a nu lua o decizie înainte de viitoarea noastră vizită în Ucraina. Vocea noastră va fi mai puternică dacă aducem în discuție dezbaterea cu privire la lucrurile despre care se vorbește în rezoluție.
<P>
Așa cum am spus, sunt cu adevărat îngrijorată. Primesc multe vești conform cărora totul se îndreaptă într-o direcție greșită. Cu toate acestea, nu ne-am face niciun bine dacă am renunța la dezbaterea de la fața locului și am lua o hotărâre prea repede și prea în pripă.
<SPEAKER ID="624" NAME="Michał Tomasz Kamiński" LANGUAGE="PL">
Mulți dintre cei de aici au jucat un rol activ în Revoluția portocalie prin sprijinirea democraților ucraineni în acele momente de restriște. Cu toate acestea, am subliniat întotdeauna faptul că implicarea noastră în Ucraina nu urmărea sprijinirea vreunei forțe politice anume, ci ajutarea Ucrainei în a deveni o țară democratică și liberă. În prezent, n-ar trebui să uităm că Parlamentul European nu a jucat un rol în politica internă a Ucrainei, ci a acționat ca un paznic în două feluri foarte importante: pe de o parte, prin susținerea și sprijinirea aspirațiilor europene ale Ucrainei și, pe de altă parte, prin susținerea democrației, drepturilor omului și tuturor valorilor pe care le considerăm ca valori europene în Ucraina. Eu spun că tonul rezoluției propuse nu este unul care îi va ajuta pe cei care se consideră a fi prieteni ai Ucrainei. Rezoluția de astăzi nu va face decât să apropie Ucraina de Rusia și de cei care spun, "veți vedea, nu este loc pentru noi în Occident. Acesta își închide ușile în fața noastră”.
<P>
Trebuie să fim deschiși față de Ucraina, să îi facem cunoscute standardele europene și să menținem presiunea pentru a ne asigura că acestea sunt respectate și, de cealaltă parte, trebuie să împiedicăm neapărat întoarcerea Ucrainei către Est. Aș dori să îl întreb pe dl Gahler, a cărui implicare în drepturile omului și politica internațională o apreciez foarte mult, care este motivul pentru care consideră că trebuie să folosească cuvinte atât de critice despre Ucraina. Aș dori să aud de la dumnealui dacă colega sa, Angela Merkel, a folosit cuvinte atât de critice despre Rusia în timpul recentei întruniri cu dl Putin.
<SPEAKER ID="625" NAME="Bastiaan Belder" LANGUAGE="NL">
Dle președinte, la începutul acestei săptămâni, Ucraina a fost subiectul presei olandeze - și o voi spune în fața acestei audiențe - din păcate nu au fost articole foarte avantajoase. Acest lucru s-a întâmplat luni. Pe scurt, Ucraina este Vestul Sălbatic al Europei de Est. Se spune că investitorii străini se tem de anarhia care domnește în această țară în care, săptămâna trecută, nu mai puțin de 3 000 de clădiri și societăți au fost expropriate prin fraudă și violență. Acest proces presupune implicarea unor băieți șmecheri acționând mână în mână cu politicienii țării ca să-i înșele pe antreprenori. Între timp, statele membre ale UE sunt, din 1991, cei mai mari investitori străini direcți din Ucraina.
<P>
Dle comisar Füle, cunoașteți aceste îngrijorări majore care îi afectează pe investitorii europeni din Ucraina și care sunt măsurile specifice pe care Comisia le-a luat pentru protejarea intereselor legitime și legale ale afacerilor europene în cadrul economiei ucrainene? Acest lucru ar însemna că dăm dovadă de angajament. Nu avem nimic împotriva Ucrainei. Partidul meu susține și mai mult eventuala aderare a Ucrainei la Uniunea Europeană, dar trebuie să menținem o perspectivă realistă, desigur. Suntem martorii unor evenimente îngrijorătoare, nu numai în domeniul drepturilor omului, ci și în domeniile economiei și afacerilor.
<SPEAKER ID="626" NAME="Andreas Mölzer" AFFILIATION="NI">
(DE) Dle președinte, la câteva luni de la alegerile prezidențiale din februarie a.c., în care dl Ianukovici și-a sărbătorit întoarcerea, realizările democratice ale Revoluției portocalii sunt clar pierdute. Cu toate acestea, până și piețele financiare consideră că noul guvern este mai stabil și mai previzibil decât guvernul instituit de Revoluția portocalie, acest lucru fiind, probabil, un semn că democrația conformă principiilor vestice - europene - nu poate fi transpusă întocmai în orice țară, deci nici în țările din sfera de influență postcomunistă. Decizia actuală a Curții Constituționale ar consolida într-adevăr poziția președintelui și ar slăbi-o pe cea a parlamentului, putem fi siguri de asta. Aceia care cunosc regiunea spun că un sistem prezidențial de facto era deja instituit înainte de hotărârea pro forma a Curții. Restricții din ce în ce mai mari privind libertatea presei și libertatea de opinie au pus sub semnul întrebării asigurările dlui Ianukovici că standardele democratice vor fi menținute. Dacă președintele reușește să își consolideze baza puterii și, în același timp, să obțină redresarea economică prin aplicarea de reforme la nivel central în Ucraina, care este, desigur, una dintre cele mai sărace țări de pe acest continent, acesta va rămâne probabil pentru mai mult timp în fotoliul prezidențial și cred că acest lucru va fi unul de care Uniunea Europeană va trebui pur și simplu să ia act.
<SPEAKER ID="627" NAME="György Schöpflin" AFFILIATION="PPE">
Dle președinte, evenimentele din Ucraina ilustrează în mod clar vechea zicală despre modul în care puterea corupe, iar puterea absolută corupe în mod absolut. Actuala elită de la conducere își exercită puterea încă de la alegerea președintelui Ianukovici și multe din acțiuni indică favorizarea concentrării puterii.
<P>
Acest lucru este cu atât mai surprinzător dacă ne amintim rezultatele alegerilor prezidențiale care i-au acordat dlui Ianukovici o mică majoritate și care au arătat că se bucura de sprijin important doar în sudul și estul țării. Cu toate acestea - și acesta este caracteristica surprinzătoare a politicii Ucrainei în prezent - a existat o tendință constantă în sensul marginalizării unor centre alternative de putere. Presa, statul de drept, opoziția, autonomia administrației de stat au fost toate afectate. Ceea ce este deosebit de îngrijorător este faptul că poliția secretă a dobândit capacitatea de a interveni pe scară largă în afacerile țării.
<P>
Toate acestea prevestesc lucruri rele pe viitor, în special dacă ucrainenii urmăresc în mod sincer un viitor european, deoarece sistemul pe care îl construiește în prezent Ianukovici îndepărtează Ucraina de Europa în loc să o apropie.
<P>
Despre schimbări se poate spune cel mult că acestea au adus un grad de stabilitate în țară, dar această stabilitate anunță, din ce în ce mai mult, stagnarea și imobilitatea. În același timp, este adevărat că Ianukovici a îmbunătățit cu siguranță relațiile cu Rusia, dar a acceptat, prin urmare, o anumită subordonare față de Moscova care este nouă. Dacă societatea ucraineană va accepta această transformare pe termen lung rămâne o chestiune deschisă.
<SPEAKER ID="628" NAME="Marek Siwiec" AFFILIATION="S&amp;D">
(PL) Să ne întrebăm ce s-a întâmplat în realitate în Ucraina: o coup d'état, sau poate o lovitură militară? Acestea ar fi singurele situații în care ar trebui să stăm treji toată noaptea elaborând rezoluții, ca să ne așezăm la masa negocierilor a doua zi. Negociem într-un mod în care majoritatea absolută pur și simplu domină felul în care rezoluțiile sunt formulate sau ceea ce conțin. Limbajul proiectului de rezoluție prezentat de Grupul Partidul Popular European (Creștin Democrat) este limbajul folosit pentru a condamna dictatori africani și regimuri sud-americane. Nu este genul potrivit de limbaj, care să fie folosit pentru situația Ucrainei. Aș dori ca membrii PPE să hotărască dacă ar trebui să descriem Ucraina folosind limbajul dlui comisar Füle, care spune "da, dar...”, cu alte cuvinte că unele lucruri sunt bune, dar sunt multe lucruri care nu ne plac, sau dacă ar trebui să folosim limbajul negativ, conform căruia nu ne place nimic și totul este de condamnat.
<P>
Ucraina a fost în haos timp de cinci ani. Am fost martorii acestui haos. I-am ajutat pe democrați și i-am ajutat pe toți cei care au dorit să se îndrepte către Uniunea Europeană. Am avut șase luni de consolidare, consolidare care poate are un rezultat negativ, rolul nostru fiind de a atrage atenția asupra acestor rezultate negative, dar nu acum și nu în acest mod. Înțeleg regretul PPE pentru faptul că Iulia Timoșenko a pierdut alegerile, dar vă spun: este păcat, poate a avut șanse de reușită, dar a pierdut. În prezent, Iulia Timoșenko a pierdut, haideți să recunoaștem ceea ce se întâmplă cu adevărat și să observăm atent în continuare autoritățile ucrainene, dar să nu aruncăm pruncul cu tot cu apa murdară din covata în care l-ai spălat.
<SPEAKER ID="629" NAME="Paweł Robert Kowal" AFFILIATION="ECR">
(PL) Îi sunt foarte recunoscător dlui comisar Füle pentru atitudinea sa constructivă. Este o atitudine care va aduce mari schimbări în relațiile dintre UE și Ucraina. De asemenea, îi mulțumesc dnei Harms pentru poziția sa echilibrată și pentru cuvintele sale înțelepte - ca întotdeauna - în ceea ce privește Ucraina. Toate informațiile de la OSCE arată că Ucraina este una din puținele țări ale fostei Uniuni Sovietice în care au fost organizate până în prezent alegeri corecte. Aceasta este o realizare a Ucrainei, atât pentru tabăra portocalie, cât și pentru tabăra albastră. Este o realizare pe nu o putem pune la îndoială înainte ca următoarele alegeri să se încheie. Ar fi o greșeală politică gravă din partea Uniunii Europene și a Parlamentului nostru dacă am asculta de vocea Grupului Partidului Popular European (Creștin Democrat) și dacă am arunca îndoiala asupra faptului că alegerile pot fi organizate cu succes într-una din puținele țări din Est. Haideți să ajutăm Ucraina să organizeze alegeri normale. Haideți să nu luăm hotărâri înainte ca acestea să aibă loc.
<P>
Aș dori să mă adresez oaspeților ucraineni prezenți în sală astăzi: locul Ucrainei este aici, în acest Parlament, și de aceea vă supunem acelorași standarde pe care le aplicăm țărilor din Uniunea Europeană. Pentru acest lucru ați luptat cu toții, fie că sunteți albaștri sau portocalii. Fiecare problemă, chiar și cea mai mică, referitoare la drepturile omului sau la libertatea presei va fi analizată atent aici. Să nu vă surprindă - mă adresez fraților noștri ucraineni. Acesta este motivul pentru care sunteți tratați ca o țară europeană, conform standardelor europene.
<P>
Ultima mea rugăminte față de dvs. este de a acționa împreună în negocierile cu instituțiile europene și cu Parlamentul European. Credem că pe viitor veți fi printre noi. Știm că nu se va întâmpla curând, dar dorim să vă ajutăm în această privință. Sunt de acord cu dna Harms că momentul propice pentru rezoluții este cel de după alegeri. Numai atunci, înainte de summitul UE, vom putea discuta problema în mod deschis și elabora o propunere prin care să prezentăm poziția comună a Parlamentului European.
<SPEAKER ID="630" NAME="Inese Vaidere" AFFILIATION="PPE">
(LV) Doamnelor și domnilor, Ucraina este o țară de mare însemnătate strategică pentru Uniunea Europeană. De aceea nu putem fi indiferenți la ceea ce se întâmplă în această țară. La 1 octombrie, zeci de mii de ucraineni au ieșit în stradă pentru a protesta împotriva schimbărilor constituționale inițiate de Ianukovici și confirmate de Curtea Constituțională, a cărei componență a fost schimbată la scurt timp după alegerile prezidențiale. Aceste reforme au fost realizate fără o dezbatere democratică și fără acordul Comisiei de la Veneția. Schimbările slăbesc echilibrul puterii și amenință independența sistemului judiciar din Ucraina. Reformele economice sunt de asemenea amenințate. Prietenii noștri ucraineni și-au exprimat îngrijorarea în ceea ce privește organizarea alegerilor viitoare, reprezentarea excesivă a coaliției de la putere în Comisia Electorală Centrală, restricțiile referitoare la organizațiile neguvernamentale și interferența statului în activitățile partidelor de opoziție. Acesta este motivul pentru care această rezoluție este necesară astăzi. Din păcate, coaliția de la putere a respins propunerea opoziției din Parlamentul ucrainean privind considerarea aderării la Uniunea Europeană o prioritate a politicii externe a Ucrainei. Cu toate acestea, trebuie să continuăm să subliniem importanța cooperării cu Ucraina și să monitorizăm punerea în aplicare a acordurilor care au fost încheiate. Uniunea Europeană trebuie să solicite combaterea corupției și, în același timp, să sprijine acest proces, precum și asigurarea libertății presei. O situație în care un magnat media este în același timp la conducerea unui serviciu al securității de stat și este membru al Înaltului Consiliu Judiciar, care are puterea de a numi și de a suspenda judecători, nu este caracteristică pentru un stat democratic. În concluzie, avem nevoie de asemenea să luăm măsuri pozitive, care să sprijine nu numai introducerea unui regim fără vize pe viitor, ci și cooperarea economică, în special în domeniul energiei, în timp ce, în același timp, ne așteptăm la o evoluție democratică a Ucrainei. Acesta ar fi obiectivul următoarei rezoluții, pe care ar trebui să o elaborăm după alegeri și care ar trebui să se refere la domeniul energetic, economic și la alte chestiuni de mare importanță pentru Ucraina. Vă mulțumesc.
<P>
(Vorbitoarea a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură)
<SPEAKER ID="631" NAME="Marek Siwiec" AFFILIATION="S&amp;D">
Dle președinte, am o întrebare foarte simplă. Poate este o problemă de traducere, dar ați afirmat că guvernul ucrainean actual a respins viitoarea aderare la Uniunea Europeană.
<P>
Din câte știu din declarația președintelui și din declarația oficială privind politica pe termen lung a Parlamentului ucrainean, aderarea la Uniunea Europeană este una din prioritățile principale.
<P>
Așadar întrebarea este dacă eu v-am înțeles greșit sau dacă dvs. l-ați înțeles greșit pe președintele Ucrainei.
<SPEAKER ID="632" NAME="Inese Vaidere" AFFILIATION="PPE">
(LV) Da, voi clarifica cu plăcere acest punct. În mod evident, a fost o traducere inexactă. Președintele Ucrainei și-a anunțat voința de a continua procesul de convergență către Uniunea Europeană. Cu toate acestea, conform deciziei Parlamentului ucrainean, aderarea la Uniunea Europeană nu a devenit prima prioritate.
<P>
(Vorbitoarea a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură)
<SPEAKER ID="633" NAME="Rebecca Harms" AFFILIATION="Verts/ALE">
(DE) Dle președinte, aș dori să o întreb pe dna Vaidere: acum, că am scris negru pe alb toate punctele referitoare la consternarea noastră legată de folosirea inadecvată a puterii și de represiunea din Ucraina, ce ar mai fi de obiectat dacă am prezenta acest text la Kiev peste două săptămâni, pentru a-l discuta și pentru a decide apoi modul în care vom acționa de aici înainte? Aș dori să cunosc răspunsul la această întrebare, întrucât, din experiența trecută a delegației noastre, cred că aceasta este cea mai bună și cea mai productivă cale de a face progrese, în special dacă dorim să câștigăm influență democratică.
<SPEAKER ID="634" NAME="Inese Vaidere" AFFILIATION="PPE">
(LV) Da, răspund cu plăcere. Personal, și totuși nu știu de ce, dnă Harms, sunt îngrijorată, chiar după participarea noastră la summiturile cu Ucraina, în legătură cu aceste semnale pe care le primim actualmente de la prietenii noștri ucraineni în ceea ce privește componența Comisiei Electorale Centrale, libertatea presei și restricțiile referitoare la organizațiile neguvernamentale. Toate acestea există și tocmai fiindcă dăm glas îngrijorărilor în această privință alegerile regionale pot avea loc, după părerea mea, într-un context mult mai bun. Nu ne împiedică nimeni să mergem în Ucraina săptămâna viitoare, chiar cu rezoluția noastră. Nu ne împiedică nimeni să elaborăm o altă rezoluție, așa cum am spus, referitoare la chestiunile economice. Cu siguranță trebuie să facem acest lucru, dar în ceea ce privește aceste îngrijorări legate de deteriorarea situației democratice, trebuie din păcate, adică, cred că noi...
<P>
(Președintele a întrerupt-o pe vorbitoare)
<SPEAKER ID="635" NAME="Kristian Vigenin" AFFILIATION="S&amp;D">
Dle președinte, aș spune că dezbaterea de astăzi prin calitatea ei arată că nu a fost pregătită. Nu am avut nevoie de această dezbatere și nu este acum momentul de a adopta rezoluții privind Ucraina, nici astăzi, nici mâine.
<P>
Trebuie să vă reamintesc că, în urmă cu șase luni, țara era în cădere liberă și pe punctul de a ajunge în haos. Am fost martorii unei instabilități politice, economice și financiare - chiar ai unei crize profunde - dar acum este o situație foarte diferită. Trebuie să recunoaștem că, în răstimp de câteva luni, guvernul ucrainean a reușit să aducă țara la normal; înapoi la stabilitate politică, economică și financiară.
<P>
Există probleme. Nu negăm acest lucru. Dar trebuie să admitem faptul că vocea noastră este ascultată; unele măsuri corective au fost luate, de exemplu, în ceea ce privește aspectele legate de legea electorală și de unele practici electorale. În acest sens, vocea noastră va fi auzită acolo atât timp cât nu strigăm cu fiecare ocazie, ci adoptăm o abordare decentă față de Ucraina.
<P>
De aceea cred că îi facem un deserviciu comisiei noastre parlamentare care merge în Ucraina peste 10 zile; nu facem și nouă un deserviciu prin subminarea rolului pe care îl jucăm adoptând astfel de rezoluții cu 10 zile înainte de alegeri. O astfel de acțiune nu s-a mai întâmplat niciodată. Este în mod clar o încercare de a influența alegerile. Nu ar trebui să îi permitem Parlamentului nostru să ia parte la acest joc.
<P>
Prin urmare, propun să amânăm adoptarea rezoluției și să le solicităm colegilor noștri din Comisia parlamentară de cooperare UE-Ucraina să verifice cu colegii de acolo, să discute acele aspecte ...
<P>
(Președintele l-a întrerupt pe vorbitor)
<SPEAKER ID="636" NAME="Traian Ungureanu" AFFILIATION="PPE">
Dle președinte, noile autorități ucrainene sunt noi doar cu numele. O întoarcere către practicile autoritare devastează toată țara. Cadrul legal pentru viitoarele alegeri electorale a fost modificat și ar putea periclita participarea partidelor de opoziție. Constituția a fost schimbată, iar regimul prezidențial este de facto este iarăși la putere. Presa și societatea civilă se află sub presiune continuă, iar serviciile secrete ucrainene par a retrăi zilele sovietice.
<P>
Este timpul să ne exprimăm clar îngrijorarea printr-o rezoluție. Autoritățile ucrainene ar trebui să primească mesajul că legături mai strânse cu UE nu pot fi garantate doar prin declarații prietenoase. Un guvern ucrainean nedemocratic nu poate fi un partener de încredere pentru UE, în special într-o zonă sensibilă din punct de vedere strategic cum este Marea Neagră.
<SPEAKER ID="637" NAME="Hannes Swoboda" AFFILIATION="S&amp;D">
(DE) Dle președinte, cred că noi toți trebuie să ne ridicăm la înălțimea responsabilităților noastre. Guvernul din Ucraina trebuie să pună în aplicare statul de drept și libertatea presei și trebuie să o facă în mod eficace, dar și opoziția trebuie să arate că este responsabilă și nu trebuie să ofere informații false. Când mă uit la cât de multe dintre afirmațiile cuprinse în proiectul dvs. de rezoluție au fost apoi imediat negate de cei la care se refereau, acest lucru dovedește cât de multe informații false ne sunt transmise aici. Și noi trebuie să arătăm că suntem responsabili. Nu ne putem permite să ne implicăm în disputele politice interne. Doamnelor și domnilor - și mă adresez în special membrilor Grupului Partidului Popular European (Creștin Democrat) - nu are rost să luăm apărarea unui anumit grup sau altuia din Ucraina din motive politice. Nu este acesta rolul nostru.
<P>
Săptămâna viitoare, vom purta discuții cu ministrul afacerilor externe, apoi vor avea loc alegerile, apoi Comisia parlamentară de cooperare UE-Ucraina va merge în Ucraina, și mereu am spus - dle Gahler, fac apel la simțul dvs. de corectitudine aici - dacă lucrurile au mers bine sau nu după alegeri, în loc de a le anticipa prin afirmații cum că lucrurile nu vor merge bine. Nu este acesta rolul nostru, și fac apel la simțul dvs. de corectitudine - de care în mod normal dați mereu dovadă - și vă rog să vă păstrați corectitudinea și în acest caz.
<SPEAKER ID="638" NAME="Elżbieta Katarzyna Łukacijewska" AFFILIATION="PPE">
(PL) Doar cei care au trăit sub sistemul socialist pot înțelege pe deplin națiunile care se confruntă cu lipsa libertății personale, lipsa libertății presei și a mijloacelor de comunicare în masă sau calea dificilă pe care aceste națiuni trebuie să o urmeze. Îi înțeleg pe aceia care astăzi dau glas îngrijorărilor și vorbesc despre lipsa de respect pentru drepturile oamenilor și despre problemele complexe cu care Ucraina se luptă astăzi. Cu toate acestea, trebuie totodată să acceptăm schimbările mici, dar pozitive, cum ar fi alegerile democratice recente la care noi, în calitate de reprezentanți ai Parlamentului European, am fost observatori.
<P>
Fac apel la sensibilitate față de situația în care se află milioane de cetățeni ai Ucrainei și sute de tineri ucraineni. Aceștia se bazează pe Uniunea Europeană, pe ajutorul nostru în construirea democrației și pe ajutorul nostru în construirea unei societăți civile. Este foarte ușor să critici, dar ca poloneză, îmi amintesc că am fost ajutați în trecut.
<P>
(Președintele a întrerupt-o pe vorbitoare)
<SPEAKER ID="639" NAME="Kyriakos Mavronikolas" AFFILIATION="S&amp;D">
(EL) Dle președinte, aș dori și eu să mă alătur celor care au susținut că o rezoluție așa de pripită nu are rost, în special înainte de alegeri, înainte de vizită și, lucru și mai important, înainte ca Parlamentul European să meargă în Ucraina. Acest guvern a fost ales foarte de curând; este adevărat că are probleme, dar trebuie să recunoaștem că a fost ales în mod democratic și să îi dăm voie să își continue eforturile. O rezoluție ar avea sens doar după alegerile viitoare din Ucraina.
<SPEAKER ID="640" NAME="Siiri Oviir" AFFILIATION="ALDE">
(ET) Aveam o întrebare pentru colega mea, dna Vaidere, dar aș dori să vorbesc despre ceea ce mă frământă. Faptul că dorim să adoptăm rezoluția referitoare la Ucraina acum și nu mâine nu este oportun, iar poporul ucrainean, care privește înspre Parlamentul European cu apreciere, nu ne-ar înțelege pentru că proiectul de care dispunem astăzi, în primul rând, nu este cel mai bun în ceea ce privește formularea, nu este cel mai precis și cuprinde totodată multe erori reale.
<P>
Dna Vaidere a amintit aici că președintele Comisiei de la Veneția a criticat modificarea constituției. Am o scrisoare trimisă de acesta, cu data de astăzi, în care spune că este uimit că acest punct apare în rezoluția noastră și afirmă clar că nu a declarat acest lucru nici aici, nici acolo sau nicăieri altundeva.
<SPEAKER ID="641" NAME="Marek Henryk Migalski" AFFILIATION="ECR">
(PL) Spre deosebire de dl Vigenin, cred că dezbaterea de astăzi a fost excelentă și foarte utilă. Este rar ca o dezbatere atât de interesantă să aibă loc în acest Parlament, și pentru aceasta aș dori să le mulțumesc tuturor. Discursul dnei Łukacijewska arată că până și Grupul Partidului Popular European (Creștin Democrat) este împărțit în ceea ce privește această problemă, ceea ce este o veste bună. Ar trebui să le mulțumim socialiștilor, și în special dlui Swoboda, dlui Severin și dlui Siwiec, pentru că au înțeles că decizii atât de nefavorabile prietenilor noștri din Ucraina nu ar trebui luate înainte de alegeri. De asemenea, dl comisar Füle și dna Harms au dreptate să aducă în discuție anumite fapte care ne îngrijorează și de care suntem conștienți.
<SPEAKER ID="642" NAME="Jaromír Kohlíček" AFFILIATION="GUE/NGL">
(CS) Adunați-vă, doamnelor și domnilor, și încercați măcar o dată să gândiți. De o săptămână, nu au avut loc modificări ale legilor, nici ale componenței Comisiei Electorale. Este interesant că, ori de câte ori anumite forțe politice simt că aliații lor dintr-o țară din afara Uniunii Europene nu au câștigat, în mod instantaneu, aceste forțe dau glas îngrijorărilor cu privire la situația democrației din acea țară. Sunt de acord cu ce au afirmat dl Kamiński și ceilalți. Cu siguranță avem nevoie de măsuri din partea Parlamentului European pentru a contribui la dezvoltarea democrației și la îmbunătățirea condițiilor pentru o evoluție reciprocă a relațiilor. Se pare că eforturile guvernului ucrainean de a sprijini acțiunile de stabilizare i-au călcat pe bătături pe unii dintre cei cărora le place haosul și anarhia. Colegii mei îi consideră probabil a fi parteneri mai buni decât actualul guvern. Recomand amânarea proiectului de rezoluție și revenirea la o discuție pe această temă după întoarcerea delegației de la Kiev.
<SPEAKER ID="643" NAME="Jaroslav Paška" AFFILIATION="EFD">
(SK) Cred că Ucraina este unul dintre cei mai apropiați potențiali parteneri ai Uniunii Europene.
<P>
Ucrainenii sunt mult mai aproape de civilizația și înțelepciunea europeană decât sunt turcii sau albanezii. Poporul ucrainean a ales în mod liber o schimbare, deoarece puterea portocalie democratică a dus țara la sărăcie, deznădejde și decădere. Ianukovici s-a aflat mult timp în opoziție și atitudinea sa față de actuala opoziție reflectă tratamentul pe care el l-a primit de la liderii portocalii. Mai mult, trebuie totodată să recunoaștem faptul că probabil își amintește perioada anterioară când a fost persecutat de liga portocalie, iar Uniunea Europeană nu a reacționat decât zâmbind binevoitor. Dacă nu vrem să pierdem Ucraina ca viitor membru, haideți să avem răbdare și să ne concentrăm pe cooperarea economică; haideți să construim un climat de încredere reciprocă. Trebuie să explicăm guvernului că opoziția are un loc legitim într-o societate democratică și opoziției că, dacă nu câștigă sprijin suficient din partea populației, nu are dreptul să intre în competiția pentru putere.
<SPEAKER ID="644" NAME="Michael Gahler" AFFILIATION="PPE">
(DE) Dle președinte, întrucât mi s-au adresat personal remarci, aș dori de fapt să răspund preț de un minut conform procedurii "catch-the-eye”. Sunteți de acord?
<SPEAKER ID="645" NAME="Franz Obermayr" AFFILIATION="NI">
(DE) Dle președinte, înființarea Comunității Energiei în 2006 a instituit o piață integrată a energiei la nivel european pentru gaz și electricitate, iar includerea planificată a Ucrainei vizează asigurarea aprovizionării cu energie către Europa de Est. Acesta este un lucru bun, întrucât au existat cu siguranță câteva probleme grave în ultimii ani și disputa pe tema gazului dintre Rusia și Ucraina, în special, a avut urmări serioase asupra aprovizionării cu gaz a statelor membre ale UE. În consecință, a fost, desigur, clar că Rusia a oprit furnizarea de gaz pe parcursul discuțiilor privind prețul și doar țara mea, Austria, a înregistrat o scădere cu 33 % a cantității de gaz furnizate de Rusia, în timp ce Franța, Ungaria și Italia au înregistrat de asemenea scăderi de 20 până la 40 %. De aceea Comisia - în calitate de coordonator al Comunității Energiei - trebuie să atenționeze Ucraina și să-i amintească obligațiile sale în ceea ce privește securitatea aprovizionării Europei. Este pur și simplu de neadmis ca aprovizionarea cu energie a statelor membre să devină un pion în războiul prețurilor dintre Rusia și Ucraina. Haideți așadar să purtăm discuții fructuoase, dar haideți să jucăm dur și să asigurăm, vă rog, aprovizionarea cu energie a statelor membre.
<SPEAKER ID="646" NAME="Mariya Nedelcheva" AFFILIATION="PPE">
(BG) Parlamentul European a sprijinit dintotdeauna Ucraina în drumul său către democrație, bazat pe principiul statului de drept și pe adoptarea alături de noi a valorilor comune ale integrării europene.
<P>
Alegerile reprezintă un barometru în orice democrație. Acest lucru ne permite să evaluăm calitatea procesului democratic, stabilitatea instituțiilor, maturitatea partidelor politice și opiniile societății civile. Salut decizia autorităților ucrainene de a invita observatori la alegerile care vor avea loc la 31 octombrie.
<P>
Sunt încrezătoare că misiunea lor va conferi mai multă încredere în procesul electoral și că observațiile lor vor ajuta la confirmarea transparenței și imparțialității funcționării instituțiilor ucrainene. Pe lângă alegeri, constituția, în calitate lege supremă a Ucrainei, trebuie să garanteze echilibrul autorităților și controlul lor reciproc.
<P>
Ucraina se poate baza pe partenerul său european în sprijinirea susținută a eforturilor sale de a realiza reforma și stabilitatea. Opinia Uniunii Europene și a societății sale civile oferă un imbold suplimentar și o garanție a succesului final.
<SPEAKER ID="647" NAME="Vilija Blinkevičiūt" AFFILIATION="S&amp;D">
(LT) Săptămâna trecută, Viktor Ianukovici, președintele Ucrainei, a făcut o vizită oficială în țara mea, Lituania, și confirmat încă o dată faptul că obiectivul Ucrainei este de a deveni membru al Uniunii Europene. Fără îndoială, acest lucru va necesita câțiva ani și mai sunt multe de făcut și multe reforme de realizat în diverse domenii, precum garantarea drepturilor omului, combaterea corupției, eliminarea sărăciei și consolidarea democrației. Cu toate acestea, sunt de acord cu colegii mei care au vorbit aici în Parlamentul European; nu trebuie să condamnăm imediat Ucraina ca țară și nu ar trebui să o împiedicăm să devină un partener egal și, prin urmare, repet că noi, cei din Parlamentul European, trebuie să cooperăm cu adevărat în calitate de parteneri egali și să ajutăm Ucraina să se apropie de Uniunea Europeană.
<SPEAKER ID="648" NAME="Ivo Vajgl" AFFILIATION="ALDE">
(SL) Ucraina este un partener mare și important al Uniunii Europene și o țară care are, fără îndoială, un viitor european. Cel mai rău lucru, cred eu, pe care am putea să-l facem Ucrainei, o țară cu o structură internă complicată și o istorie dificilă, ar fi dacă am vorbi despre ea ca și cum ar fi subiectul unui troc politic sau ideologic.
<P>
Din acest motiv, orice document pe care îl adoptăm trebuie să fie bine gândit și bine echilibrat. Opoziția de ieri este guvernul de astăzi și acest lucru se poate întâmpla în orice altă țară în care au loc alegeri democratice. Așadar, este ușor de înțeles că opoziția nu este mulțumită, deoarece a pierdut puterea. Cu toate acestea, va avea o șansă, la momentul potrivit și dacă alegătorii vor decide astfel. Cred că este greșit să ne bazăm pe argumentele oferite doar de una din părți și, mai presus de toate, aș dori să spun că sunt încrezător...
<P>
(Președintele l-a întrerupt pe vorbitor)
<SPEAKER ID="649" NAME="Charles Tannock" AFFILIATION="ECR">
Dle președinte, Ucraina este principalul nostru partener asociat în democrația europeană și sper și eu că într-o zi Ucraina va deveni membru al Uniunii Europene. Ca mulți vorbitori, am unele îndoieli cu privire la oportunitatea unei rezoluții a PE cu puțin timp înainte de alegerile locale, iar grupul nostru, Grupul ECR, a depus o serie de amendamente pentru a face rezoluția mai echilibrată și mai puțin repetitivă.
<P>
Ianukovici a câștigat alegerile și a devenit președinte în mod democratic, chiar dacă la o diferență mică. Există într-adevăr unele tendințe autoritare îngrijorătoare la Kiev, de la încercări de a restabili cenzura temniki a libertății presei, până la utilizarea serviciilor securității FBU, conduse de o oligarhie cu interese politice. Cu toate acestea, Vestul urmărește îndeaproape procesul. Președintele Ianukovici se află acum sub presiune. Moștenirea Revoluției portocalii rămâne puternică și societatea civilă ucraineană care s-a născut din ea este foarte solidă.
<P>
Toată lumea știe că am relații apropiate cu liderii opoziției, dar și eu cred că ar trebui să evităm o prea mare interferență în afacerile interne și politice ale Ucrainei, care s-ar putea întoarce împotriva acestui Parlament și ar trebui să acordăm ...
<P>
(Președintele l-a întrerupt pe vorbitor)
<SPEAKER ID="650" NAME="Lena Kolarska-Bobińska" AFFILIATION="PPE">
(PL) Exact aceleași argumente au fost prezentate înainte de alegerile prezidențiale, când ne întrebam în cadrul acestui Parlament ce rezoluție să adoptăm și care ar trebui să fie poziția noastră față de situația din Ucraina înainte de alegerile prezidențiale. Am decis că vom adopta o rezoluție după alegeri și asta am și făcut. Am solicitat guvernului și opoziției să respecte drepturile omului, libertatea de exprimare și libertatea de asociere.
<P>
Au trecut câteva luni de la acea rezoluție și putem constata deja că unele din dispozițiile sale nu au fost respectate. Prin urmare, înțeleg îngrijorarea pe care o presupun alegerile locale, care sunt elemente-cheie în sprijinirea, consolidarea și instituirea democrației, mai ales dacă anumite drepturi sunt încălcate. Și din acest motiv sunt unul dintre autorii rezoluției.
<P>
(Președintele a întrerupt-o pe vorbitoare)
<SPEAKER ID="651" NAME="Štefan Füle">
membru al Comisiei. - Dle președinte, mulțumesc că mi-ați acordat ocazia de a reacționa la ceea ce a fost o dezbatere într-adevăr foarte interesantă; răspunsul meu se va axa pe trei puncte.
<P>
În primul rând, dați-mi voie să răspund unei întrebări concrete adresate de dl Belder referitoare la investiții și la mediul de afaceri. Mai este de lucru în Ucraina în acest domeniu. Acest lucru este evident și l-am pus în discuție de mai multe ori, fie în cadrul Consiliului de asociere, fie în cadrul a numeroase întruniri. Ultima oară când am avut ocazia de a ridica această problemă a fost cu prim-ministrul Azarov, chiar săptămâna trecută. Există o serie de chestiuni, cum ar fi legea achizițiilor publice și posibilitatea de a reveni asupra acestei legi prin diverse amendamente care sunt acum dezbătute în Parlamentul ucrainean.
<P>
Mai este de lucru în ceea ce privește statul de drept și, desigur, am urmărit cu mare interes cazul Mittal din ultimele zile. Mai este de lucru pentru a vedea rezultatele angajamentului și promisiunilor făcute de a aborda problema TVA-ului, care ne afectează afacerile. Mulțumită contactelor noastre cu autoritățile ucrainene și contactelor periodice cu oamenii noștri de afaceri, suntem deciși să protejăm interesele investitorilor și oamenilor de afaceri europeni.
<P>
Al doilea punct este că procesul în care ne-am angajat cu Ucraina nu este unul ușor. Acesta este un proces în care declarațiile despre viitorul european pot uneori fi utile, dar nu vor da rezultate. Ceea ce va da rezultate este construirea a cât mai mult din Uniunea Europeană în cadrul Ucrainei.
<P>
Au nevoie de ajutorul nostru. De asemenea, au nevoie de noi din când în când pentru a reveni la realitate. Asta este ceea ce ei așteaptă de la noi.
<P>
Nu trebuie să fim împinși într-o falsă dezbatere despre ceea ce este mai important: stabilitatea sau aderarea și angajamentul față de valori, ceea ce mă duce către al treilea punct.
<P>
Cine sunt eu să comentez proiectul de rezoluție în fața acestui Parlament, dar cred că faptul însuși că această dezbatere a avut loc ne-a dat deja un semnal prețios. Cred că apropiata vizită în Ucraina a reprezentanților acestui Parlament și faptul că vor transmite cele mai multe din aceste mesaje exprimă în sine un mesaj foarte prețios. Cred că un alt mesaj foarte prețios în ceea ce privește așteptările noastre de la ucraineni îl reprezintă faptul că viitoarele alegeri locale din 31 octombrie vor reconfirma atitudinea democratică a țării lor.
<P>
Voi încheia aici, dacă îmi permiteți.
<SPEAKER ID="652" NAME="Președinte">
Dl Gahler are cuvântul conform articolului 151 alineatul (1) din Regulamentul de procedură ca urmare a aluziilor personale.
<P>
Vă rog să fiți scurt și să răspundeți la aluziile personale.
<SPEAKER ID="653" NAME="Michael Gahler" AFFILIATION="PPE">
(DE) Dle președinte, am dorit să răspund pe larg la ceea ce a avut de spus dl Swoboda. A afirmat un fapt care nu este pe de-a-ntregul adevărat. Este adevărat că, în rezoluția noastră, noi cei din Grupul Partidului Popular European (Creștin Democrat) am citat incorect Comisia de la Veneția. Am vorbit cu dl Markert și mi-a spus ceea ce a declarat exact. De aceea, citatul a fost eliminat din rezoluția comună. Puteți vedea, așadar, că acesta nu mai este un subiect de dezbatere.
<P>
Ați vorbit despre statul de drept în general. Cu toate acestea, mi-ar fi plăcut ca, în numele Grupului Alianței Progresiste a Socialiștilor și Democraților din Parlamentul European, să vă aud spunând ceva clar și la obiect despre lucrurile pe care le face acolo poliția secretă. Când partidelor de acolo nu li se permite să ia parte la alegeri, acest lucru este ceva ce poate fi criticat chiar înainte de alegeri, întrucât, în astfel de condiții, rezultatele alegerilor nu pot, în mod evident, să respecte standardele democratice și europene.
<SPEAKER ID="654" NAME="Hannes Swoboda" AFFILIATION="S&amp;D">
(DE) Dle președinte, acesta nu ar trebui să fie un dialog. Cu toate acestea, dle Gahler, ar trebui cel puțin să știți că am afirmat foarte clar, într-un comunicat de presă, care a fost de asemenea în numele grupului meu, că serviciile secrete ar trebui să fie monitorizate. Am amintit acest lucru totodată în discuțiile avute cu prim-ministrul Azarov. Avem o poziție clară în această privință.
<P>
V-aș solicita, încă o dată, să reflectați peste noapte dacă nu ar avea mai mult sens pentru noi să adoptăm o rezoluție împreună, ca o comunitate largă, în loc să adoptăm o rezoluție cu o majoritate restrânsă, cum s-ar întâmpla în momentul de față. Mai gândiți-vă la acest lucru. Ar fi un lucru de bun simț.
<SPEAKER ID="655" NAME="Președinte">
În încheierea acestei dezbateri, am primit șase propuneri de rezoluție depuse în conformitate cu articolul 110 alineatul (2) din Regulamentul de procedură.
<P>
Dezbaterea a fost închisă.
<P>
Votarea va avea loc mâine (joi, 21 octombrie 2010), la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="656" NAME="Justas Vincas Paleckis" AFFILIATION="S&amp;D">
în scris. - (LT) Ucraina a jucat dintotdeauna un rol special în Parteneriatul estic al UE. Mărimea sa, poziția geografică și vicisitudinile istoriei au făcut din ea un pod important între Est și Vest. Nu este aproape deloc surprinzător că Europa, acum ca și înainte, urmărește îndeaproape evenimentele politice din Ucraina. Cu toate acestea, imaginea actuală nu este lipsită de ambiguitate. Trebuie să recunoaștem că noul guvern a fost ales prin alegeri libere și democratice și a ajutat la ieșirea Ucrainei din haosul economic și politic care domnea acum șase luni. Pe de altă parte, nu putem ignora tendințele din zona libertății presei care sunt o sursă de îngrijorare. Cu toate acestea, sunt de acord cu colegii care au declarat că rezoluția de astăzi nu este oportună. Cred că trebuie să o amânăm și, după vizita delegației Parlamentului European programată pentru săptămâna viitoare, după alegerile locale viitoare și întâlnirea la nivel înalt dintre UE și Ucraina, am putea să prezentăm o poziție mai echilibrată și mai obiectivă a Parlamentului. La urma urmelor, Ucraina poate fi un bun exemplu pentru alte țări din Comunitatea Statelor Independente pentru modul de a urma calea aproprierii de UE și în același timp a cultivării unor bune relații cu Rusia.
<SPEAKER ID="657" NAME="Indrek Tarand" AFFILIATION="Verts/ALE">
în scris. - Apreciez dezbaterea referitoare la Ucraina, în care opiniile sunt exprimate în mod clar. Concluzia mea este că democrația din Ucraina are nevoie de ajutor, dar nu sub forma acestui document. Ar fi mai important să se creeze condiții pentru dezvoltare. Una dintre acestea este atenuarea tensiunii din regiune. Și de aceea, ceterum censeo, planul francez de a vinde Rusiei nave de război Mistral trebuie să fie oprit!
