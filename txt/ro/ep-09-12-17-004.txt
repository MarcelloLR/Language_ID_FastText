<CHAPTER ID="004">
Ordinea de zi
<SPEAKER ID="080" NAME="Martin Schulz" AFFILIATION="S&amp;D">
(DE) Dle Preşedinte, doamnelor şi domnilor, aş dori să adresez două solicitări de respectare a Regulamentului de procedură şi vă rog să îmi permiteţi să le adresez una după alta. În primul rând, adresez o solicitare întregului Parlament: Se referă la un subiect urgent pe care îl vom discuta în această după-amiază. Este cazul dnei Aminatou Haidar.
<P>
Avem un punct urgent pe ordinea de zi în această după-amiază. Aş dori să le solicit colegilor mei să îmi acorde toată încrederea în ceea ce priveşte următorul proces. Unii deputaţi care au fost implicaţi îndeaproape în acest caz ştiu - şi nu pot da detalii mai multe în această privinţă, dar sunt unul dintre cei care ştiu - că vom avea o soluţie pentru acest caz în cursul zilei de azi. Reprezentanţi guvernamentali de seamă din cadrul UE depun eforturi pentru a ajunge la o soluţie pozitivă. Prin urmare, ar fi indicat să eliminăm acest subiect urgent de pe ordinea de zi din această după-amiază, deoarece orice dezbatere suplimentară doar ar împiedica munca depusă pe căi diplomatice. De aceea, cer Parlamentului să accepte ca, în acest caz excepţional, să eliminăm acest subiect urgent de pe ordinea de zi, întrucât acest lucru ar contribui mai mult la rezolvarea cazului decât ar face-o dezbaterea. Aceasta este prima mea solicitare, dle Preşedinte. A doua solicitare urmează imediat.
<SPEAKER ID="081" NAME="Preşedinte">
Dle Schulz, nu sunt sigur că mai putem discuta acest punct. Mă tem că este deja prea târziu, deoarece am adoptat deja o decizie în acest sens. Acum este dificil să discutăm din nou asupra acestui punct.
<SPEAKER ID="082" NAME="Joseph Daul" AFFILIATION="PPE">
(FR) Dle Preşedinte, susţin propunerea dlui Schulz. Cred că negocierile sunt extrem de dificile. Vorbim despre un caz care se referă la o fiinţă umană, o femeie, şi se depun eforturi pentru găsirea unei soluţii politice.
<P>
Prin urmare, cred că, atunci când se caută o soluţie politică, este important să nu se agraveze situaţia în cauză. Solicit să ni se ofere mai întâi permisiunea de a găsi o soluţie politică.
<P>
(Aplauze)
<SPEAKER ID="083" NAME="Miguel Portas" AFFILIATION="GUE/NGL">
(PT) Aş dori să am o intervenţie scurtă. Eforturile diplomatice sunt foarte importante, dar Aminatou Haidar este în a treizeci şi treia zi de grevă a foamei în spital. Cel mai rău lucru pe care l-am putea face ar fi să îi spunem unei femei care luptă pentru drepturi fundamentale ale omului că acest Parlament o va uita aici şi acum.
<SPEAKER ID="084" NAME="Preşedinte">
Doamnelor şi domnilor, în conformitate cu articolul 140 din Regulamentul de procedură, putem vota pentru propunerea de a elimina acest punct de pe ordinea de zi.
<P>
În acest sens, aş dori să dau cuvântul unui deputat care este în favoarea propunerii.
<SPEAKER ID="085" NAME="Juan Fernando López Aguilar" AFFILIATION="S&amp;D">
(ES) În calitatea mea de şef al delegaţiei socialiste spaniole în Parlamentul European, aş dori să îmi exprim aprecierea faţă de cuvintele rostite de preşedintele Grupului Alianţei Progresiste a Socialiştilor şi Democraţilor din Parlamentul European susţinut de preşedintele Grupului Partidului Popular European (Creştin-Democrat). O fac din două motive. În primul rând, deoarece, după cum observ, acest parlament îşi demonstrează clar solidaritatea faţă de dna Haidar personal şi faţă de cauza domniei sale, în această situaţie periculoasă cauzată de o grevă a foamei prelungită.
<P>
Al doilea motiv este convingerea mea că Parlamentul adoptă, de asemenea, o poziţie care sprijină intensitatea efortului diplomatic multilateral depus de guvernul Regatului Spaniei. La urma urmelor, acesta este guvernul ţării pe teritoriul căreia se află în prezent dna Haidar. De asemenea, este guvernul ţării în care are loc greva foamei, pe care dna Haidar a afirmat că nu o va încheia până când nu se va întoarce pe un teritoriu care nu se află sub jurisdicţie spaniolă.
<P>
Prin urmare, sprijin efortul diplomatic actual şi consider că cel mai bun plan de acţiune ar fi evitarea unei rezoluţii care ar putea compromite succesul oricăror negocieri care ar putea avea loc în următoarele câteva ore...
<P>
(Preşedintele l-a întrerupt pe vorbitor)
<SPEAKER ID="086" NAME="Preşedinte">
Aş dori să dau acum cuvântul unui deputat care este împotriva propunerii.
<SPEAKER ID="087" NAME="Izaskun Bilbao Barandica" AFFILIATION="ALDE">
(ES) Dle Preşedinte, iau cuvântul pentru a afirma opoziţia grupului meu faţă de această propunere şi voi explica motivele acestei poziţii. Nu consider că este adecvat să se prezinte o astfel de propunere în această dimineaţă. În plus, ar presupune o lipsă de respect faţă de toate grupurile parlamentare care au prezentat textul unei rezoluţii.
<P>
Doar ieri am încercat timp de trei ore să găsim o modalitate de a scoate acest subiect din dezbaterea politică şi de a nu ne mai concentra asupra a ceea ce se petrece în Spania. Datorită eforturilor tuturor grupurilor implicate, am reuşit să reconciliem poziţii diferite şi să elaborăm un text comun al rezoluţiei. De asemenea, am fost capabili, în cadrul aceleiaşi reuniuni, să trecem peste diferenţele de opinie.
<P>
În consecinţă, cred că, dacă nu este oportun, dacă Parlamentul nu îşi face auzită vocea într-o asemenea situaţie, când o va face? Când anume?
<P>
(Aplauze puternice)
<P>
Am o ultimă solicitare...
<P>
(Preşedintele l-a întrerupt pe vorbitor)
<SPEAKER ID="088" NAME="Willy Meyer" AFFILIATION="GUE/NGL">
(ES) Dle preşedinte, nu este corect să se afirme că Parlamentul şi-a exprimat un punct de vedere privind cazul dnei Haidar. Acest lucru nu s-a întâmplat. Parlamentul urma să îşi exprime opinia astăzi. Urma să o facă după o grevă a foamei care a durat 33 de zile, şi totuşi se încearcă împiedicarea dezbaterii pe acest subiect. Cred că este imoral. Repet, este absolut imoral.
<P>
(Aplauze)
<SPEAKER ID="089" NAME="José Ignacio Salafranca Sánchez-Neyra" AFFILIATION="PPE">
(ES) Dle preşedinte, am cerut luarea de cuvânt pentru a adresa o solicitare de respectare a Regulamentului de procedură. Acest Parlament este irevocabil angajat în slujba cauzei drepturilor omului şi are datoria de a-şi onora această obligaţie. Dl Schulz a prezentat o propunere Parlamentului în această dimineaţă. În cazul în care cunoaşte date sau informaţii importante relevante pentru cazul dnei Haidar, ar trebui să pună la dispoziţia Parlamentului informaţiile respective. Ar trebui atunci să luăm o decizie în şedinţă plenară, în după-amiaza aceasta, la începutul dezbaterii.
<P>
(Aplauze)
<SPEAKER ID="090" NAME="Martin Schulz" AFFILIATION="S&amp;D">
(DE) Dle preşedinte, ani la rândul, am fost responsabil cu dezbaterile privind drepturile omului în cadrul acestui Parlament, în numele grupului meu. Tratez acest caz cu mare atenţie. Aş dori să menţionez că am avut o discuţie foarte lungă despre acest caz cu ministrul marocan de afaceri externe duminica trecută.
<P>
Am impresia că există o posibilitate azi de a o determina pe dna Haidar să înceteze greva foamei şi de a găsi o soluţie pentru domnia sa. Dacă mi s-ar părea că o declaraţie publică ar ajuta la soluţionarea cazului, aş face o declaraţie publică. Totuşi, întrucât cred că, în cazuri diplomatice complicate de acest gen, discreţia este cel mai bun mod de rezolvare a problemei, le-aş cere colegilor mei să dea dovadă de discreţia necesară pentru a asigura salvarea acestei doamne. Aceasta este singura mea dorinţă.
<SPEAKER ID="091" NAME="Preşedinte">
Doamnelor şi domnilor, vă rog să-mi acordaţi puţină atenţie. Nu putem continua discuţia pe această temă la nesfârşit.
<SPEAKER ID="092" NAME="Raül Romeva i Rueda" AFFILIATION="Verts/ALE">
(ES) Dle preşedinte, aş dori să încep prin a mă declara surprins, având în vedere că, după cum a subliniat dna Bilbao Barandica, ieri am avut o dezbatere de aproape trei ore asupra acestui subiect. Dacă dl Schulz a dispus de informaţii relevante privind acest subiect de duminică, ar fi trebuit să ni le comunice ieri. Repet, informaţiile ar fi trebuit să ne fie comunicate ieri, înainte de dezbaterea rezoluţiei comune. Ar fi trebuit să cunoaştem aceste informaţii când au avut loc discuţii între diferitele grupuri, discuţii care să ducă la un acord, şi anume la un compromis.
<P>
(FR) Nu, nu este adevărat. Avem responsabilitatea de a adopta o rezoluţie, cel puţin pentru a cunoaşte poziţia Parlamentului cu privire la cazul dnei Aminatou Haidar. Prin urmare, nu cer să nu se voteze, dar ar trebui să organizăm o dezbatere, ca de obicei.
<P>
(Aplauze)
<SPEAKER ID="094" NAME="Charles Tannock" AFFILIATION="ECR">
Dle preşedinte, este clar că Parlamentul este divizat. Acest subiect este foarte delicat. Există multă confuzie. Se poate amâna votarea până la 15.00, astfel încât să ne putem consulta atât cu partidele, cât şi cu grupurile, şi să aflăm, de asemenea, ceea ce se petrece în realitate în Maroc?
<SPEAKER ID="095" NAME="Preşedinte">
Doamnelor şi domnilor, am ascultat toate comentariile. Aţi ascultat totul şi acum aveţi o imagine completă. În conformitate cu articolul 140 din Regulamentul de procedură, supun această propunere votului. Avem o propunere specială să nu discutăm acest subiect astăzi.
<P>
(Parlamentul a acceptat cererea)
<SPEAKER ID="096" NAME="Martin Schulz" AFFILIATION="S&amp;D">
(DE) Dle preşedinte, regret enorm faptul că trebuie să fac apel din nou la răbdare din partea Parlamentului. Pe lista de vot pentru azi, avem votul asupra principiului subsidiarităţii. În conformitate cu articolul 177 alineatul (4) din Regulamentul de procedură, solicit amânarea votului asupra acestui punct până la următoarea şedinţă plenară şi investigarea legitimităţii adoptării unei rezoluţii privind acest subiect. Cred că există un acord substanţial în cadrul Parlamentului în ceea ce priveşte necesitatea garantării principiului subsidiarităţii şi a drepturilor fundamentale. Dar nu există absolut nicio raţiune în tratarea acestui punct la nivelul Uniunii Europene. Aş mai dori să precizez în numele colegilor mei italieni că dezbaterea care are loc în Italia este o dezbatere la nivelul naţiunii italiene şi nu la nivel european şi că, precum noi, colegii mei vor apăra diversitatea şi pluralitatea. Cu toate acestea, nu are niciun sens să recurgem la o rezoluţie de acest tip pentru aceasta.
<P>
(Interpelări)
<P>
Dle preşedinte, este uimitor că grupuri care au conceptul democraţiei în denumirea lor nici măcar nu cunosc principiul democratic de a permite unui vorbitor să termine ce are de spus.
<P>
În conformitate cu articolul 177 alineatul (4) din Regulamentul de procedură, solicit amânarea votului până la următoarea şedinţă şi să se investigheze legitimitatea rezoluţiei şi a votului.
<P>
(Aplauze)
<SPEAKER ID="097" NAME="Preşedinte">
Doamnelor şi domnilor, dle Schulz, vă rog să vă aşezaţi căştile. Am o propunere specială - vom ajunge la acest punct în a doua parte de votării. În primul rând, vom vota bugetul, iar apoi vom avea câteva puncte suplimentare. Puteţi reflecta cu toţii la propunerea dlui Schulz şi vom reveni la aceasta imediat, când vom avea cu toţii rezoluţia în faţa ochilor, în a doua parte a votării.
<SPEAKER ID="098" NAME="Bernd Posselt" AFFILIATION="PPE">
(DE) Dle preşedinte, acum că această problemă urgentă a fost eliminată de pe ordinea de zi, vă rog să împărţiţi timpul afectat luării de cuvânt pentru subiectul referitor la Sahara de Vest între celelalte două probleme urgente, întrucât am avut discuţii aprinse ieri cu privire la timpul afectat luării de cuvânt pentru chestiuni urgente. Aceasta este propunerea mea practică pentru după-amiaza aceasta şi vă rog să o acceptaţi, întrucât vom discuta o oră probleme urgente.
<SPEAKER ID="099" NAME="Preşedinte">
Vă vom lua sugestia în considerare.
