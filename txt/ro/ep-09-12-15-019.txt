<CHAPTER ID="019">
Acţiunea europeană privind victimele terorismului (dezbatere) 
<SPEAKER ID="341" NAME="Preşedinte">
Următorul punct se referă la declaraţia Comisiei privind acţiunea europeană privind victimele terorismului.
<SPEAKER ID="342" NAME="Jacques Barrot" LANGUAGE="FR">
Dnă preşedintă, ader la comentariile făcute de colegul meu, dl Almunia. Victimele terorismului sunt victimele atacurilor întreprinse împotriva valorilor democratice ale societăţilor noastre. Aceste victime, fireşte, ilustrează această tragedie umană care este terorismul. Avem datoria de a le sprijini, de a le recunoaşte şi de a le asista.
<P>
Comisia are un rol dublu în acest domeniu. În primul rând, de a-i sensibiliza pe cetăţenii noştri faţă de suferinţele victimelor terorismului, faţă de modul în care suferă şi de a asigura o mai mare reprezentare a intereselor victimelor la nivel european. În al doilea rând, de a depune eforturi pentru a nu mai exista alte victime, pentru ca terorismul să înceteze. Aceasta este politica de prevenire a terorismului.
<P>
Din 2004, Comisia oferă asistenţă financiară unei serii de proiecte destinate să le ofere victimelor şi familiilor lor ajutorul şi sprijinul social şi psihologic de care au nevoie. Aceste proiecte îndeplinesc obiectivul de sporire a solidarităţii cetăţenilor europeni faţă de victimele terorismului. Doar pentru anul 2008, acestei iniţiative i s-a alocat un buget de 2 200 000 EUR.
<P>
În plus faţă de aceste măsuri, din 2008, Comisia a organizat o reţea europeană de asociaţii ale victimelor terorismului. Scopul acestei reţele este de a încuraja cooperarea transnaţională între asociaţiile victimelor terorismului şi de a furniza o mai mare protecţie a intereselor victimelor la nivel european. Am dedicat acestei reţele un buget de 200 000 EUR.
<P>
Această reţea operează într-o serie de domenii: evaluează sprijinul şi protecţia oferită în prezent acestor victime şi, de asemenea, promovează activităţile destinate diseminării celor mai bune practici. Activităţile identificate de această reţea constituie o bază foarte utilă pentru activitatea Comisiei.
<P>
În ultimul rând, într-un context în care protejarea cetăţenilor trebuie să rămână în centrul politicilor noastre, Comisia speră să promoveze acţiunile destinate protejării victimelor. Aceasta intenţionează să sprijine măsurile destinate încurajării victimelor terorismului de a-şi împărtăşi experienţele. Ideea, de fapt, este de a-i sensibiliza mai mult pe cetăţenii europeni cu privire la realitatea terorismului, de a preveni terorismul. Nu trebuie uitat faptul că terorismul este deseori rezultatul unui fenomen de îndoctrinare şi radicalizare.
<P>
Mai mult, cu aceste acţiuni, ar trebui să fie posibilă transmiterea unui mesaj de pace, care promovează valorile democratice. Astfel, Comisia intenţionează să elaboreze o cartă a drepturilor victimelor terorismului. Personal, mă alătur tuturor celor care şi-au exprimat furia faţă de toate atacurile teroriste şi sprijin eforturile noastre de a da dovadă de solidaritate faţă de victimele terorismului.
<P>
Dnă preşedintă, acum voi asculta discursurile diverşilor deputaţi din Parlamentul European şi le voi răspunde cât mai complet posibil.
<SPEAKER ID="343" NAME="Teresa Jiménez-Becerril Barrio" LANGUAGE="ES">
Dnă preşedintă, dle comisar, aş dori să spun că majoritatea guvernelor şi cetăţenilor îşi aduc aminte de victimele atacurilor teroriste doar după un atac grav cum ar fi cele din Madrid, New York sau Londra. Odată ce valul de emoţii a trecut, aceştia au tendinţa de a uita despre ameninţarea teroristă şi despre drepturile victimelor.
<P>
Cu toate acestea, astăzi, nu mai există nicio îndoială referitoare la angajamentul Uniunii Europene de a lupta împotriva terorismului. Aşa cum ne-a comunicat comisarul Barrot, acest angajament s-a reflectat şi în recent adoptatul Program de la Stockholm, care recunoaşte curajul şi demnitatea victimelor şi necesitatea de a apăra drepturile acestora.
<P>
În ciuda acestui progres, lupta împotriva terorismului s-a bazat întotdeauna pe încredere şi pe cooperare reciprocă între statele membre. Luând în considerare perspectiva oferită de Tratatul de la Lisabona, mă întreb dacă este o idee bună ca Uniunea Europeană să promoveze armonizarea legislaţiilor statelor membre privind drepturile victimelor terorismului.
<P>
Adoptarea unei carte europene a drepturilor victimelor terorismului ar fi un mare pas înainte, care i-ar ajuta pe cei care luptă împotriva terorismului şi ar fi o lovitură puternică pentru cei care-l apără. Curajul şi demnitatea victimelor reprezintă cel mai mare eşec al terorismului şi, prin urmare, cel mai mare triumf al democraţiei. Nu ar trebui să uităm că singura armă pe care o au victimele inocente împotriva terorismului este cuvântul lor şi recunoaşterea societăţii.
<P>
Prin urmare, nu ar trebui să uitaţi, doamnelor şi domnilor, nici faptul că niciunul dintre noi nu este în afara pericolului de a deveni o victimă a terorismului. Prin urmare, întrebarea mea este: ar fi de acord Comisia cu adoptarea unei carte europene care să recunoască apărarea drepturilor victimelor terorismului şi să promoveze aceste drepturi? Dacă da, ce măsuri ar lua noua Comisie pentru a înregistra progrese în ceea ce priveşte această cartă în noul său mandat?
<SPEAKER ID="344" NAME="Juan Fernando López Aguilar" LANGUAGE="ES">
Dnă preşedintă, dle comisar, vă mulţumesc pentru exprimarea sinceră a unui angajament care a devenit în sfârşit parte a politicii europene de la intrarea în vigoare a Tratatului de la Lisabona. Acesta face obiectul legislaţiei europene în care Parlamentul va juca şi el un rol decisiv, un rol mai decisiv ca niciodată.
<P>
Acest lucru este confirmat prin adoptarea Programului de la Stockholm. Programul multianual al acestuia pentru perioada 2009-2014 include o referinţă expresă, necesară la demnitatea victimelor terorismului, la suferinţa provocată de această formă teribilă de crimă, la vulnerabilitatea acestora în special, dar şi, mai presus de toate, la obligaţia de a le proteja.
<P>
Prin urmare, cred că merită să subliniem că, având în vedere faptul că în următoarea perioadă de şase luni urmează Preşedinţia spaniolă şi că determinarea guvernului şi a societăţii spaniole de a lupta împotriva tuturor formelor de terorism este atât de consecventă şi perseverentă, aceasta va fi cu siguranţă o ocazie de a include această armonizare, acest program-cadru pentru protecţia drepturilor victimelor terorismului în planul de acţiune. Deoarece este vorba despre un plan de legislaţie multianuală, elaborarea acestuia va fi responsabilitatea guvernului spaniol, care va trebui sprijinit ulterior de către preşedinţiile belgiană şi maghiară în ceea ce priveşte definirea legislaţiei şi punerea în aplicare a obiectivelor Programului de la Stockholm.
<P>
Prin urmare, cred că este timpul ca Parlamentul să confirme această determinare de a proteja victimele terorismului pentru a închide cercul luptei împotriva tuturor formelor de terorism şi a stabili demnitatea de care au nevoie victimele terorismului. Este timpul să ne luăm angajamentul ca, în cadrul planului legislativ al Programului de la Stockholm şi al planului de acţiune pentru definirea căruia va fi responsabilă Preşedinţia spaniolă, protejarea victimelor terorismului să primească tratamentul pe care-l merită.
<SPEAKER ID="345" NAME="Izaskun Bilbao Barandica" LANGUAGE="ES">
Dnă preşedintă, aş dori să spun că această iniţiativă este în conformitate cu amendamentul prezentat de Comisia pentru drepturile femeii şi egalitatea între sexe şi de mine însămi la Programul de la Stockholm, deoarece nu a fost inclus în acesta. Victimele tuturor tipurilor de terorism au nevoie de acesta, şi mai mult, ne-o solicită nouă. Am învăţat foarte multe despre demnitate, despre curajul public şi despre suferinţă de la victimele cu care am lucrat în ultimii ani. Mărturiile lor mă motivează să militez pentru un standard european de îngrijire a victimelor terorismului din punct de vedere material, emoţional şi juridic.
<P>
Am construit un discurs comun pe baza a patru piloni.
<P>
În primul rând, recunoaşterea suferinţei lor, protejarea lor şi presupunerea faptului că victimele nu sunt doar acele persoane care sunt ucise sau rănite, ci şi familiile lor, persoanele care sunt ameninţate la fel ca şi libertatea lor, care este libertatea tuturor.
<P>
În al doilea rând, repararea daunelor materiale provocate, cultivarea memoriei lor şi munca pentru a ne asigura că se face dreptate.
<P>
În al treilea rând, umanizarea dezbaterii referitoare la victime, care sunt oameni care suferă şi care trebuie protejaţi, apăraţi, recunoscuţi, ajutaţi şi sprijiniţi. În politică trebuie să învăţăm să ne punem în pielea lor.
<P>
În fine, depolitizarea dezbaterii. Trebuie să fim generoşi pentru a ne asigura că nu facem din terorism un târg electoral.
<P>
În Europa s-au comis crime în numele religiei, al marxismului, al proprietăţii private, al mediului, al independenţei unei regiuni sau al unităţii unui stat din care face parte. Au existat chiar şi guverne implicate în acţiuni teroriste. Cu toate acestea, nu este vorba de o chestiune de principii. Totalitariştii şi fanaticii ucid, transformarea valorilor fundamentale ale umanităţii ucide. Acestea sunt lucruri care duc la violenţă, dar schimbul liber de idei democratice nu o face. Dedic acest discurs tuturor victimelor terorismului.
<SPEAKER ID="346" NAME="Agustín Díaz de Mera García Consuegra" AFFILIATION="PPE">
(ES) Dnă preşedintă, Programul de la Stockholm conţine următoarea referinţă, printre altele, în sprijinul victimelor terorismului: victimele terorismului au nevoie şi de atenţie specială, sprijin şi recunoaştere socială.
<P>
Din punctul meu de vedere, Uniunea trebuie să se asigure că acestea primesc sprijin şi să promoveze recunoaşterea lor deplină din partea societăţii. Cei care au suferit de pe urma barbarismului terorismului ar trebui să fie un punct de referinţă etică pentru societăţile noastre. Prin urmare, apărarea victimelor şi a drepturilor lor trebuie să fie una dintre politicile prioritare ale Uniunii Europene.
<P>
Trebuie să menţinem şi să consolidăm fondurile pentru victimele terorismului cu resurse financiare adecvate, astfel cum a propus Grupul Partidului Popular European (Creştin-Democrat) în amendamentele înaintate pentru proiectul de buget pentru 2010 al Uniunii Europene.
<P>
Din acest motiv, fondurile de asistenţă au crescut cu 1 milion de euro, care va fi folosit pentru a finanţa proiecte destinate sprijinirii victimelor terorismului şi a familiilor lor în vederea recuperării, prin sprijin social sau psihologic oferit de organizaţii şi de reţelele acestora. De asemenea, acesta va fi utilizat pentru a finanţa proiecte destinate mobilizării opiniei publice împotriva tuturor formelor de terorism.
<P>
O parte din bani se va utiliza în special la îmbunătăţirea asistenţei juridice şi consilierii victimelor şi familiile lor.
<P>
Iată câteva informaţii legate de acest aspect, demonstrative: terorismul înseamnă victime. Fondurile totale alocate pentru pregătirea şi prevenirea atacurilor teroriste va însuma anul viitor 21 420 000 EUR.
<P>
Ideea sugerată de dna Jiménez-Becerril Barrio de a creşte mai mult vizibilitatea victimelor în Uniune ar trebui să aibă sprijinul necondiţionat al acestei Camere. În primul rând, trebuie să ne echipăm cu instrumentele juridice necesare, începând cu o declaraţie scrisă şi trecând apoi la o rezoluţie scrisă, astfel încât să avem în final o declaraţie politică de sprijin din partea instituţiilor europene pentru victimele terorii. Aceasta îi va sensibiliza, de asemenea, pe cetăţenii europeni cu privire la valoarea acelor victime.
<P>
Victimele ne provoacă sentimente de solidaritate, compasiune, recunoaştere, demnitate, sprijin durabil şi comemorare, odată cu sentimentele de dispreţ şi dorinţă de dreptate faţă de teroriştii care au provocat atât de multă durere şi moarte.
<SPEAKER ID="347" NAME="Ramón Jáuregui Atondo" AFFILIATION="S&amp;D">
(ES) Dnă preşedintă, dle Barrot, nu este o coincidenţă faptul că au luat cuvântul o serie de deputaţi parlamentari spanioli. În Ţara Bascilor, pe lângă suferinţa provocată de un atac terorist, victimele suferă frecvent din cauza dispreţului sau a tăcerii post-eveniment. De aceea se formează o mişcare care încearcă să obţină recunoaşterea victimelor, care cred că necesită o politică pentru victimele terorismului. Cu permisiunea dumneavoastră, aş dori să adaug la afirmaţiile anterioare ale colegilor mei deputaţi în favoarea unei carte sau a unei abordări comune a acestei politici oferindu-vă un rezumat foarte scurt a zece aspecte pe care le consider aspecte-cheie în această privinţă.
<P>
În primul rând, politica victimelor necesită compasiune publică, recunoaştere şi sprijin social pentru victime.
<P>
În al doilea rând, aceasta necesită o compensare rapidă şi eficientă pentru daunele suferite.
<P>
În al treilea rând, aceasta necesită tratamentul egal al tuturor victimelor.
<P>
În al patrulea rând, aceasta necesită un consens politic şi social în ceea ce priveşte măsurile care trebuie întreprinse pentru victimele terorismului.
<P>
În al cincilea rând, aceasta necesită o politică de discreditare a discursului social şi politic al persoanelor violente.
<P>
În al şaselea rând, aceasta necesită pedepsirea exemplară a celor vinovaţi de terorism, cu acces la justiţie rapid şi eficient pentru victime.
<P>
În al şaptelea rând, aceasta necesită educarea şi formarea împotriva violenţei în rândul populaţiei.
<P>
În al optulea rând, aceasta necesită o garanţie pentru victime cu privire la faptul că atacurile suferite nu se vor repeta, lucru care se poate întâmpla, de asemenea.
<P>
În al nouălea rând, aceasta necesită să nu fie uitate politicile privind comemorarea victimelor.
<P>
În fine, aceasta necesită o politică de reconciliere socială pentru a vindeca rănile provocate de terorism.
<P>
Acestea sunt cele zece porunci pe care le propun pentru o politică comună pentru victimele terorismului.
<SPEAKER ID="348" NAME="Georgios Papanikolaou" AFFILIATION="PPE">
(EL) Dnă preşedintă, atacurile din Madrid şi Londra şi atacurile recente din ţara mea, Grecia, demonstrează extinderea problemei terorismului. Terorismul ne ameninţă modul de viaţă şi libertatea. Acesta vizează nu doar victimele directe şi familiile acestora, care sunt şi ele direct afectate, dar şi societatea ca întreg.
<P>
Programele pilot europene amintite, destinate victimelor atacurilor teroriste, sunt mostre pozitive în sensul alinării rănilor, dar mai sunt încă multe de făcut. Sprijinirea victimelor şi familiilor lor nu reprezintă doar un imperativ moral. Este un imperativ pentru a le trimite teroriştilor un mesaj clar care să spună că noi nu uităm.
<P>
Nu uităm faptele dezgustătoare care ne pătează democraţia şi coeziunea. Nu uităm că victimele terorismului sunt deseori cetăţeni inocenţi care sunt răniţi sau ucişi în timp ce îşi văd de treburile lor zilnice. Nu uităm că în Europa care propovăduieşte toleranţa şi democraţia, actele de violenţă nu vor fi niciodată acceptate.
<SPEAKER ID="349" NAME="Magdi Cristiano Allam" AFFILIATION="PPE">
(IT) Dnă preşedintă, doamnelor şi domnilor, aş dori să-mi exprim sprijinul pentru propunerea dnei Jiménez-Becerril Barrio referitoare la o cartă europeană privind drepturile familiilor care sunt victime ale terorismului şi să subliniez faptul că aceasta constituie o ocazie extraordinară pentru ca Europa să trimită un mesaj clar în legătură cu terorismul, având în vedere că lipsa acestui mesaj a dus la eşecul Procesului de la Barcelona în 2005, când şefii de stat sau de guvern ai ţărilor euro-mediteraneene nu au reuşit să ajungă la un consens. De asemenea, aş dori să subliniez astăzi faptul că acest lucru ne oferă o ocazie extraordinară de reînnoire, pe baze noi, a dialogului cu cealaltă parte a Mediteranei, începând cu o declaraţie clară privind conceptul care este piatra de temelie a umanităţii şi a civilizaţiei noastre, şi anume caracterul sacru al vieţii.
<SPEAKER ID="350" NAME="Diane Dodds" AFFILIATION="NI">
Dnă preşedintă, sunt recunoscătoare pentru sprijinul pe care îl acordaţi victimelor terorismului. Acesta lucru este atât corect, cât şi adecvat şi, bineînţeles, recunosc sprijinul Uniunii Europene pentru victimele din Irlanda de Nord prin intermediul programelor PEACE care au fost fondate acolo.
<P>
Comisia ar trebui să fie conştientă de faptul că Irlanda de Nord se confruntă încă o dată cu o ameninţare teroristă sporită din partea dizidenţilor organizaţiilor republicane. Acea ameninţare a fost descrisă de Serviciile de poliţie ale Irlandei de Nord drept "critică” şi de Comisia internaţională de monitorizare drept "foarte gravă”. În cursul celor mai recente atacuri brutale, au fost ucişi doi soldaţi care urmau să plece în Afganistan, precum şi un ofiţer de poliţie.
<P>
În cadrul finanţării sale iniţiale pentru victimele terorismului, Comisia a identificat obiectivul cheie de mobilizare a opiniei publice împotriva terorismului în toate formele sale. Cu toate acestea, simt că odată cu tranziţia către un program CIPS mai cuprinzător, acest obiectiv pare să se fi pierdut. Sunt recunoscătoare pentru activitatea propusă cu privire la Carta victimelor şi aş îndemna ca aceasta să înceapă prin efectuarea distincţiei clare între victimele terorismului şi autorii actelor de terorism.
<SPEAKER ID="351" NAME="Karin Kadenbach" AFFILIATION="S&amp;D">
(DE) Dnă preşedintă, în Austria nu am fost supuşi, slavă Domnului, atacurilor teroriste timp de mulţi ani. Cu toate acestea, Viena nu a scăpat întotdeauna neafectată.
<P>
Aş dori să adaug câteva cuvinte la remarcile făcute de dl Jáuregui Atondo. Pe de o parte, avem nevoie cu siguranţă de o cartă a victimelor şi de sprijinul pentru victimele terorismului. Cu toate acestea, în acelaşi timp, trebuie, ca măsură însoţitoare, să schimbăm mediul în care au loc violenţe care duc la terorism. Din punctul meu de vedere, trebuie să începem cu educarea şi informarea. În plus, această Cameră trebuie să respingă clar brutalizarea limbii. Solicităm în permanenţă toleranţă în multe domenii. Cu toate acestea, există un domeniu în care nu trebuie să dăm dovadă de toleranţă şi acesta este cel al violenţei.
<SPEAKER ID="352" NAME="Preşedinte">
Aceste discursuri sunt pline de demnitate şi emoţie, deoarece cred că aţi vorbit în numele celor care nu mai pot lua azi cuvântul şi vă mulţumesc în numele Preşedinţiei.
<SPEAKER ID="353" NAME="Jacques Barrot" LANGUAGE="FR">
Dnă preşedintă, aveaţi dreptate să accentuaţi cât de încărcată emoţional este această dezbatere, şi chiar acum, ne gândim la toate victimele. Acestea au fost lovite toate de terorism în mod complet nediscriminatoriu şi injust.
<P>
La fel cum a afirmat dl López Aguilar, terorismul este o formă teribilă de crimă. Ce aş dori să vă comunic în primul rând este că Programul de la Stockholm a luat cu adevărat în considerare soarta victimelor. Trebuie, de fapt, să lansăm o politică europeană care ia în considerare într-o mai mare măsură victimele crimei organizate şi ale terorismului.
<P>
Aş dori să-i comunic dnei Jiménez-Becerril Barrio că vom lua măsuri în vederea introducerii unei carte a drepturilor victimelor terorismului. Într-adevăr, v-aţi exprimat foarte clar dorinţa cu privire la această cartă şi cred că aţi procedat astfel, dnă López Aguilar, inspirându-vă din toate experienţele dureroase directe pe care le-aţi avut.
<P>
Am analizat, şi vom continua să analizăm, în 2010, toate lacunele care există astăzi în ceea ce priveşte protejarea victimelor terorismului în diverse state membre. Într-adevăr, aveţi dreptate: într-un fel sau altul trebuie să reuşim să ne armonizăm legislaţia privind terorismul, privind victimele terorismului. Europa trebuie să fie cu adevărat unită în combaterea terorismului.
<P>
Pe baza acestui studiu, vom vedea în ce fel putem armoniza şi acumula toate măsurile pentru a îmbunătăţi situaţia victimelor terorismului în Europa. Acesta va fi scopul planului de acţiune, şi nu există îndoială că ne vom ocupa de această problemă a protejării victimelor luând în considerare afirmaţiile din timpul acestei dezbateri, în special nevoia de a încerca, în primul rând, să-i sensibilizăm pe oameni la tragedia şi la suferinţa victimelor, care sunt deseori tratate cu tăcere, dacă nu chiar cu dispreţ.
<P>
Apoi, trebuie să ne asigurăm că acestea primesc compensaţii rapide. Aţi insistat, pe bună dreptate, asupra compensării rapide pentru aceste acte complet nemeritate şi nejustificate de suferinţă. De asemenea, aţi menţionat delegitimizarea dialogului, deoarece nu putem tolera un dialog care poate, într-un fel sau altul, da impresia că asasinarea unor persoane inocente, rănirea unor persoane inocente, poate fi un mod de a servi umanitatea.
<P>
Trebuie să fim extrem de fermi în ceea ce priveşte un astfel de limbaj, deoarece acesta neagă fiecare dintre valorile Uniunii Europene. În plus, trebuie să felicit Parlamentul European, dnă preşedintă, pentru suplimentarea cu 1 milion de euro pentru toate programele noastre de sprijinire a victimelor.
<P>
Încă o dată, sunt foarte încântat să-l am alături în seara aceasta pe dl Almunia, deoarece încurajăm amândoi cu adevărat Comisia să ia măsuri în această privinţă. Într-adevăr, Uniunea Europeană trebuie să se doteze cu o legislaţie exemplară privind protecţia şi asistenţa victimelor terorismului, ca parte a acestui Program multianual de la Stockholm.
<P>
Este tot ceea ce am dorit să vă comunic în răspuns la diversele dumneavoastră discursuri. Fiţi siguri că acestea nu ne-au lăsat indiferenţi nici pe mine, nici pe dl Almunia.
<SPEAKER ID="354" NAME="Preşedintă">
Pentru a ne asigura că nu trecem imediat la altă dezbatere, propun un minut de reculegere în memoria victimelor.
<P>
(Deputaţii s-au ridicat şi au ţinut un minut de reculegere)
