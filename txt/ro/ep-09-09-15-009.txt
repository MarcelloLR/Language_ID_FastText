<CHAPTER ID="009">
Aprobarea procesului-verbal al şedinţei precedente
<SPEAKER ID="138" NAME="Martin Schulz" AFFILIATION="S&amp;D">
(DE) Dle Preşedinte, nu am observaţii cu privire la procesul-verbal al şedinţei de ieri, dar, în schimb, aş dori să comentez asupra unui incident din şedinţa de azi-dimineaţă. Colega mea, Kinga Göncz, deputată europeană în cadrul grupului meu parlamentar şi fost ministru de externe maghiar a fost insultată în dezbaterea din această dimineaţă de Krisztina Morvai, din partidul fascist Jobbik, într-un mod complet inacceptabil. În calitate de ministru de externe al Ungariei, dna Göncz a lucrat mai intens decât aproape orice altă persoană din ţară pentru a realiza reconcilierea internaţională între Ungaria şi ţările vecine. Aş dori să resping în mod empatic insulta de neiertat adresată dnei Göncz de dna Morvai, membră a unui partid neofascist.
<P>
(Aplauze)
<SPEAKER ID="139" NAME="Kinga Göncz" AFFILIATION="S&amp;D">
(HU) Vă mulţumesc pentru această ocazie de a vorbi. Îmi pare foarte rău că această discuţie are loc aici, în Parlamentul European. Aş dori, de asemenea, să răspund pe scurt, indicând faptul că partidul reprezentat de Krisztina Morvai a înfiinţat o unitate paramilitară în 2006, iar de atunci o utilizează pentru a intimida majoritatea publicului paşnic.
<P>
Aceasta include în special minorităţi, homosexuali, romi şi evrei. Această unitate paramilitară a fost dizolvată de curând de instanţele judecătoreşti, însă un deputat european afiliat acestui partid a purtat uniforma acestei organizaţii, în această cameră, în timpul sesiunii din iulie. În Ungaria, acest partid a desfăşurat o campanie plină de sloganuri antieuropene, rasiste, homofobe, antirome şi xenofobe şi a descris de multe ori Ungaria drept o colonie a Uniunii Europene în cadrul discursurilor membrilor săi. Evenimentul la care a făcut referire Krisztina Morvai a avut loc în 2006, când aceşti protestatari de extremă dreaptă au dat foc sediului central al societăţii de televiziune maghiare şi au desfăşurat manifestări violente de stradă timp de mai multe zile, care au cauzat vătămarea a 113 ofiţeri de poliţie.
<P>
La 23 octombrie au declanşat din nou manifestări violente de stradă. Aceştia au încercat chiar să întrerupă prin acte violente o ceremonie naţională. Aceasta a fost prima dată în istoria ţării, de la schimbarea regimului, când poliţia s-a confruntat cu proteste de extremă dreaptă. După aceasta, guvernul a înfiinţat o comisie independentă, ale cărei rapoarte sunt disponibile pe mai multe site-uri web, inclusiv în limba engleză. Această comisie a emis propuneri şi au fost iniţiate, de asemenea, numeroase acţiuni în instanţă. Organisme guvernamentale maghiare au investigat aceste abuzuri.
<P>
Au existat probleme, într-adevăr. Cu toate acestea, aş dori să-i transmit Krisztinei Morvai că, în cazul în care numeşte dictatorial sistemul instituţional din propria ţară, dacă democraţia nu ar fi funcţionat în Ungaria, domnia sa nu ar fi avut posibilitatea de a susţine un discurs în faţa acestei camere, în acest moment. Îmi cer din nou scuze că acest subiect a fost adus în discuţie în faţa Parlamentului şi sper sincer ca această discuţie să nu mai fie continuată aici.
<SPEAKER ID="140" NAME="Zoltán Balczó" AFFILIATION="NI">
(HU) Dle Preşedinte, în conformitate cu Regulamentul de procedură, am la dispoziţie jumătate de minut pentru a adresa o întrebare. Această întrebare îi este adresată dlui Schultz. Pe baza declaraţiilor calomnioase făcute aici de acest coleg, cum îndrăzneşte dumnealui să numească un partid fascist în această cameră numai pentru că nu este de acord cu toate aspectele direcţiei principale a Uniunii Europene? Acest partid a primit 430 000 de voturi în Ungaria. Prin urmare, numiţi fascişti 430 000 de votanţi. De acum înainte, gândiţi înainte de a vorbi!
