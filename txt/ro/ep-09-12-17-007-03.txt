<CHAPTER ID="007-03">
3. Protecţia principiului subsidiarităţii (vot) 
<SPEAKER ID="126" NAME="Martin Schulz" AFFILIATION="S&amp;D">
(DE) Dnă preşedintă, aş dori să revin la moţiunea mea de ordine:
<P>
(Rumoare în sală)
<P>
Mă bucur că reuşesc întotdeauna să-i trezesc pe colegii mei deputaţi din amorţeală. Acest lucru face bine la circulaţie.
<P>
Încă o dată, în conformitate cu prevederile articolului 177 alineatul (4) din Regulamentul de procedură, solicit ca votul să se amâne şi, între timp, să se examineze legitimitatea rezoluţiei şi a votului.
<SPEAKER ID="127" NAME="Manfred Weber" AFFILIATION="PPE">
(DE) Dnă preşedintă, doamnelor şi domnilor, în primul rând aş dori să luăm în considerare argumentul procedural. Aş dori să le reamintesc tuturor că tocmai am votat raportul Cashman. Acesta este un raport întocmit de Parlament în cadrul unei proceduri legislative în desfăşurare. Serviciul nostru juridic a declarat că acest lucru nu este permis, însă socialiştii au insistat asupra introducerii lui. În timp ce discutam despre libertatea presei din Italia, iar comisarul responsabil ne explica faptul că Uniunea Europeană nu are nicio autoritate în acest domeniu, socialiştii au considerat totuşi că merită osteneala de a-l ataca pe Berlusconi. Ori de câte ori le convine socialiştilor, se pune problema lipsei de autoritate. Ori de câte ori se opun alte persoane, autoritatea există. Din acest motiv, nu ar trebui să cedăm în faţa lor.
<P>
Cu toate acestea, al doilea argument este demn de o dezbatere serioasă. Suntem responsabili în ceea ce priveşte Convenţia Drepturilor Omului? Aş dori să le amintesc colegilor deputaţi că, în urma intrării în vigoare a Tratatului de la Lisabona, Uniunea Europeană va adera la Convenţia Drepturilor Omului. Acest lucru înseamnă că, dacă Parlamentul italian este îndreptăţit să dezbată această chestiune, deoarece Italia este membră a Convenţiei Drepturilor Omului, atunci şi Parlamentul European este îndreptăţit să poarte această dezbatere, întrucât va fi membru al Convenţiei Drepturilor Omului în viitor.
<P>
Cel de-al treilea şi ultimul argument se referă la faptul că noi nu suntem avocaţi, ci politicieni. Această hotărâre afectează milioane de oameni şi, prin urmare, ar trebui să o supunem astăzi la vot.
<P>
(Aplauze)
