<CHAPTER ID="011">
Situația în materie de securitate în regiunea Sahel (dezbatere) 
<SPEAKER ID="485" NAME="Președinte">
Următorul punct de pe ordinea de zi este dezbaterea unei întrebări cu solicitare de răspuns oral adresate Vicepreședintelui Comisiei, Înaltul ui Reprezentant al Uniunii pentru afaceri externe și politica de securitate, de către Arnaud Danjean, Ioannis Kasoulides, Elmar Brok, José Ignacio Salafranca Sánchez-Neyra, Michael Gahler, Krzysztof Lisek și Andrey Kovatchev, în numele Grupului Partidului Popular European (Creștin Democrat), privind situația în materie de securitate în regiunea Sahel. - B7-0808/2010).
<SPEAKER ID="486" NAME="Arnaud Danjean" LANGUAGE="FR">
Dle președinte, baroneasă Ashton, subiectul pe care îl dezbatem azi ar fi trebuit inițiat în urmă cu mai multe luni, dat fiind că situația în materie de securitate în regiunea Sahel s-a deteriorat progresiv în ultimii trei ani. În plus, tratăm acest subiect într-o săptămână în care în Franța tocmai am îngropat doua victime nevinovate ale terorismului islamic, care au fost omorâte la granița dintre Niger și Mali, în urmă cu câteva săptămâni.
<P>
Pe lângă sentimentele intense pe care le stârnesc aceste crime, trebuie să identificăm amenințările reale în această regiune, aflată la porțile Europei, având în vedere că nu este vorba numai de o amenințare de natură teroristă, chiar dacă răpirile și asasinatele sunt cel mai dramatic indiciu al deteriorării situației în Mauritania, Mali și Niger. Rețele criminale sunt numeroase. Traficul de droguri, arme și persoane amenință stabilitatea acestor țări, dar și pe cea a continentului nostru. Țin să vă asigur, pe lângă faptul că majoritatea victimelor actelor teroriste din această regiune sunt cetățeni europeni, Europa este și principala destinație a acestor forme de trafic.
<P>
În contextul acestei situații îngrijorătoare, Uniunea Europeană ar trebui să pună în aplicare o strategie integrată, amplă care să vină în completarea politicilor sale de dezvoltare și securitate. Acestea sunt absolut vitale. Există deja inițiative în curs de derulare, în cadrul celui de al zecelea Fond european de dezvoltare (FED), și aproape 2 miliarde de euro au fost deja alocate acestor țări în vederea combaterii sărăciei, dezvoltării economiei și stabilirii unei guvernanțe mai eficiente. Bineînțeles, anumite state membre au și politici de cooperare bilaterale.
<P>
Totuși, acum trebuie să avansăm mult mai mult. În special, trebuie să existe un grad mai mare de coordonare a acțiunilor noastre. Trebuie să consolidăm dimensiunea regională și să încurajăm aceste țări astfel încât să sporească cooperarea în abordarea provocărilor comune cu care se confruntă. De asemenea, trebuie să extindem gama de politici de care dispune UE și să le integrăm cât mai mult cu putință în domenii de dezvoltare, securitate, consolidarea structurilor instituționale, a frontierelor, a instanțelor de judecată și a poliției.
<P>
Baroneasă Ashton, există puține regiuni aflate în apropierea Europei care implică atât de multe amenințări la adresa securității noastre și, de asemenea, există puține regiuni în care UE poate, în cele din urmă, să pună în aplicare abordarea integrată stabilită prin Tratatul de Lisabona, în temeiul căruia s-a creat Serviciul european de acțiune externă, la conducerea căruia vă aflați în prezent.
<P>
Baroneasă Ashton, ați putea să ne dați câteva detalii cu privire la strategia pe care intenționați să o puneți în aplicare în această regiune?
<SPEAKER ID="487" NAME="Catherine Ashton">
Vicepreședinte al Comisiei/Înalt Reprezentant al Uniunii pentru afaceri externe și politica de securitate. - Dle președinte, aș dori să încep așa cum a făcut-o și dl Danjean, și anume cu teribila veste a morții celor doi tineri francezi care au fost răpiți în urmă cu 10 zile în capitala Nigerului, Niamey, și au fost uciși la numai câteva ore după aceasta. Am condamnat această crimă, cu adevărat înfiorătoare și prezint încă o dată condoleanțe familiilor acestora, precum și familiilor agenților de poliție din Niger care și-au pierdut viața în schimbul de focuri de arme care a urmat. Dorim să ne exprimăm solidaritatea față de autoritățile din Franța și Niger.
<P>
Bineînțeles alți cinci cetățeni francezi sunt încă ținuți ostatici undeva în deșertul aflat în nordul statului Mali, de către al-Qaeda, în Maghrebul islamic. Doar în ultimul an, 10 cetățeni europeni au fost răpiți, iar patru au fost omorâți.
<P>
Situația securității în Sahel este alarmantă: rețele de crimă organizată, prezență slabă a statului în zonele de deșert și resurse reduse în sectoare ale securității, la care se adaugă sărăcia extremă, seceta și deficitul alimentar. Aceste amenințări presupun o provocare gravă la adresa activităților și perspectivelor de dezvoltare, având în vedere că riscurile asumate de cei implicați dezvoltare sunt mult prea mari pentru a-și continua activitatea în acest mediu.
<P>
UE și statele sale membre au contribuit timp de mai mulți ani la soluționarea problemelor de dezvoltare și de securitate în țările individuale din regiunea Sahel, dar amenințările asupra securității depășesc granițele naționale și singura abordare posibilă și efectivă este o abordare amplă, de natură regională. Este necesar ca angajamentul european asumat în prezent în Sahel să fie mai coerent, mai coordonat și mai eficient.
<P>
În luna octombrie, Consiliul Afaceri Externe mi-a dat sarcina de a pregăti până la începutul acestui an, împreună cu Comisia, o strategie pentru regiunea Sahel. Această strategie s-a bazat pe o abordare holistică și integrată, folosind într-un mod coerent instrumentele variate de care dispunem, astfel încât să favorizăm securitatea, stabilitatea, dezvoltarea și buna guvernanță în Sahel.
<P>
Consider că, pentru a putea răspunde complexității de provocări din Sahel, trebuie să acționăm la diferite niveluri. În primul rând, avem nevoie de o dimensiune politică și diplomatică. Acest lucru este necesar pentru garanta facilitatea dialogului între țările din Sahel, care continuă să dea dovadă de neîncredere reciprocă. Ar trebui să ne bazăm pe strategiile naționale de care dispunem - acolo unde există - și să încurajăm stabilirea de inițiative regionale și de instrumente în vederea abordării comune a amenințărilor în materie de securitate.
<P>
În paralel, UE ar trebui să consolideze dialogul privind securitatea în regiunea Sahel împreună cu țările din Maghreb, organizațiile regionale - Uniunea Africană, ECOWAS și CRO-SAD - precum și cu întreaga comunitate internațională și cu Națiunile Unite, în special Statele Unite și Canada.
<P>
În al doilea rând, trebuie să acordăm asistență țărilor din regiunea Sahel, în vederea amplificării capacității lor în sectoarele securității - armata, poliția, justiția și sistemul de control al frontierelor - în fiecare stat. Trebuie să fie capabile să restabilească în mod efectiv statul de drept și securitatea și să reinstaureze autoritatea statului în regiunile cele mai sensibile. Vom încuraja cooperarea regională între Mali, Mauritania și Niger la nivel operațional, astfel încât să poată face față împreună și în mod mai efectiv amenințării reprezentate de al-Qaeda din Maghrebul islamic, de crima organizată și de banditismul intern.
<P>
În al treilea rând, pe termen lung, UE ar trebui să continue să contribuie la dezvoltarea țărilor din regiunea Sahel pentru a le ajuta să își sporească capacitatea de furnizare a serviciilor sociale și a dezvoltării, destinate populației. Fiecare țară va continua să promoveze stabilitatea internă și să contribuie atât la găsirea de soluții socio-economice, cât și la găsirea de soluții la tensiunile etnice.
<P>
În al patrulea rând, în vederea prevenirii și combaterii extremismului și a radicalizării, trebuie să susținem statele și actorii legitimi non statali în conceperea și punerea în aplicare de strategii și activități, în scopul combaterii radicalizării islamice și promovării unei viziuni democratice, tolerante și pașnice a societății.
<P>
Noi vom încerca să folosim în mod coerent instrumentele de care dispunem pe termen scurt și lung, în vederea punerii în aplicare a diferitelor componente ale strategiei. Bineînțeles, integrarea angajamentului statelor membre în strategie va face parte din acest proces.
<P>
Lucrez în strânsă legătură cu comisarul Piebalgs, al cărui angajament în pregătirea strategiei de securitate și dezvoltare este esențial, în vederea asigurării resurselor necesare pentru punerea sa în aplicare.
<P>
Sunt convinsă că, dacă punem bazele acestei noi strategii holistice și ample, continuând direcția angajamentului nostru politic, diplomatic și operațional asumat în regiunea Sahel, vom da un nou imbold abordării amenințărilor și provocărilor multiple cu care se confruntă această regiune. Sunt nerăbdătoare să prezint această strategie, așa cum se cuvine, peste câteva săptămâni și să invit în acest sens distinșii deputați în Parlamentul European la dezbatere.
<SPEAKER ID="488" NAME="José Ignacio Salafranca Sánchez-Neyra" LANGUAGE="ES">
Dle președinte, conform textului întrebării cu solicitare de răspuns oral pe care am adresat-o, în ultimii trei ani am fost martorii unei deteriorări a situației, afectând interesele Uniunii Europene și a cetățenilor săi în sudul regiunii Sahara, care a devenit un refugiu pentru partea islamică a al-Qaeda, asociată unui întreg șir de crime, răpiri, extorsiuni, șantaj, trafic de droguri și de persoane, ale căror victime au fot cetățeni germani, italieni, spanioli și, mai recent, francezi. Prin urmare, dorim să ne exprimăm în mod expres solidaritatea față de colegii noștri francezi și să afirmăm, baroneasă Ashton, că această situație necesită un răspuns ferm și hotărât din partea Uniunii Europene, așa cum președintele Sarkozy a solicitat.
<P>
În acest context, răspunsul trebuie să aibă o dimensiune politică, economică și de dezvoltare, iar dl Danjean ne-a reamintit resursele enorme ale Fondului european de dezvoltare.
<P>
Baroneasă Ashton, aș dori să menționez evaluarea dumneavoastră asupra summitului G8 privind terorismul, din luna octombrie - moment în care ați primit mandatul din partea Consiliului - care a avut loc în Mali și la care Algeria nu a participat. Ați afirmat că răspunsul trebuie să fie unul de natură regională. Consider că faptul că nu există cooperare între cele două părți implicate în acest conflict, și anume Maroc și Algeria, este un semn negativ, fapt la care se mai adaugă și situația instabilă din Tunisia.-
<P>
În sfârșit, baroneasă Ashton, aș dori să menționez aprecierea dumneavoastră asupra centrului antiterorist creat de Algeria, la 2 000 de km în sudul Algerului, la care participă Mali, Mauritania și Niger și aș dori să îmi spuneți dacă sunteți de acord cu interpretarea conform căreia acest centru antiterorist are drept scop prevenirea prezenței Uniunii Europene și a Statelor Unite în vederea garantării securității în regiune. --
<SPEAKER ID="489" NAME="Roberto Gualtieri" LANGUAGE="IT">
Domnule Președinte, stimată Înalt Reprezentant, doamnelor și domnilor, se pare că există o reacție pozitivă față de observațiile dlui Danjean și față de discursul dumneavoastră, baroneasă Ashton, privind analiza situației, care arată că situația din Sahel este critică.
<P>
Vorbim despre una dintre cele mai sărace regiuni din lume, învecinată cu anumite țări afectate în cursul ultimei săptămâni de o instabilitate mai mare decât niciodată. Este, de asemenea, o regiune unde infiltrările teroriste și traficul de droguri au dobândit o amploare îngrijorătoare. Toate acestea fac ca situația să fie de nesusținut și să devină o amenințare reală la adresa Europei.
<P>
Prin urmare, avem nevoie de un progres calitativ al inițiativei europene. Inițiativa 2009 pentru securitate și dezvoltare în Sahel s-a dovedit a fi până acum ineficientă. Este nevoie de noua strategie pentru securitate în regiunea Sahel, cerută de Consiliul miniștrilor afacerilor externe, pe care o așteptăm. După părerea mea, sunt două puncte importante care au fost evidențiate: în primul rând, o abordare regională; în al doilea rând, o abordare integrată care să ne permită folosirea cât mai eficientă, într-un mod operațional și coordonat, a diferitelor instrumente disponibile în cadrul UE Totuși, trebuie să fim conștienți că o calea pentru o posibilă misiune trebuie să fie evaluată cu grijă, având în vedere că misiunile politicii de securitate și de apărare comune sunt unul dintre instrumentele de care dispunem, însă, în același timp, ele nu pot înlocui o strategie politică.
<P>
Prin urmare, grupul nostru este în totalitate de acord cu noul angajament al Europei în regiunea Sahel și suntem nerăbdători să vedem noua strategie, să o dezbatem și să sprijinim aplicarea sa.
<SPEAKER ID="490" NAME="Charles Goerens" LANGUAGE="FR">
Domnule președinte, există o creștere alarmantă în regiunea Sahel a tipului de incidente menționate în întrebarea cu solicitare de răspuns oral.
<P>
Persoanele cele mai afectate de activitățile rețelelor criminale și teroriste sunt expatriații, majoritatea acestora comportându-se într-un mod exemplar, așa cum au făcut și cei doi cetățeni francezi, al căror destin tragic îl condamnăm. În același timp, fiecare incident subminează progresiv autoritatea guvernelor respective, care încearcă să-și soluționeze propriile probleme economice, de securitate și cooperare politică în cadrul unui sistem regional, al cărui cadru instituțional, să nu uităm, se bazează în mare parte pe un model european. Problemele ridicate în cadrul acestei discuții sunt extrem de importante.
<P>
Dacă dorim să facem ceea ce se așteaptă de la noi, ca Uniunea Europeană, în primul rând trebuie să cădem de acord asupra unei abordări comune privind regiunea Sahel, în particular, și privind Comunitatea Economică a Statelor Vest-Africane (ECOWAS), în general.
<P>
În al doilea rând, trebuie să analizăm cu seriozitate atât cauzele imediate, cât și cele de fond, aflate la baza deteriorării situației în regiune. Una dintre aceste cauze de fond este sărăcia extremă din aceste state, care prin urmare s-au dovedit a fi neputincioase și incapabile să își îndeplinească funcțiile suverane.
<P>
În al treilea rând, trebuie să definim o strategie clară a UE privind acest subiect și aș dori să mulțumesc baronesei Ashton pentru anunțul pe care l-a făcut în acest sens.
<P>
În al patrulea rând, nu putem să facem economii în ceea ce privește resursele de care este nevoie pentru a ajuta statele în cauză în vederea redobândirii controlului asupra situației, în special asupra situației în materie de securitate. Aș dori să-mi închei intervenția subliniind faptul că prin soluționare problemelor ridicate de dl Danjean în întrebarea sa, nu facem decât să ne ocupăm de propria securitate.
<SPEAKER ID="491" NAME="Sabine Lösing" LANGUAGE="DE">
Dle președinte, despre ce este vorba aici? Este vorba despre crimă organizată sau despre terorism politic și/sau religios? Este o întrebare importantă, atunci când este vorba despre evaluare situației. Experții din această regiune sunt de părere că evenimentele de aici sunt mai degrabă niște crime decât niște acte de terorism religios internațional. Măsurile împotriva terorismului au adeseori consecințe dramatice asupra păcii și democrației și pot fi folosite ca și pretext pentru promovarea altor interese.
<P>
S-ar putea să fie vorba despre Africa, în calitate de zonă de interes pentru Europa. Conform lui Gilles de Kerchove, coordonatorul antiterorism al UE, este vorba despre Africa în calitate de regiune aflată la porțile Europei. Nu sunt de acord cu politicile de securitate care ar ajuta militarizarea Africii. Regiunea Sahel poate să devină mai sigură doar prin îmbunătățirea situației populației. Creșterea bugetului alocat securității și apărării în țări în care populația este afectată de un deficit alimentar acut este o măsură dezastruoasă.
<P>
În sfârșit, aș dori să menționez faptul că răpirile și alte infracțiuni sunt chestiunii în care sunt implicate multe persoane, prin intermediul unei multitudini derutante de organizații. Finanțarea occidentală a structurilor de securitate ar putea să aibă un efect contraproductiv în eforturile de a combate infracționalitatea și ar putea continua pe viitor să pună în pericol persoane nevinovate.
<SPEAKER ID="492" NAME="Cristian Dan Preda" AFFILIATION="PPE">
Răpirea și apoi asasinarea lui Antoine de Lecour și Vincent Delory în Niger ne reamintesc, într-un mod dureros, nevoia de a implementa o strategie pentru promovarea securității, a stabilității și a bunei guvernări în regiunea saheliană. Grupul PPE a fost, de altfel, de multă vreme susținătorul unei asemenea strategii și aș vrea să salut, în acest context, anunțul Comisiei Europene potrivit căruia va fi prezentată, până la sfârșitul acestei luni, o strategie care va combina aspectele de securitate și cele de dezvoltare.
<P>
Cred, într-adevăr, că este nevoie să privim chestiunea securității în Sahel în toate dimensiunile sale, pentru că, dacă terorismul a reușit să se implanteze în această regiune, e și pentru că a găsit acolo condiții politice, în primul rând și sociale, evident, și economice propice. Este vorba de frontiere foarte permeabile, de absența unui control guvernamental eficace. Toate acestea au permis, evident, proliferarea traficului ilicit și, în plus, este vorba de carențe de dezvoltare.
<P>
Pentru securitatea Sahelului și, implicit, a cetățenilor europeni, cred că sunt foarte utile două elemente. În primul rând, o strategie la nivelul spațiului sahelo-saharian, vizând restabilirea autorității statelor din zonă asupra teritoriilor abandonate și, evident, construcția unui stat de drept. Și în al doilea rând, cred că trebuie să demarăm programe comune de dezvoltare socioeconomică în zone frontaliere, pentru a crea oportunități de lucru populațiilor locale.
<SPEAKER ID="493" NAME="Pier Antonio Panzeri" AFFILIATION="S&amp;D">
(IT) Dle președinte, doamnelor și domnilor, au existat numeroase solicitări de a supune acest subiect dezbaterii și de fiecare dată au fost asumate angajamente de a pune în aplicare inițiativele necesare în regiunea Sahel, de a stabiliza regiunea sau de a asigura un grad mai mare de securitate.
<P>
După cum știm deja, dată fiind lipsa granițelor și dimensiunea mare a regiunii, Sahel este o zonă ideală de tranzit pentru traficanții de droguri și pentru grupurile teroriste, în special pentru al-Qaeda din Maghrebul islamic. Slăbiciunea și instabilitatea acestor state din regiune sunt problema majoră și, după cum s-a spus deja, amenințările afectează direct locuitorii și țările din regiune, în special din Mauritania, Mali și Niger.
<P>
Principala sarcină a Uniunii Europene este de a concepe o strategie de securitate credibilă, bazată pe fațetele multiple ale unei posibile acțiuni europene: politica de cooperare și de dezvoltare, programele regionale, strategiile de coordonare pentru securitatea rutieră și politicile de formare în materie de securitate. Așadar, Uniunea Europeană nu ar trebui, ci trebuie să intervină cât mai repede posibil și, prin urmare, așteptăm cu interes ca Comisia să conceapă o strategie completă, după cum ați anunțat baroneasă Ashton, însoțită de o intervenție solidă la fața locului.
<P>
În încheiere, cererea mea este clară: trebuie să acordăm o mai mare atenție evenimentelor din sudul Europei pentru că multe lucruri sunt pe punctul de a se schimba și nu ar trebui să fim luați prin surprindere. Faptul de a fi mai prevăzători poate fi doar spre binele UE.
<SPEAKER ID="494" NAME="Olle Schmidt" AFFILIATION="ALDE">
(SV) Dle președinte, deteriorarea situației în materie de securitate în regiunea Sahel este o extrem de gravă. Tributul mare plătit în vieți omenești și amenințarea de a submina progresul politic a caracterizat lupta împotriva terorismului în ultimii ani. În mod evident, mi-ar plăcea să îmi exprim compasiunea față de toți aceia care au fost afectați de această violență îngrozitoare.
<P>
Este regretabil în special faptul că atacurile din partea al-Qaeda sunt, în prezent, din ce în ce mai numeroase în regiune, în timp ce acestea sunt în descreștere în multe alte părți ale lumii. În fiecare an, se estimează că 25% din comerțul global cu cocaină din America Latină în Europa tranzitează regiunea Sahel. Traficul de droguri permite finanțarea activităților teroriste prin venituri stabile și, de asemenea, permite recrutarea unor tineri din regiune, care sunt bine plătiți.
<P>
Această dezvoltare înspăimântătoare reprezintă un motiv de îngrijorare și pentru colegii noștri din regiunea Sahel. De altfel, cu ocazia ultimei Adunări Parlamentare Paritare ACP-UE din luna decembrie, am discutat despre cum situația în materie de securitate din regiune poate fi îmbunătățită, iar traficul redus. Baroneasă Ashton, eforturile UE în acest sens trebuie să fie foarte clare și trebuie să fie sporite. Împreună cu țările din regiunea Sahel, trebuie să ne extindem și să ne coordonăm eforturile, după cum ați spus, prin intermediul unei strategii regionale. UE are enorma responsabilitate comună în această regiune de a oferi asistență la cel mai înalt nivel însoțită de consolidarea forțelor democratice.
<SPEAKER ID="496" NAME="Santiago Fisas Ayxela" AFFILIATION="PPE">
(ES) Dle președinte, după cum știți, Niger una dintre țările cele mai importante din regiunea Sahel, va organiza alegeri prezidențiale și parlamentare la sfârșitul acestei luni. Cred că decizia baronesei Ashton de a trimite o delegație a Uniunii Europene la acele alegeri este un gest de sprijin important și doresc să-i mulțumesc pentru că s-a gândit la mine, în calitate de președinte al acesteia.
<P>
Înainte de toate, aș dori să-mi exprim regretul față de moartea a doi tineri de naționalitate franceză, care au fost omorâți în Niger de către teroriști, fără să-i uităm, în același timp, pe soldații nigerieni care și-au pierdut viața în timpul operațiunii de salvare.
<P>
Populația din regiune și-a arătat respingerea clară față de violență și terorism, dat fiind că sunt principalii afectați de consecințele acestora, și solicită Uniunii Europene să facă tot ce îi stă în putință pentru a-i ajuta în eradicarea violenței teroriste și, printre altele, să furnizeze armament și pregătire forțelor armate ale acestei țări, astfel încât să poată răspunde într-un mod adecvat acestor incursiuni teroriste.
<P>
În plus, în ciuda faptului că este foarte bogat în resurse, Nigerul este una dintre cele mai slab dezvoltate țări din lume. Prin urmare, Uniunea Europeană trebuie să stabilească o strategie eficientă de cooperare în materie de dezvoltare, astfel încât să ajute Nigerul și întreaga regiune să depășească situația dificilă în care se află. Cred că, pentru noi, miza reprezentată de această regiune a lumii este foarte mare, dat fiind că nu este vorba doar despre bunăstarea acesteia, ci și despre bunăstarea Europei, care depinde de stabilitatea acestei regiuni, având în vedere proximitatea sa geografică.
<SPEAKER ID="497" NAME="Ana Gomes" AFFILIATION="S&amp;D">
(PT) Dle președinte, insecuritatea în regiunea Sahel presupune depunerea de eforturi în vederea dezvoltării, după cum a spus comisarul Piebalgs, în urmă cu câteva zile. Totuși, dezvoltarea în sine, deși esențială și durabilă, nu este suficientă. Așa cum baroneasa Ashton a spus astăzi, UE are nevoie de o strategie coerentă care să folosească toate instrumentele disponibile, inclusiv acele instrumente destinate reformării sectoarelor de securitate ale țărilor din regiune și consolidării capacității democratice și instituționale. Cu toate acestea, Uniunea Europeană nu a acționat în acest sens. Tot ceea ce trebuie să facem este să aruncăm o privire în apropiere, în Guineea-Bissau, transformat azi într-un stat de trafic de droguri, de unde, recent, Uniunea Europeană a fost obligată să retragă o misiune PESC. Acest lucru a fost greșit pentru că, de fapt, era nevoie de consolidarea dimensiunii și a mandatului acestei misiuni, în special în condițiile în care centrul de crimă organizată din Guineea Bissau țintește direct Europa.
<P>
Un alt exemplu a faptului că Uniunea Europeană nu face ceea ce ar trebui în regiunea Sahel este modul în care a renunțat la căutarea unei soluții în conflictul din Sahara Occidentală. Dacă continuăm să ignorăm această regiune - în special în contextul evenimentelor importante care au loc în Tunisia și a consecințelor pe care le au asupra întregii regiuni - nu vom face decât să agravăm situația în materie de securitate în regiunea Sahel și să permitem unei noi generații încolțite și disperate să ajungă pe mâinile organizațiilor teroriste, precum al-Qaeda din Magrebul islamic, care au dobândit deja o poziție însemnată în regiune.
<P>
Nu putem continua fără sa avem o strategie coerentă pusă la punct, așa cum a descris-o baroneasa Ashton.
<SPEAKER ID="498" NAME="Mariya Nedelcheva" AFFILIATION="PPE">
(FR) Dle președinte, dnă baroneasă Ashton, doamnelor și domnilor, Sahel este o regiune esențială, aflată între Africa subsahariană și Europa. Nivelul îngrijorător al insecurității în regiune ne privește pe noi toți.
<P>
Aș dori să atrag atenția asupra rezoluției adoptate la 4 decembrie, anul trecut, de către Adunarea Parlamentară Paritară ACP-UE, care a abordat exact acest subiect și asupra recomandărilor pe care le face această rezoluție.
<P>
O strategie europeană comună este în mod evident necesară, dar Uniunea Europeană nu va ajunge nicăieri dacă acționează singură. De aceea, actorii prezenți în regiune trebuie să se angajeze într-o acțiune concertată amplă. O reuniunea la nivel înalt între șefii de stat ale țărilor din regiune, organizată sub auspiciile ONU, UE și a Uniunii Africane, ar fi o oportunitate de a aborda direct problema și de a încerca să găsim soluții printr-o strategie exhaustivă.
<P>
Pentru a demonstra voința politică reală este absolut necesar un plan în două etape, destinat acestei regiuni. Prima etapă ar urma să se axeze pe situația actuală urgentă. Acest lucru ar presupune punerea în comun de resurse și informații de care dispun statele din regiune, precum și coordonarea acțiunilor lor.
<P>
Cea de-a doua etapă ar presupune sporirea gradului de conștientizare al problemei de către localnici și luarea de măsuri de prevenție. Este important să prevenim consolidarea treptată a pozițiilor ocupate de teroriști, ca urmare a frustrării și a lipsei de direcție a locuitorilor din regiune.
<P>
Uniunea Europeană nu poate rămâne indiferentă, fără să ia nicio măsură pentru rezolvarea acestei probleme. Prin urmare, solicit baronesei Ashton să facă tot ceea ce este nevoie pentru a face ca discuțiile să evolueze și să propună soluții concrete la această problemă majoră.
<SPEAKER ID="499" NAME="Corina Crețu" AFFILIATION="S&amp;D">
Degradarea securității în regiunea Sahel nu mai este o problemă regională; din păcate, a devenit o problemă a Uniunii Europene, o dată cu intensificarea atacurilor cărora le cad victime cetățenii europeni.
<P>
Sahelul se confruntă, în primul rând, cu pericolul terorist, care este tot mai prezent și căruia îi cad victime, în primul rând, europenii răpiți și uciși cu o frecvență înspăimântătoare. Totodată, aceasta este o zonă de tranzit pentru traficul de droguri și de arme, dar și un coridor pentru emigrația ilegală spre Europa. Cred că se impune o întărire a cooperării concrete cu autoritățile nord-africane, pentru îmbunătățirea implicării forțelor armate și de securitate din regiune în combaterea terorismului. De asemenea, în plan politic, avem la dispoziție o serie de instrumente pentru a stimula cooperarea regională, în vederea contracarării acestei amenințări.
<P>
Îmi exprim speranța că eforturile Uniunii Europene în planul asistenței tehnice se vor concentra, într-o mai mare măsură, asupra susținerii procesului de dezvoltare, pentru că nu putem neglija faptul că grupările teroriste găsesc în Sahel un teren fertil, în special din cauza sărăciei populației și a fragilității autorității statale. Cred că ajutorul pentru dezvoltare, sporit și corect direcționat, poate avea un rol esențial în îmbunătățirea situației din zonă.
<SPEAKER ID="500" NAME="Dominique Vlasto" AFFILIATION="PPE">
(FR) Dle președinte, dnă baroneasă Ashton, doamnelor și domnilor, suntem cu toții de acord că situația din regiunea Sahel s-a înrăutățit considerabil. Permiterea dezvoltării unei zone anarhice la porțile Europei este o amenințare împotriva căreia ar trebui să luptăm imediat și în mod decisiv. Numărul grupurilor extremiste este în creștere și pun în pericol viața cetățenilor.
<P>
Condamn și eu pierderile de vieți omenești și răpirile și sunt îngrijorat pentru cetățenii europeni din regiune. Până acum, Maroc s-a dovedit a fi o fortăreață în fața diferitelor forme de trafic din regiunea Sahel. Totuși, traficanții de droguri, arme și persoane ocolesc acum Marocul, tranzitând Mauritania și Insulele Canare pentru a ajunge în Uniunea Europeană. Din punctul meu de vedere, este responsabilitatea UE să ia măsuri pentru a ajuta aceste state astfel încât să pună capăt amenințărilor.
<P>
Securitatea Europei nu depinde doar de teritoriul nostru, ci și de regiunile aflate în apropierea noastră. Este momentul să luăm măsuri și solicit Comisiei și Consiliului să pună în aplicare planul de acțiune care va contribui la restabilirea securității în regiunea Sahel.
<SPEAKER ID="501" NAME="Gilles Pargneaux" AFFILIATION="S&amp;D">
(FR) Dle președinte, baroneasă Ashton, în calitate de membru al Parlamentului European, originar din nordul Franței, sunt de acord cu dl Danjean atunci când, pe lângă emoțiile intense pe care uciderea acestor doi tineri din nordul Franței le-au stârnit, menționează și indignarea cauzată de această nedreptate. Aduc omagiu în memoria lor.
<P>
Sunt de acord cu evaluarea situației făcută de dl Danjean și de asemenea salut răspunsurile inițiale pe care baroneasa Ashton le-a oferit la începutul discuțiilor noastre. Totuși, dnă baroneasă Ashton, dacă îmi permiteți, aș dori să va adresez o întrebare: știm cât de permisive sunt granițele dintre Mali și sudul Algeriei și de asemenea știm că de cealaltă parte a regiunii Sahel, Sahara Occidentală ar putea deveni o sursă de insecuritate pe viitor, așa cum este în prezent și regiunea Sahel.
<P>
Prin urmare, ați putea să ne spuneți dacă v-ați gândit la o inițiativă, mai ales drept răspuns la planul de autonomie prezentat de Regatul Maroc Națiunilor Unite, care, după părerea mea, ar contribui la sporirea securității în regiune și ar permite inițierea dialogului, atât de necesar, în special cu autoritățile algeriene?
<SPEAKER ID="502" NAME="Charles Tannock" AFFILIATION="ECR">
Dle președinte, din păcate forțele salafiste, care fac parte din organizația globală a al-Qaeda, și-au găsit adăpost în regiunea Sahel, care este un teritoriu vast și îndepărtat, ideal pentru pregătirea teroristă, răpirea unor ghinioniști nevinovați - și în acest sens transmit condoleanțele mele familiilor celor doi cetățeni francezi care au fost recent uciși - și, bineînțeles traficul de droguri și crima organizată.
<P>
Acest lucru presupune o provocare amplă în materie de securitate, având în vedere problemele asemănătoare cu care ne-am confruntat deja în zona graniței dintre Afganistan și Pakistan, în Somalia și Yemen. UE trebuie să coopereze strâns cu aliații noștri nord-americani și cu alte state democratice, precum India și Israel, precum și cu guvernele moderate ale statelor arabe și africane vecine, în vederea găsirii unei strategii comune care să permită combaterea acestei amenințări la adresa securității globale.
<P>
Doamnă Înalt Reprezentant, Operațiunea Atalanta din Somalia a fost un succes. Poate că nu ar trebui să uităm un lucru - sub egida NATO, o misiune PESC sub conducerea Franței, sau orice altă misiune - pentru a putea învinge această amenințare globală, în special în regiunea Mali, Mauritania și Niger, care de altfel sunt niște state extrem de sărace și au nevoie de orice ajutor pe care putem să-l oferim.
<SPEAKER ID="503" NAME="Catherine Ashton">
Vicepreședinte al Comisiei/Înalt Reprezentant al Uniunii pentru afaceri externe și politica de securitate. - Dle președinte, voi fi foarte succintă pentru că stimații deputați în Parlamentul European s-au dovedit a fi de mare ajutor nu doar prin susținerea arătată față de amploarea abordării pe care o vom adopta, ci și prin ridicarea unor probleme specifice.
<P>
Dacă ar fi să aleg doua dintre ele, prima se referă - și dintr-un anumit punct de vedere, dl Salafranca a început cu ea - la modalitatea în care ar trebui să sprijinim inițiativele regionale, care sunt de cele mai multe ori controlate de țări individuale, dar nu cuprind toate țările din regiune și cum ar trebui să încercăm și să furnizăm acel tip de sprijin care să garanteze angajamentul pe care ni l-am asumat față de toate țările din regiune. Am prezentat problema dintr-o perspectiva mult mai largă decât a făcut-o stimatul deputat, dar o fac în mod intenționat. Una dintre provocările noastre este să sprijinim inițiative pe care statele sunt capabile să și le asume la nivel individual și colectiv și în același timp să ne asigurăm că acestea sunt eficiente, garantând-le un caracter exhaustiv, atât din punct de vedere al numărului de țări participante, cât și din punct de vedere al abordării pe care o adoptă.
<P>
Unul dintre lucrurile cărora trebuie să le acordăm atenție este modul de echilibrare a acțiunilor noastre, în vederea sprijinirii acelor acțiuni care beneficiază de cel mai mare grad de susținere. Sunt întotdeauna foarte atentă în căutarea de modalități de intervenție, prin sprijinul acordat și prin instrumentele de care dispunem, astfel încât să garantăm și să sprijinim inițiativele la fața locului - inițiative locale - dat fiind că de cele mai multe ori aceasta este cea mai bună cale spre progres.
<P>
În ceea ce privește Sahara Occidentală și propunerile făcute, acestea sunt lucruri cărora trebuie să le acordăm atenție. Trebuie să vedem unde sprijinul nostru ar fi cel mai binevenit. Sunt conștientă că aceste chestiuni, în special problema Saharei Occidentale, au devenit din ce în ce mai prezente în discuțiile pe care le-am purtat cu deputații în Parlamentul European. Această abordare trebuie privită dintr-o perspectivă cât mai exhaustivă. Vom continua să lucrăm în acest sens. Abordarea va face parte din discuțiile pe care le vom purta cu Consiliul Afaceri Externe și în același timp vom reveni asupra acestei probleme împreună cu Parlamentul, pentru a ne asigura că a fost înțeleasă corespunzător.
<P>
Este foarte important ca acum să evoluăm spre o strategie cu o optică pe termen scurt, mediu și lung și care să ia în considerare în același timp modalitatea în care ne putem angaja în calitate de Uniune Europeană, Parlament, Comisie și în calitate de state membre capabile să includă toate acestea într-o strategie serioasă și bine gândită pentru viitor.
<SPEAKER ID="504" NAME="Președinte">
Dezbaterea a fost închisă.
