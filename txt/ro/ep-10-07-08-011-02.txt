<CHAPTER ID="011-02">
2. Venezuela, în special cazul Mariei Lourdes Afiuni
<SPEAKER ID="414" NAME="Președinta">
Următorul punct de pe ordinea de zi este dezbaterea cu privire la șapte propuneri de rezoluții privind Venezuela, în special cazul Mariei Lourdes Afiuni.
<SPEAKER ID="415" NAME="Santiago Fisas Ayxela">
autor. - (ES) Dnă președintă, judecătoarea Afiuni i-a acordat eliberarea condiționată lui Eligio Cedeño, în conformitate cu legile din Venezuela și în conformitate cu opinia Grupului de lucru al Națiunilor Unite privind detențiile arbitrare. Acest fapt a dus la încarcerarea sa într-o închisoare de maximă securitate, în condiții care îi pun în pericol viața. Președintele Chávez a solicitat în mod public ca procurorul să obțină pedeapsa maximă și ca Adunarea Națională să adopte o lege pentru a-i majora sentința cu efect retroactiv.
<P>
Amnesty International și Înaltul Comisar al Națiunilor Unite pentru drepturile omului și-au manifestat profunda îngrijorare.
<P>
Acesta nu este un caz izolat, doamnelor și domnilor. Din contră, demonstrează tendința autocratică și autoritaristă a unui regim care, în paralel cu alegerile aparent democratice, închide mijloacele de informare care i se opun, ordonă confiscări și arestarea oponenților politici, fără a arăta niciun respect pentru drepturile omului și statul de drept.
<P>
Prin urmare, am solicitat ca judecătoarea Afiuni să fie eliberată imediat.
<SPEAKER ID="416" NAME="Renate Weber">
autoare. - Dnă președintă, din nou discutăm în acest Parlament situația din Venezuela - nu fiindcă dorim acest lucru, ci pentru că trebuie.
<P>
Lucrurile nu s-au îmbunătățit de la ultima noastră rezoluție; chiar din contră. Însăși ideea statului de drept dispare acum sub această presiune majoră pusă asupra judecătorilor și sistemului judiciar, lucru care afectează exercitarea unei întregi game de drepturi ale omului, de la libertatea de expresie - în special libertatea mijloacelor de informare - până la proprietatea privată.
<P>
Articolul 26 din Constituția Venezuelei este foarte clar și afirmă că sistemul judiciar este independent și că președintele este garantul independenței sale. Totuși, din ce în ce mai mult, președintele Hugo Chávez le dictează pur și simplu procurorilor și judecătorilor, prin discursuri publice, cum să acționeze și cum să decidă.
<P>
Mai mulți judecători au căzut victimă acestui comportament al președintelui. Unii au fost îndepărtați din funcție; alții au părăsit țara. Cazul judecătoarei Maria Lourdes Afiuni este cel mai recent și mai proeminent, în sensul că un judecător a fost închis și acuzat din cauza unei decizii pe care a luat-o. Cum ar putea judecătorii care soluționează cazul ei să acționeze independent, dacă președintele țării, în loc să aștepte procesul și analiza dovezilor de către aparatul judiciar, se referă în mod public la judecătoarea Afiuni ca la o infractoare și solicită pedeapsa maximă?
<P>
Maria Lourdes Afiuni și-a petrecut ultimele șapte luni într-un loc în care integritatea ei fizică și chiar viața îi sunt puse în pericol. Este închisă alături de mai mult de 20 de deținute pe care le-a condamnat de-a lungul anilor pentru infracțiuni foarte grave. Nu există nicio îndoială că această măsură a fost luată pentru a o umili și a o speria.
<P>
De vreme ce nu mă aștept la prea multe de la curțile de justiție venezuelene, îndrăznesc să-i cer președintelui Chávez să permită eliberarea dumneaei.
<P>
autoare. - (ES) Dle președinte Chávez, judecătoarea Afiuni trebuie eliberată imediat. Trebuie să aibă loc, fără întârziere, un proces corect, cu toate garanțiile necesare că se va putea apăra în fața acuzațiilor procurorului. Acest lucru nu ar fi doar corect din partea dvs., ci ar reprezenta și un gest umanitar demn de luat în seamă.
<SPEAKER ID="418" NAME="Véronique De Keyser" LANGUAGE="FR">
Dnă președintă, în cazul Mariei Lourdes Afiuni din Venezuela, problema este combaterea corupției, care reprezintă versiunea oficială, sau persecutarea unui oponent politic, care este versiunea New York Times, transmisă de către corespondentul său, Simon Romero?
<P>
Întrebarea merită fără îndoială să fie pusă, deoarece ambele combinații sunt des întâlnite în regimurile inflexibile. Totuși, grupul meu și-a retras semnătura de pe compromis și este gata să înainteze o rezoluție proprie. Cred că doreați să exagerați, doamnelor și domnilor, și nu doresc să folosesc acest caz - care cred că trebuie să fie clarificat - pentru a critica întregul regim venezuelean, lucru pe care dvs. încercați să-l faceți.
<P>
Care este miza problemei aici? Folosind o procedură excepțională, judecătoarea Afiuni a eliberat un bancher acuzat că a furat 27 de milioane de dolari americani de la o agenție de stat prin folosirea unui contract de import fals. A fost arestată în urma acestei eliberări și încarcerată. Condițiile sale de detenție sunt, într-adevăr, absolut îngrozitoare, așa cum sunt condițiile din toate închisorile din Venezuela. Totuși, nu ținem acum o dezbatere de urgență pe problema închisorilor. Prin urmare, acest lucru nu face din judecătoare o activistă pentru drepturile omului - nu s-a exprimat niciodată cu privire la aceste aspecte.
<P>
Ca și dvs, îndemn la un proces corect și rapid, cu toate garanțiile de apărare aferente, la continuarea luptei împotriva corupției care există în aparatul judiciar și la separarea strictă a sectorului politic de cel judecătoresc. Sunt de acord cu dvs cu privire la acest lucru, însă nu și cu restul.
<SPEAKER ID="419" NAME="Raül Romeva i Rueda">
autor. - (ES) Dnă președintă, sunt de aceeași părere cu dna De Keyser. Atunci când ni s-a solicitat cu câteva zile în urmă să dezbatem această chestiune în regim de urgență, am afirmat că acest caz al judecătoarei Afiuni merită atenție. Poate totuși nu sub forma unei rezoluții de urgență. Poate sub forma unei scrisori pe care diferiți deputați ar fi putut-o semna, demonstrându-ne îngrijorarea și detaliind cererea pe care o facem - sau, mai degrabă, pe care ar trebui s-o facem și mai trebuie încă să o facem - pentru ca garanțiile legale legate de toate procesele, incluzând aici cazul judecătoarei Afiuni, să fie respectate.
<P>
Aceasta a fost intenția, și cu această intenție grupul nostru a înaintat la rândul său o propunere de rezoluție în care am prezentat câteva puncte care coincid cu unele dintre opiniile exprimate și care, cred eu, este important să fie reamintite.
<P>
Totuși, ceea ce am constatat pe durata acestui proces este că, mai degrabă decât o rezoluție privind un caz specific de violare a drepturilor omului sau decât situația specifică prin care trece judecătoarea în acest moment, au existat alegații din punctul de vedere al opoziției venezuelene.
<P>
Nimeni nu va scăpa din vedere faptul că vom avea alegeri foarte curând. Mai mult, nu va scăpa atenției nimănui faptul că această rezoluție va fi folosită politic - politic! - în Venezuela.
<P>
Nu am nicio urmă de afinitate sau simpatie politică pentru dl Chávez; nici cea mai mică urmă. Totuși, nu doresc ca Parlamentul European să fie folosit pentru a face o campanie în favoarea opoziției care, în acest moment, folosește un caz individual pentru a știrbi credibilitatea unei întregi politici, care poate fi mai mult sau mai puţin aprobată, însă care trebuie să facă mereu obiectul unei dezbateri politice. Aceasta nu este dezbaterea pe care o derulăm astăzi; ea ar trebui să aibă loc în alt context, însă nu astăzi, nu aici, nu acum.
<P>
Rezoluția privind cazurile de încălcare a drepturilor omului, a democrației și a statului de drept are un mandat foarte precis și un scop foarte bine definit și ați pierdut mult timp folosind acest spațiu pentru a face alte lucruri care nu au nimic în comun cu rapoartele individuale și specifice referitoare la încălcările drepturilor omului. Mi se pare că, de la o vreme, întreaga Cameră, toate grupurile, simte nevoia să reflecteze la acest lucru, de dragul drepturilor omului.
<SPEAKER ID="420" NAME="Charles Tannock">
autor. - Dnă președintă, demagogia pură a președintelui venezuelean Hugo Chávez pare că nu cunoaște limite. Acum și-a stabilit ca țintă independența sistemului judiciar, care este următorul obstacol în calea asumării puterii absolute. Arestarea și încarcerarea judecătoarei Maria Lourdes Afiuni Mora reprezintă cea mai îndrăzneață și nerușinată încercare de a reduce la tăcere opoziția și de a submina separația puterilor în stat și statul de drept.
<P>
Nu reuşesc să-mi imaginez cum ar putea spera această judecătoare la un proces echitabil. Chávez a etichetat-o deja ca infractoare, a acuzat-o de luare de mită și a spus că ar trebui să stea în închisoare timp de 30 de ani. A spus de asemenea că Simón Bolívar ar fi împușcat-o, declarație foarte incendiară în contextul regimului din ce în ce mai dictatorial al lui Chávez și, din punctul meu de vedere, o incitare necugetată la violență.
<P>
Totuși, lui Chávez i-a reușit acest comportament, în mare măsură deoarece rămâne un critic isteric al Statelor Unite și, ca atare, este popular printre mulți europeni și deputați din această Cameră, cu orientare de stânga. Acest paradox continuă să submineze eforturile colective ale UE de a expune tendința alarmantă către totalitarism, care se manifestă în Venezuela.
<P>
(Aplauze)
<SPEAKER ID="421" NAME="Bernd Posselt" AFFILIATION="PPE">
(DE) (Întrebare adresată prin intermediul procedurii "cartonaşului albastru” în conformitate cu articolul 149 alineatul (8) din Regulamentul de procedură, d-lui Romeva i Rueda) Dnă președintă, aș dori să-l întreb pe dl Romeva dacă știe că Regulamentul de procedură nu menționează doar drepturile omului, ci și democrația și statul de drept ca subiecte ale acestei dezbateri. Mai mult, știe dumnealui că dl Chávez reprezintă un pericol pentru democrație și statul de drept?
<SPEAKER ID="422" NAME="Raül Romeva i Rueda" LANGUAGE="ES">
Dle Posselt, este o problemă de priorități. Cu două luni în urmă, dezbăteam exact această chestiune aici, în contextul unei rezoluții de urgență privind Venezuela. Ceea ce spun eu, mai precis, este faptul că trebuie să ne fie foarte clar ceea ce este important și care sunt prioritățile. Dacă trebuie să ținem o dezbatere despre Venezuela în Comisia pentru afaceri externe, haideți să o ținem, însă nu ar trebui să folosim această sesiune pentru a face lucruri care nu au nimic în comun cu raportarea fundamentală, specifică și la momentul oportun a încălcărilor drepturilor omului.
<SPEAKER ID="423" NAME="Joe Higgins">
autor. - Dnă președintă, această rezoluție care se presupune că este referitoare la drepturile omului din Venezuela, expune o ipocrizie masivă în rândul partidelor de dreapta din acest Parlament. Agenda reală nu este apărarea drepturilor omului ci, de fapt, avansarea ideii de răsturnare a guvernului lui Hugo Chávez din Venezuela și acordarea de sprijin opoziției venezuelene de dreapta, favorabilă marilor întreprinderi, care încă mai controlează porțiuni mari din mijloacele de informare aflate în proprietate privată, precum și industria și sectorul imobiliar al terenurilor și care îi include pe cei care au încercat o lovitură de stat deschisă cu mai puțin de 10 ani în urmă.
<P>
Guvernul Chávez a pus în practică unele măsuri progresiste, care au îmbunătățit traiul celor mai sărace pături ale societății, însă acest lucru a însemnat că Chávez s-a opus politicilor economice neoliberale pe care Uniunea Europeană și Statele Unite le-au impus cu forța asupra multor state din America Latină: politici cum ar fi dereglementarea, liberalizarea și privatizarea economiilor lor, spre beneficiul marilor corporații transnaționale bazate în UE și în Statele Unite. De aceea avem această campanie de discreditare.
<P>
Solicit ca această judecătoare Afiuni și toți prizonierii din Venezuela să fie tratați cu demnitate și să li se ofere un proces extrem de corect. Eu și alți colegi socialiști din Venezuela, de exemplu Socialismo Revolucionario, avem probleme majore cu unele aspecte ale politicilor lui Chávez: tendințele sporite de birocratizare și o tendință de tip stalinist de a încerca să se abuzeze de și de a discredita opoziția, venită din partea stângii din Venezuela și a mișcării laburiste. Dorim să vedem că resursele principale din Venezuela sunt în proprietate publică, însă sub un veritabil regim democratic de control și gestiune al lucrătorilor, care va pune bazele pentru crearea unei bogății și unor servicii suficiente pentru a transforma viețile marii majorități a poporului din Venezuela, punând capăt problemelor îngrozitoare, cum ar fi sărăcia și infracționalitatea și, în același timp, oferind drepturi sociale și umane democratice pentru toată lumea.
<SPEAKER ID="424" NAME="Bogusław Sonik" LANGUAGE="PL">
Dnă președintă, în această Cameră ne punem adeseori întrebarea care ni se adresează și nouă în circumscripțiile noastre electorale: cât de eficientă este munca noastră în domeniul protecției drepturilor omului? Dacă îl ascultăm pe colegul nostru comunist, care spune că discursurile pronunțate aici pot avea ca rezultat răsturnarea unui regim, sunt mulțumit și aș dori ca regimurile dictatoriale din Belarus, Zimbabwe și din alte state unde oamenii suferă din cauza unor astfel de regimuri să cadă ca urmare a celor spuse în această Cameră.
<P>
Sunt de asemenea cuprins de tristețe în fața atitudinii dnei De Keyser și a dlui Romeva i Rueda. Cu două luni în urmă ați spus același lucru - că acesta nu este forul și nici momentul în care se poate discuta despre Venezuela. Totuși, acesta este și momentul, și locul potrivit și ar trebui să-i protejăm pe acei oameni indiferent de simpatiile noastre politice diferite. Președintele Chávez și aparatul pe care-l controlează constant comit numeroase acte de persecuție politică și de hărțuire a reprezentanților opoziției democratice. În acest context, solicit eliberarea judecătoarei Afiuni și fac apel la Înaltul Reprezentant al Uniunii pentru afaceri externe și politica de securitate să trimită - închei chiar acum - o petiție către autoritățile venezuelene în care să exprime temerile Uniunii Europene cu privire la încălcările drepturilor omului, ale principiilor democratice și ale legii și ordinii din Venezuela.
<SPEAKER ID="425" NAME="Anneli Jäätteenmäki">
în numele Grupului ALDE. - Dnă președintă, mă bucur că Parlamentul European a pus cazul judecătoarei Afiuni pe agenda sa și își face auzit protestul împotriva încălcărilor drepturilor omului din Venezuela.
<P>
Mai mult, îndemn guvernul venezuelean să respecte poporul din Venezuela, precum și cartele internaționale ale drepturilor omului și să întreprindă niște pași reali în direcția democrației veritabile, în care drepturile omului și statul de drept sunt și vor fi respectate.
<P>
Cazul judecătoarei Afiuni ne reamintește în mod trist de atitudinea negativă a Venezuelei cu privire la drepturile omului. Detenția judecătoarei Afiuni este o încălcare a drepturilor sale personale fundamentale și o amenințare gravă la adresa independenței puterii judecătorești.
<SPEAKER ID="426" NAME="Eija-Riitta Korhola" AFFILIATION="PPE">
(FI) Dnă președintă, am discutat despre erodarea continuă a democrației din Venezuela, cu o altă ocazie, în urmă cu șase luni. O evoluţie vizibilă, deosebit de alarmantă, este reprezentată de atacurile guvernului la adresa presei și a libertății internetului, precum și de închiderea unor ziare, a unor posturi de radio, site-uri internet și canale de televiziune. Probabil că nu cunoaștem toate aspectele, însă, totuși, trebuie să acordăm atenție problemelor și principiilor asociate cu această situație. În această persecuție deschisă contra dnei Afiuni, președintele Chávez și-a asumat un rol în care atacă independența sistemului judiciar, deși ar trebui să fie principalul său protector.
<P>
Separația puterilor în stat este baza democrației și a statului constituțional, iar libertatea mediei este esențială pentru democrație și respectarea libertăților fundamentale. Exprimarea publică și liberă a opiniei și a ideilor este o garanție pentru participarea în procesul democratic și face posibilă existența unor alegeri libere și corecte și existența unei bune guvernări. Din fericire, nimeni de aici nu ar putea afirma contrariul.
<SPEAKER ID="427" NAME="Monica Luisa Macovei" AFFILIATION="PPE">
Dnă președinte, democrația în Venezuela este în pericol și aș dori să adaug un alt caz care se referă la limitarea, de către guvern, a libertății de expresie și la controlul acestuia asupra societății civile.
<P>
O situație recentă cu implicații în întreaga regiune este încercarea Venezuelei din iunie 2010 de a amenda o propunere de rezoluție referitoare la participarea societății civile la Organizația statelor americane. Venezuela dorea ca participarea societății civile să se supună dreptului intern. Există un precedent negativ. O clauză similară din Tratatul de implementare a Convenției interamericane împotriva corupției a fost folosită de către Venezuela pentru a preîntâmpina situația în care ONG-urile întocmesc rapoarte despre corupția din acest stat.
<P>
Comisia și Consiliul trebuie să susțină cu tărie și în mod deschis societatea civilă din Venezuela și trebuie să supravegheze cu mare grijă alegerile parlamentare viitoare. Legitimitatea viitorului parlament este crucială în aceste vremuri în care democrația se deteriorează. În cele din urmă, doresc să mă alătur celor care îndeamnă la eliberarea judecătoarei.
<SPEAKER ID="428" NAME="Corina Creţu" AFFILIATION="S&amp;D">
Aş vrea să spun încă o dată că asigurarea drepturilor omului a fost întotdeauna o prioritate pentru noi şi este în continuare, de aceea este firesc să ne îngrijorăm faţă de condiţiile în care se desfăşoară astfel de procese şi faţă de regimul de detenţie.
<P>
Cred că trebuie să ne asigurăm că e vorba de un proces corect, transparent, în concordanţă cu normele fundamentale ale statului de drept, dar, în acelaşi timp, nu cred că este cazul să folosim astfel de cazuri, pe care nu întotdeauna le cunoaştem foarte bine, ca pretext pentru lupta politică internă.
<SPEAKER ID="429" NAME="Miroslav Mikolášik" AFFILIATION="PPE">
(SK) Sunt stupefiat de modul în care președintele Chávez conduce Venezuela. Stilul său de conducere de stânga are reminiscențe din cele mai rele guvernări comuniste din Europa centrală și estică, din perioada care a precedat căderea Zidului Berlinului.
<P>
Maria Lourdes Afiuni a fost închisă pe nedrept, iar drepturile sale de bază, precum și libertatea sa de a lua hotărâri în calitate de judecător i-au fost încălcate. Este clar în acest caz că sistemul judiciar nu este independent, iar Venezuela și Chávez își bat joc de democrație.
<SPEAKER ID="430" NAME="Gabriel Mato Adrover" AFFILIATION="PPE">
(ES) Dnă președintă, nu este prima dată când vorbesc despre Venezuela și despre încălcările drepturilor omului care se produc în acea țară frumoasă și mă tem că nu va fi nici ultima.
<P>
În discursul meu precedent, m-am referit la jurnaliști. Astăzi mă refer la judecătorii de tipul judecătoarei Afiuni și, ca întotdeauna, la venezuelenii de rând care, ca și miile de canari care trăiesc acolo, vor doar să trăiască în pace și libertate. Acești oameni aspiră să-și protejeze pământul și activitățile, fără nesiguranța permanentă a "zilei de mâine”.
<P>
Venezuela a fost un tărâm de refugiu pentru mulți. Astăzi, din nefericire, este o țară în care libertatea de expresie și alte libertăți și drepturi sunt doar niște amintiri. Vorbim aici, astăzi, despre drepturile omului și despre cine le încalcă. Îmi doresc foarte mult ca susținerea noastră să ajungă la judecătoarea Afiuni și la toți cei care locuiesc în Venezuela, alături de speranța noastră că libertățile politice vor putea redeveni realitate.
<SPEAKER ID="431" NAME="Kristalina Georgieva">
membră a Comisiei. - Dnă președintă, UE monitorizează îndeaproape situația din Venezuela. În această privință, aș dori să subliniez faptul că împărtășim îngrijorările exprimate aici cu privire la circumstanțele arestării și detenției judecătoarei Maria Lourdes Afiuni și la declarațiile ulterioare referitoare la arestarea sa, emise de către autoritățile venezuelene.
<P>
Este important să reținem că Raportorul special al Națiunilor Unite pentru independența judecătorilor și avocaților și Grupul de lucru al Națiunilor Unite pe probleme de detenție arbitrară a calificat arestarea judecătoarei Maria Lourdes Afiuni ca fiind o lovitură extrem de îngrijorătoare la adresa independenței judecătorești. Experții Națiunilor Unite au mers și mai departe, declarând că represaliile la adresa exercitării funcțiilor lor, garantate constituțional, și la adresa creării unui climat de teamă în rândul judecătorilor și avocaților au servit exclusiv scopului de a submina statul de drept și de a obstrucționa justiția, susţinând că eliberarea imediată și necondiționată a judecătoarei Afiuni este imperativă. Comisia interamericană pentru drepturile omului a emis o măsură de protecție în favoarea judecătoarei Maria Lourdes Afiuni, subliniind responsabilitatea de a-i proteja viața și integritatea fizică și de a o transfera într-un loc sigur. Deși autoritățile venezuelene au raportat că a fost deținută separat de populația generală a închisorii, după cum s-a menționat aici, ea continuă să se afle în spatele gratiilor la Institutul național de orientare feminină, persoanele deținute alături de ea putând fi dintre cele pe care le-a condamnat anterior.
<P>
În contextul dialogului pe care îl poartă UE cu autorităţile venezuelene, am subliniat întotdeauna importanţa respectării în totalitate a obligaţiilor şi angajamentelor internaţionale din sfera drepturilor omului, ceea ce include libertatea de expresie, respectarea statului de drept și, în special, respectarea independenței judiciare. Aceste chestiuni au fost discutate în mod ferm în contextul dialogului nostru cu autoritățile venezuelene și, în timp ce autoritățile au afirmat că această încarcerare este în conformitate cu legislația venezueleană, pornind de la raționamentele Națiunilor Unite și ale Comisiei interamericane pentru drepturile omului și pe baza propriilor noastre raționamente, am simțit că este de fapt o problemă care ne îngrijorează profund.
<P>
Urmărim cu îngrijorare tendința de reapariție a polarizării politice în acest stat. Alegerile legislative din septembrie sunt percepute pe scară largă ca un jalon important pentru viitorul țării și acum este momentul ca UE să sublinieze importanţa ca aceste alegeri să se țină într-un mediu paşnic, transparent și în întregime democratic. Aș dori să profit de această ocazie pentru a sublinia faptul că UE încurajează toți actorii să se angajeze în procesul electoral într-un spirit de toleranță, responsabilitate civică și respectare a pluralismului de opinii.
<P>
Vom continua să urmărim îndeaproape evoluțiile din Venezuela, în contextul și pe baza angajamentului nostru de a susține și întări democrația și promovarea drepturilor omului și a libertăților fundamentale peste tot în lume, inclusiv în Venezuela.
<P>
(Aplauze)
<SPEAKER ID="432" NAME="Președinta">
Dezbaterea a fost închisă.
<P>
Votarea va avea loc în scurt timp.
<P>
Declaraţii scrise (Articolul 149 din Regulamentul de procedură)
<SPEAKER ID="433" NAME="Cristian Dan Preda  " AFFILIATION="PPE">
în scris. - Cazul Mariei Lourdes Afiuni este extrem de şocant pentru toţi cei ce apără valorile democraţiei şi demonstrează că statul de drept este doar un concept vid de sens în Venezuela. Politizarea puterii judiciare s-a accentuat odată cu venirea la putere a lui Hugo Chávez. Instanţele judiciare nu îndrăznesc de regulă să se pronunţe împotriva guvernului, iar atunci când acest lucru se întâmplă, consecinţele sunt dramatice. Este inadmisibil ca un judecător care nu îşi face decât datoria de a garanta cetăţenilor drepturile fundamentale să fie supus unor astfel de represalii. Guvernul venezuelian trebuie să procedeze la eliberarea rapidă a judecătoarei Afiuni şi să înceteze atacurile asupra independenţei justiţiei.
<P>
Trebuie, în acelaşi timp să plasăm acest caz în perspectiva alegerilor legislative din septembrie. Criminalizarea acţiunilor celor ce critică guvernul trebuie să înceteze, ca şi toate încercările de a limita libertatea de expresie şi libertatea presei. Deriva autoritară a regimului Chávezeste foarte preocupantă şi cred că nu trebuie să ne ferim să o spunem.
