<CHAPTER ID="018">
Modificarea Regulamentului (CE) nr. 717/2007 (telefonia mobilă) și a Directivei 2002/21/CE (comunicații electronice) (dezbatere)
<SPEAKER ID="120" NAME="Preşedintele">
Următorul punct pe ordinea de zi îl reprezintă raportul doamnei Vălean, în numele Comisiei pentru industrie, cercetare şi energie, referitor la propunerea de regulament al Parlamentului European şi al Consiliului de modificare a Regulamentului (CE) nr. 717/2007 privind roaming-ul în reţelele publice de telefonie mobilă în interiorul Comunităţii şi a Directivei 2002/21/CE privind un cadru de reglementare comun pentru reţelele şi serviciile de comunicaţii electronice - C6-0333/2008 -.
<SPEAKER ID="121" NAME="Adina-Ioana Vălean">
raportoare. - Doamnă preşedintă, doamnă comisar Reding, stimaţi colegi, se întâmplă rar ca un liberal să promoveze intervenţia pe piaţă prin reglementarea preţurilor, fie şi doar prin fixarea de limită maximă. Totuşi, în cazul tarifelor de telefonie mobilă în roaming, acest lucru este necesar şi nu poate fi realizat decât colectiv, la nivelul Uniunii Europene. Este necesar pentru că tarifele excesive ridică obstacole practice în calea liberei circulaţii şi în calea comunicării între cetăţenii europeni. Eliminarea acestor obstacole reprezintă unul dintre obiectivele fundamentale ale Uniunii Europene şi unul dintre obiectivele mele personale ca parlamentar european. De aceea am preluat responsabilitatea de a fi raportor pentru acest regulament, dar şi pentru raportul Parlamentului European adoptat la începutul lunii cu referire la barierele administrative şi juridice ridicate de statele membre în calea liberei circulaţii a cetăţenilor europeni.
<P>
Prezentul regulament este necesar pentru micul întreprinzător aflat în vizită de afaceri care trebuie să comunice cu colaboratorii de acasă pentru a rezolva o problemă. Este important pentru jurnalistul care trimite prin email o ştire direct de la locul evenimentului, este important pentru tânărul care trimite un mesaj-text iubitei sale, este important pentru lucrătorul din străinătate care doreşte să audă la telefon vocea copiilor săi. Toţi aceşti cetăţeni europeni au plătit şi încă plătesc adesea de trei sau patru ori mai multe pentru a folosi telefonul mobil, doar pentru că se află la câţiva kilometri de propria ţară, chiar în interiorul spaţiului comunitar.
<P>
Prin intermediul regulamentului pe care îl vom adopta mâine, preţurile excesive vor fi eliminate. Limitele maxime fixate de regulament permit încă operatorilor să obţină o marjă de profit importantă şi să concureze oferind preţuri mai scăzute. Avem în faţă o problemă complexă legată de fragmentarea şi de funcţionarea pieţei de telefonie mobilă în Europa.
<P>
Atunci când consumatorul îşi alege operatorul de telefonie mobilă, se uită în primul rând la tarifele naţionale sau la preţul oferit pentru un nou model de telefon mobil, dar analizează mai puţin tarifele de roaming. Dacă trece frontiera într-un alt stat al Uniunii este supus acestor tarife, chiar şi atunci când doar primeşte un apel. Consumatorul nu poate decât să aleagă să nu comunice cu telefonul mobil. Concurenţa dintre operatori nu funcţionează din acest punct de vedere. La rândul lui, operatorul din ţara de origine trebuie să îl plătească pe operatorul din reţeaua vizitată pentru a purta semnalul.
<P>
Unele ţări, cum ar fi destinaţiile turistice primesc mulţi vizitatori într-o perioadă scurtă de timp, altele dimpotrivă, au mai mulţi cetăţeni care pleacă în străinătate, cererea şi oferta sunt astfel dezechilibrate şi de aici rezultă tarife de gross ridicate şi între operatori. În plus, în unele ţări costul instalării şi operării reţelelor de telefonie mobilă este mai ridicat, de asemenea, operatorii mai mici sau cei nou intraţi pe piaţă au arătat că sunt adesea supuşi la preţuri discriminatorii din partea operatorilor mari paneuropeni. Până la urmă, tot consumatorii sunt cei care plătesc.
<P>
Regulamentul pe care îl vom adopta mâine este o soluţie pe termen scurt. Nu putem reglementa preţurile la nesfârşit, deoarece acest lucru afectează inovarea şi poate afecta competitivitatea. De aceea, regulamentul prevede obligaţia pentru Comisia Europeană de a analiza diverse alte mijloace de reglementare a pieţei. O parte din aceste mijloace sunt sugerate chiar de regulament: peste doi, trei ani vom putea dezbate mai multe opţiuni, având la dispoziţia noastră mai multe informaţii. Sper că atunci vom putea să realizăm un cadru legislativ pentru a avea tarife de roaming competitive pe termen lung.
<P>
În afară de acest aspect, Parlamentul a îmbunătăţit regulamentul, în opinia mea, din mai multe puncte de vedere. Am redus până la 50 de cenţi pe megabyte tarifele maxime de gross pentru transferul de date în roaming pentru a încuraja utilizarea acestui serviciu şi concurenţa corectă în domeniu. Am sporit transparenţa în ceea ce priveşte comunicarea către clienţi a tarifelor pentru accesarea Internetului pe mobil în roaming, am flexibilizat considerabil prevederile menite să limiteze la 50 de euro facturile lunare pentru transferul de date în roaming, pentru cei care doresc acest lucru. SMS-urile cu tarif de roaming ce se transmit odată ce consumatorul intră într-o reţea străină vor conţine şi o referire la numărul unic de urgenţă 112, am redus tarifele maxime pentru apelurile primite şi efectuate, păstrând o marjă de profit pentru operatori, am interzis operatorilor care încă mai practică acest lucru să taxeze clienţii aflaţi în străinătate pentru simplul fapt că cineva le lasă un mesaj vocal.
<P>
În încheiere, aş dori să mulţumesc colegilor din celelalte grupuri politice, doamnei comisar Reding şi colaboratorilor săi, doamnei ambasador Reinisova, reprezentanţilor preşedinţiei cehe şi franceze, Consiliului, precum şi colaboratorilor noştri din Parlamentul European, pentru eforturile depuse într-o perioadă scurtă de timp, astfel încât în această vară milioane de cetăţeni să se bucure de tarife corecte în roaming.
<SPEAKER ID="122" NAME="Viviane Reding">
membru al Comisiei - Doamnă preşedintă, sunt complet de acord cu raportoarea, pe care o felicit pentru activitatea promptă şi eficientă desfăşurată.
<P>
Ne confruntăm cu un obstacol pentru libertatea de circulaţie pentru că, dacă taxăm cetăţenii la factura telefonică la trecerea graniţelor, aceasta nu este piaţa internă pentru care ne luptăm şi pe care dorim să o construim. Pentru a le oferi cetăţenilor noştri această libertate de circulaţie, trebuie să scăpăm de aceste obstacole. Aceste obstacole privesc multe persoane. În Uniunea Europeană se află aproximativ 150 de milioane de cetăţeni care îşi folosesc telefonul mobil în roaming cel puţin o dată pe an atunci când se află în străinătate, iar acest lucru îi costă. Este vorba despre studenţi, despre călători şi despre turişti, dar şi despre muncitorii imigranţi, despre jurnalişti şi despre oamenii de afaceri care sunt afectaţi de cheltuielile foarte mari pentru comunicare.
<P>
Din acest motiv, îi mulţumesc Parlamentului European pentru promptitudinea cu care a răspuns la propunerea Comisiei. Cred că am reuşit ca o propunere să fie pusă în practică într-un timp record în Uniunea Europeană - doar şapte luni de la propunere la punerea în aplicare. Această propunere reprezintă o premieră şi, de asemenea, o premieră pentru interesele consumatorilor europeni.
<P>
Doresc să spun câteva cuvinte în legătură cu rezultatele primului pachet legislativ privind serviciile de roaming. Pentru roaming-ul de voce s-a obţinut un preţ cu 60% mai mic pentru cetăţeni şi un trafic cu 30% mai mare pentru industrie. Este interesant faptul că s-a înregistrat o creştere constantă a ratei de penetrare a telefoniei mobile în rândul cetăţenilor europeni. În Europa se înregistrează acum o rată medie de penetrare de 119%. Acesta este un record mondial şi, având în vedere scăderea preţurilor în roaming, asigurăm libertatea cetăţenilor care folosesc telefonia mobilă. Şi industria câştigă considerabil pentru că traficul creşte în continuu. În acelaşi timp, scad preţurile naţionale. De când Comisia Barroso s-a ocupat de această problemă, preţurile pentru telefonia mobilă la nivel naţional au scăzut cu aproximativ 35%. Acesta este un răspuns la criticile care susţin că dacă reducem preţul în roaming vor creşte preţurile naţionale. Nu este aşa. Statisticile arată chiar contrarul.
<P>
Acum facem un pas înainte: desigur, întâi în ceea ce priveşte roaming-ul de voce. Cred că este bine faptul că reducem în continuare preţurile maxime, astfel încât ofertele să poată concura sub aceste preţuri maxime. Să nu uităm de roaming-ul pentru SMS-uri, pentru că în fiecare an se trimit 2,5 miliarde de mesaje text în Uniunea Europeană. Veniturile generate de industrie din aceste SMS-uri sunt de aproximativ 800 de milioane de euro. Cine trimite mesajele? În principal tineretul: 77% din tinerii până în 24 de ani folosesc mesajele text când se află în străinătate pentru că este mai simplu şi mai ieftin. Ei sunt pedepsiţi când trebuie să plătească un preţ foarte ridicat în roaming. Bun: reducem aceste preţuri pentru ca mesajele text să devină un lucru normal, chiar dacă te afli acasă sau într-o ţară vecină. Consumatorii vor avea aşadar mult de câştigat. Reducerea - care va fi votată mâine în Parlament - este de 60% pentru mesajele text. În ceea ce priveşte facturarea la secundă pentru apelurile în roaming: altfel spus, oamenii nu trebuie să plătească pentru ce nu au folosit, ci doar pentru ce au folosit cu adevărat. Vom reduce şi actuala taxă ascunsă de 24%, astfel încât cetăţenii să plătească doar pentru ceea ce au consumat. La fel şi pentru roaming-ul de date, unde considerăm că am progresat.
<P>
Însă, deşi dorim să asigurăm un mediu în care să putem descărca, indiferent unde ne aflăm, un film, un articol de ziar sau o fotografie pe care să o trimitem prietenilor, facturile ating valori halucinante. Am primit copii după facturi ale unor persoane care s-au aflat în altă ţară timp de trei sau patru zile şi au trebuit să plătească mii de euro doar pentru că şi-au descărcat programul de televiziune preferat sau articolele de ziar pe care sunt obişnuiţi să le citească. Această situaţie va înceta acum, printre altele fiindcă noul regulament prevede o limită de întrerupere a serviciului, care se va aplica automat începând cu 1 iulie 2010, pentru a asigura protecţia consumatorilor.
<P>
Aceasta este, deci, o zi mare pentru Europa şi o zi mare pentru consumatorii europeni. Multe mulţumiri Parlamentului care a acţionat foarte prompt. Cred că toată lumea va înţelege că acest Parlament lucrează pentru cetăţenii săi.
<SPEAKER ID="124" NAME="Syed Kamall">
raportor pentru aviz al Comisiei pentru piaţa internă şi protecţia consumatorilor - Domnule preşedinte, pot să încep prin a le mulţumi înainte de toate raportorilor alternativi ai Comisiei pentru piaţa internă aparţinând tuturor grupurilor politice, precum şi personalului şi consilierilor acestora? Cred că în cadrul Comisiei pentru piaţa internă putem fi mândri că am ajuns la un consens în ceea ce priveşte transparenţa crescută şi modurile prin care putem în sfârşit elimina problema "şocului facturii”. Şocul facturii dăuna reputaţiei operatorilor de telefonie mobilă, dar în primul rând acesta dăuna consumatorilor.
<P>
Cu toate acestea, când vine vorba de plafonarea preţurilor, mai sunt încă unele lucruri care mă îngrijorează. Trebuie să ne întrebăm ce consumatori vor beneficia de politica de tip sovietic a plafoanelor tarifare. Dat fiind faptul că numai 35% dintre consumatori folosesc serviciile de roaming şi că cifrele pentru cei care le folosesc în mod regulat sunt mult mai mici, după cum a recunoscut şi doamna comisar, şi dat fiind faptul că de această legislaţie va beneficia un număr restrâns de consumatori privilegiaţi cum ar fi oficialii de la Comisie, deputaţii în Parlamentul European, lobbyiştii şi oamenii de afaceri, să sperăm că nu luăm de la săraci pentru a plăti conversaţii telefonice mai ieftine celor bogaţi.
<SPEAKER ID="125" NAME="Manolis Mavrommatis" LANGUAGE="EL">
Domnule preşedinte, doamnă comisar, doamnelor şi domnilor, aş dori să încep prin a-i felicita atât pe doamna raportoare Vălean cât şi pe domnul Rübig, raportor pentru prima reglementare cu privire la serviciile de roaming, pentru excelenta colaborare în Comisia pentru cultură şi educaţie, în cadrul căreia am fost raportor pentru aviz, cu privire la o chestiune care, în mod normal, prezintă interes pentru 150 de milioane de consumatori şi pentru industria telecomunicaţiilor.
<P>
Ca urmare a aplicării reuşite a primului regulament adoptat în urmă cu doi ani, Parlamentului European i se cere să adopte un regulament revizuit care să includă reglementări cu privire la preţurile pentru mesajele text şi serviciile de date.
<P>
Aş dori să discut beneficiile noului regulament, în special pentru cei care călătoresc în interes de serviciu. Profesioniştii media, de exemplu, folosesc deseori această funcţie pentru a descărca fişiere pe telefonul lor mobil.
<P>
Regulamentul revizuit va fi ca o supapă de siguranţă împotriva tarifelor excesive şi necontrolate impuse astăzi de companiile de telefonie mobilă, aşa cum a spus doamna comisar. De aceea consider că un vot favorabil pentru prezentul raport va constitui o altă victorie a Parlamentului în lupta pentru protecţia consumatorilor şi un alt pas înainte care va revigora piaţa internă.
<P>
În ultimul rând, cred şi sper că, dacă există un consens între instituţii, acest regulament va intra în vigoare în vară, astfel încât cei care pleacă în călătorie să fie protejaţi de tarifele neclare şi excesive ale companiilor de telefonie mobilă.
<SPEAKER ID="126" NAME="Paul Rübig" LANGUAGE="DE">
Vă mulţumesc, domnule preşedinte. Aş dori s-o felicit în special pe doamna raportoare Vălean, dar şi pe doamna comisar Reding, care a dat dovadă de un extraordinar angajament în negocierile pentru Regulamentul Roaming II. Consider că aceste negocieri şi de asemenea, bineînţeles, obiectivul de a aduce la acelaşi nivel tarifele naţionale şi tarifele pe care le plătim în alte ţări europene, constituie un important pas înainte.
<P>
Este bine, de asemenea, că autorităţilor naţionale de reglementare sunt, de asemenea, acum responsabile de serviciile de roaming şi că acestea vor prelua în consecinţă rolul de control şi monitorizare, ceea ce va duce la o transparenţă crescută. Transparenţa este de importanţă vitală pentru funcţionarea unei pieţe. Până acum aceasta lipsea în mai multe domenii, şi exista un abuz de piaţă evident.
<P>
Nu este corect să se ceară până la o mie de ori mai mult pentru serviciile de date în roaming, aşa cum se întâmplă deseori. Tarifarea la secundă a apelurilor primite va aduce, de asemenea, un progres considerabil şi va atrage reduceri ale costurilor pentru cetăţenii europeni.
<SPEAKER ID="127" NAME="David Hammerstein" LANGUAGE="ES">
Domnule preşedinte, intervenţia este necesară atunci când piaţa nu funcţionează. Încă o dată am desfiinţat un tabu: piaţa liberă nu este sfântă, în special pe timp de criză, când buzunarele consumatorilor europeni sunt mai goale ca niciodată.
<P>
Acest acord, menit să limiteze costurile excesive ale apelurilor şi mesajelor text în roaming, este în beneficiul consumatorilor, promovează comunicarea între ţările europene şi promovează o Europă eficace şi constructivă.
<P>
Facturile de telefon ale milioane de cetăţeni europeni ar putea scădea sau, pe de altă parte, s-ar putea întâmpla exact contrariul: dat fiind faptul că un mesaj text ar costa numai 11 cenţi, s-ar putea ca oamenii să trimită mesaje toată ziua şi să cheltuiască până la urmă aceeaşi sumă.
<P>
Măsurile de transfer care prevăd o tarifare la secundă după primele treizeci de secunde sunt foarte bine primite. Costul maxim al mesajelor text şi al serviciilor de date ar fi putut fi mai scăzut, dar am făcut acest compromis de dragul unui acord.
<P>
Aş dori să mulţumesc doamnei comisar Reding, doamnei Vălean şi raportorilor din toate grupurile politice, deoarece împreună am dat un bun exemplu de acţiune a Uniunii Europene în timp de criză.
<SPEAKER ID="128" NAME="Preşedintele">
Ca să terminăm într-o notă optimistă, ceea ce este foarte important, în special înainte de alegeri. Îi dau cuvântul doamnei Ţicău în cadrul procedurii "catch-the-eye”.
<SPEAKER ID="129" NAME="Silvia-Adriana Ţicău   -" AFFILIATION="PSE">
(RO) Domnule preşedinte, doamnă comisar, doresc să felicit colegii pentru munca şi pentru raportul efectuat, da, Parlamentul European lucrează în interesul cetăţenilor europeni şi îmi aduc aminte că la dezbaterea anterioară de acum doi ani privind reducerea tarifelor pentru telefonia mobilă în sistem roaming era o foarte mare dezbatere. Mă bucur că acum nu au mai fost puncte de vedere divergente, ci cu toţii am adoptat rapid această reducere de tarife. Vreau să apreciez ca fiind deosebit de importantă reducerea în continuare şi mai mult a tarifelor existente pentru telefonia mobilă, atât pentru apeluri în ieşire, cât şi pentru cele primite, dar mai ales reducerea tarifelor pentru SMS-uri.
<P>
Într-adevăr, ne adresăm nu doar generaţiei tinere, ci tuturor celor care călătoresc în Uniunea Europeană şi într-adevăr această măsură este pe de o parte pentru protecţia consumatorilor, dar în acelaşi timp este şi un bun exemplu privind modul în care piaţa poate fi reglementată în interesul cetăţenilor europeni.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Domnule preşedinte, doamnă comisar, telefonul mobil şi internetul au devenit simboluri ale mobilităţii şi inovaţiei. Aşadar, cetăţenii ar trebui să aibă un acces simplu şi larg la serviciile de telecomunicaţii. În pofida apelurilor repetate ale doamnei comisar, tarifele serviciilor SMS în roaming sunt încă în medie cu mult mai ridicate şi depăşesc cu mult tarifele naţionale pentru aceste servicii. Trebuie să ne străduim să schimbăm această situaţie. În această privinţă consider munca realizată de Comisie şi de doamna comisar ca fiind deosebit de valoroasă.
<P>
Situaţia este similară în ceea ce priveşte internetul. De ce folosirea internetului pe telefonul mobil trebuie să fie un lux? Suntem cu toţii de acord că trebuie să asigurăm cel mai larg acces posibil la internet. O reducere a tarifelor pentru serviciile de date în roaming ar constitui cu siguranţă un pas înainte în această privinţă. Acest fapt este important, deoarece această problemă priveşte într-o mare măsură tinerii.
<SPEAKER ID="131" NAME="Bogusław Liberadzki" AFFILIATION="PSE">
(PL) Domnule preşedinte, doamnă comisar, sunt mulţumit de direcţia pe care am adoptat-o. Mă refer la reducerile drastice ale tarifelor pentru apelurile voce în roaming şi accesul la internet. Acesta este primul pas, şi cred că vor urma şi alţii. Aceşti factori pot accelera realizarea strategiei de la Lisabona. Acest lucru este important pentru procesul de educaţie şi pentru tânăra generaţie. Este important ca internetul să fie accesibil oamenilor relativ săraci şi acelora cu venituri scăzute. Ne îndreptăm într-o direcţie bună. Aceste noutăţi vor fi fără îndoială primite cu bucurie. Aş dori să mulţumesc Comisiei.
<SPEAKER ID="132" NAME="Alojz Peterle" AFFILIATION="PPE-DE">
(SL) Aş dori să le felicit din toată inima pe doamna raportoare şi pe doamna comisar. Doamnă comisar, în urmă cu câţiva ani v-am spus că nu îmi place să fiu pedepsit pentru că sun în străinătate. Nu mă aşteptam să văd atât de repede o îmbunătăţire a situaţiei mele de consumator, şi în special de la această directivă.
<P>
Această directivă demonstrează că Uniunea Europeană este capabilă să îşi folosească politicile comune pentru a construi o relaţie mai apropiată cu cetăţenii ei oferindu-le beneficii acolo unde aceştia sunt mai afectaţi - la buzunare. Această directivă înseamnă consolidarea Europei, o mai mare competitivitate şi o economie unică şi, din punctul meu de vedere, este una dintre reuşitele cheie ale mandatelor actuale ale Comisiei şi Parlamentului. Singurul lucru pe care mi-l doresc acum este să continuăm în această direcţie şi să acordăm la fel de multă atenţie consumatorilor şi în următorul mandat. Felicitări încă o dată şi vă mulţumesc foarte mult.
<SPEAKER ID="133" NAME="Viviane Reding">
membră a Comisiei - Domnule preşedinte, aş dori mai ales să le mulţumesc deputaţilor, care au făcut o treabă excelentă. În primul rând, bineînţeles, doamnei raportoare Vălean, dar şi raportorilor celorlalte comisii, raportorilor alternativi şi purtătorilor de cuvânt ai grupurilor politice. Aceştia au făcut posibil ca, în numai şapte luni, o propunere foarte importantă pentru libera circulaţie a persoanelor şi pentru scăderea tarifelor excesive să devină realitate. Cred că este un moment important pentru piaţa internă. Este un moment important care le demonstrează cetăţenilor că deputaţii europeni îi iau în serios.
<P>
Cu toate acestea, dacă îmi daţi voie, aş dori să spun - cu tot respectul pentru domnul Kamall, de exemplu - că atunci când piaţa nu funcţionează, este de datoria liderilor politici să intervină. Aş dori ca cineva din această Cameră să-mi explice cum putem spune că piaţa funcţionează când pentru operatori costul transferării unui mesaj text dintr-o ţară în alta este sub 11 cenţi, iar în acelaşi timp consumatorii sunt obligaţi să plătească peste 28 de cenţi. În acest caz, ceva nu merge.
<P>
Deci dacă acum fixăm un plafon de 11 cenţi, cred că lăsăm destulă libertate de mişcare; lăsăm destulă libertate pentru dezvoltarea concurenţei. La fel ca cei mai mulţi dintre dumneavoastră, mi-aş fi dorit ca piaţa să fi funcţionat, ca să nu fi fost nevoie să facem acest lucru. Să sperăm că nu va mai fi nevoie de o astfel de intervenţie în viitor şi să sperăm că după această decizie piaţa va funcţiona cu adevărat în interesul industriei, în interesul cetăţenilor, în interesul liberei circulaţii şi în interesul pieţei interne unde fiecare cetăţean poate să călătorească fără să fie pedepsit de o factură de telefon.
<SPEAKER ID="134" NAME="Adina-Ioana Vălean">
raportoare - Reducerea preţurilor la roaming este necesară, absolut, piaţa nu funcţionează, de acord. Cum reglementăm este un lucru pe care încă putem să îl mai discutăm.
<P>
Propunerea Comisiei de stabilirea a unor tarife maxime este cea pe care o discutăm acum. Este cel mai bun instrument? Nu ştim, dar este singura opţiune pe care o avem la dispoziţie în acest moment. Sper ca în viitor să putem găsi metode alternative.
<P>
Un ultim cuvânt pe care aş dori să îl adresez referitor la industria din domeniu: nu trebuie să lăsăm să se înţeleagă că industria de telefonie mobilă este un exploatator nemilos al consumatorilor. O astfel de idee ar putea fi periculoasă pentru că industria este una de succes care se traduce în locuri de muncă, contribuţii semnificative la bugete şi inovaţie tehnologică. De aceea, cred că este important pentru noi, cei care reglementăm piaţa, să nu ne declarăm satisfăcuţi pe deplin de munca noastră şi să avem în vedere să o îmbunătăţim pentru a obţine efecte benefice pe termen lung.
<P>
Mulţumesc tuturor celor implicaţi în acest raport şi sper să discutăm acelaşi lucru şi cu un alt prilej.
<SPEAKER ID="135" NAME="Preşedintele">
Dezbaterea este închisă.
<P>
Votul va avea loc miercuri, 22 aprilie 2009.
