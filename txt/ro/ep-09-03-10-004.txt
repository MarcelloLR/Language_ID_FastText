<CHAPTER ID="004">
Decizia privind aplicarea procedurii de urgenţă
<SPEAKER ID="009" NAME="Preşedinta">
Următorul punct se referă la votul privind utilizarea procedurii de urgenţă pentru propunerea de regulament al Consiliului privind un plan multianual de refacere a stocurilor de ton roşu din Oceanul Atlantic de Est şi din Marea Mediterană.
<SPEAKER ID="010" NAME="Philippe Morillon" LANGUAGE="FR">
Doamnă preşedintă, doamnelor şi domnilor, cererea de urgenţă care ne-a fost prezentată în această dimineaţă, în aplicarea articolului 134 din Regulamentul de procedură, ne-a fost trimisă săptămâna trecută de către Consiliu şi se referă, după cum aţi spus, la propunerea de regulament al Consiliului privind un plan multianual de refacere a stocurilor de ton roşu din Oceanul Atlantic de Est şi din Marea Mediterană.
<P>
Scopul acestei propuneri este de a pune în aplicare noul plan de refacere a stocurilor, recomandat pentru aceste regiuni de către Comisia pentru conservarea tonului din Oceanul Atlantic, în cadrul reuniunii sale din noiembrie.
<P>
După cum a precizat Consiliul în cererea sa de aplicare a procedurii de urgenţă, acest regulament trebuie să intre în vigoare înaintea începerii sezonului principal de pescuit, în data de 15 aprilie, ceea ce înseamnă că procedura obligatorie de consultare a Parlamentului trebuie să aibă loc în cadrul acestei sesiuni plenare, pentru a deschide calea către un acord politic în Consiliu în următoarele săptămâni.
<P>
Luând în considerare acest lucru, precum şi faptul că Uniunea Europeană trebuie să-şi respecte angajamentele internaţionale şi să contribuie la eforturile indispensabile de gestionare a crizei acute a stocurilor de ton roşu, Comisia pentru pescuit a Parlamentului European a aprobat în unanimitate cererea de aplicare a procedurii de urgenţă. Prin urmare, vă invit să confirmaţi acest aviz favorabil în cadrul votului din această dimineaţă.
<SPEAKER ID="012" NAME="José Ribeiro e Castro" AFFILIATION="PPE-DE">
(PT) Doamnă preşedintă, este vorba despre o chestiune succintă privind ordinea de zi a acestei săptămâni. Ziua de miercuri, 11 martie, este Ziua europeană a victimelor terorismului. Această zi a fost propusă prima dată de către Parlament, printr-un vot care a avut loc în data de 11 martie 2004. În acea zi purtam discuţii referitoare la o evaluare a spaţiului de libertate, securitate şi justiţie. Era ziua atacurilor tragice din Madrid. Iniţial, fusese propusă ziua de 11 septembrie, însă, având în vedere tragedia care s-a întâmplat în acea zi, Parlamentul a votat pentru ziua de 11 martie.
<P>
Câteva zile mai târziu, la 25 martie, dacă îmi amintesc bine, Consiliul European a desemnat această zi ca fiind Ziua europeană a victimelor terorismului. Cu toate acestea, mâine, 11 martie, are loc o reuniune plenară şi observ că în ordinea de zi nu se menţionează niciun fel de comemorare. Aş dori să ştiu dacă sesiunea din această săptămână prevede un astfel de eveniment.
<SPEAKER ID="013" NAME="Preşedinta">
Domnule Ribeiro e Castro, din câte ştiu, Preşedintele va prezenta mâine, în deschiderea reuniunii plenare, o declaraţie privind ziua la care faceţi referire şi circumstanţele deosebite legate de aceasta. Această declaraţie va juca un rol în sensul remarcii dvs.
