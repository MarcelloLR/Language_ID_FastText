<CHAPTER ID="003">
Declarațiile Președinției
<SPEAKER ID="007" NAME="Președintele">
Aș dori să încep prin a face câteva comentarii. Azi sărbătorim Ziua Europei. Mi-am petrecut toată ziua în Florența, care, după cum știți, este locul în care își are sediul Institutul Universitar European și unde are loc Festivalul Europei. A avut loc și o conferință pe tema stării Uniunii Europene și m-am întâlnit cu studenții de la Institutul Universitar European.
<P>
Sărbătorim cea de-a 61-a aniversare a memorabilei declarații a lui Robert Schuman care a deschis drumul pentru crearea Uniunii Europene, iar noi am realizat deja multe împreună. Robert Schuman ar fi fost mândru de realizările noastre. Părinții noștri fondatori știau că există crize pentru a fi depășite și pentru a ne ajuta să construim o bază solidă pentru viitor, așa că astăzi, 9 mai, amintindu-ne de trecut, lucrăm asupra prezentului și așteptăm cu nerăbdare viitorul, plini de speranță.
<P>
În al doilea rând, astăzi, Uniunea Europeană este un participant cu drepturi depline în afacerile internaționale. Acest lucru a fost confirmat la 3 mai de către Adunarea Generală a Națiunilor Unite, care a acceptat participarea Uniunii Europene la lucrările Organizației Națiunilor Unite cu o majoritate covârșitoare. Reprezentanți ai Uniunii Europene vor putea să ia cuvântul în cadrul Adunării Generale și să prezinte amendamentele convenite de către statele membre ale UE. Aceasta este o realizare comună a statelor membre, a Comisiei și Consiliului, dar și a Parlamentului European. Trebuie să fim uniți în ceea ce spunem și ceea ce facem. Acțiunea noastră comună este deosebit de importantă, deoarece ne confruntăm cu necesitatea de a decide cu privire la acțiunile viitoare din Africa de Nord, acolo unde tensiunile sunt în creștere, precum și în Siria și Bahrain.
<P>
Punctul trei: la 17 mai, vom respecta Ziua internațională împotriva homofobiei în Uniunea Europeană. Uniunea Europeană luptă împotriva discriminării pe toate fronturile, în Europa, precum și în afara ei. Homofobia nu face excepție. Din păcate, oameni din întreaga lume încă sunt persecutați, torturați și chiar omorâți. Obligația de a-i proteja pe cei discriminați este parte integrantă din cele mai importante acte juridice ale noastre, din Tratat și din Carta drepturilor fundamentale. Noi nu ne vom îndepărta de la această obligație.
<P>
Și în sfârșit, punctul patru: Parlamentul European condamnă în totalitate executarea unuia dintre cei condamnați la moarte de către tribunalul militar din Fâșia Gaza pentru cooperarea cu Israelul. Uniunea Europeană este întotdeauna împotriva pedepsei cu moartea. O întoarcere la a efectua execuții subminează eforturile pentru o reconciliere durabilă în Palestina.
