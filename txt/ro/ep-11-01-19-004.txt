<CHAPTER ID="004">
Concluziile reuniunii Consiliului European din 16-17 decembrie (dezbatere) 
<SPEAKER ID="008" NAME="Președinte">
Următorul punct este declarația Consiliului European și a Comisiei Europene cu privire la concluziile reuniunii Consiliului European din 16-17 decembrie. Conform tratatului, președintele Consiliului European, dl Van Rompuy, va prezenta raportul.
<SPEAKER ID="009" NAME="Herman Van Rompuy">
președinte al Consiliului European. - În primul rând, vă urez tuturor un An Nou fericit! Pur și simplu, fac această urare pentru dvs. și pentru Uniunea noastră, în aceste vremuri dificile. Pentru că a trecut deja o lună de la cel mai recent Consiliu European, permiteți-mi să vă reamintesc că am prezentat de fiecare dată Conferinței președinților un raport complet cu privire la rezultatele Consiliului European la doar câteva ore după fiecare reuniune.
<P>
În cadrul reuniunii Consiliului European din decembrie, în prima zi ne-am concentrat asupra problemelor economice și în cea de-a doua zi asupra politicii externe. În ceea ce privește politica economică, am ajuns la câteva concluzii importante. În primul rând, am decis cu privire la propunerea de modificare limitată a tratatului necesară pentru a stabili un mecanism permanent pentru a proteja stabilitatea financiară a zonei euro în ansamblu. În principiu, în urma acordului nostru, la reuniunea noastră din octombrie în cadrul căreia s-a decis că o astfel de modificare a tratatului este necesară, i-am consultat membrii Consiliului European cu privire la posibilul mod de redactare și conținut al modificării. Am obținut un acordul cu privire la un text care constă în două propoziții, care să fie adăugate articolului 136 din tratat. Citez:
<P>
"Statele membre a căror monedă este euro pot institui un mecanism de stabilitate care va fi activat în cazul în care este indispensabil pentru a garanta stabilitatea zonei euro în ansamblul său. Acordarea oricărei asistențe financiare necesare în conformitate cu acest mecanism va fi supusă unei stricte condiționări.”
<P>
Acesta este un element esențial în eforturile noastre de a face Europa mai rezistentă la criză. Este important nu numai pentru certitudinea juridică, ci și pentru credibilitatea pieței. Deoarece această modificare nu va spori competențele Uniunii, toți membrii Consiliului European au convenit că este adecvat să se utilizeze o procedură de revizuire simplificată. Acest lucru are nevoie, în prezent, de avizul Parlamentului, precum și de cel al Comisiei Europene și al Băncii Centrale. Sperăm să obținem aprobarea dvs. Trebuie să vă reamintesc că este important să acționăm cât mai rapid și cât mai eficient posibil în această problemă într-o perioadă în care volatilitatea pieței rămâne o preocupare.
<P>
Știu că dvs. și comisiile dvs. responsabile ați urmărit îndeaproape această chestiune, mai ales în cadrul activității Grupului operativ privind guvernanța economică pe care l-am prezidat și care a permis organizarea unor reuniuni între mine și cei șapte președinți ai celor mai implicate comisii parlamentare. Aș dori să îi mulțumesc dlui Președinte Buzek pentru contribuția sa la această chestiune în cadrul Consiliului European și pentru că ne-a informat despre dorința Parlamentului de a acționa rapid cu privire la această problemă.
<P>
Cu ajutorul avizului dvs., Consiliul European va putea transforma acest proiect de decizie într-o decizie completă în cadrul reuniunii sale din martie. Apoi, modificarea adusă tratatului va trebui aprobată în fiecare stat membru. Scopul este ca modificarea să intre în vigoare la 1 ianuarie 2013 cel târziu, astfel încât mecanismul permanent în sine să poată fi aplicat din iunie 2013.
<P>
Consiliul European a analizat, de asemenea, care ar putea fi trăsăturile-cheie ale viitorului mecanism. Încă din octombrie, am solicitat Comisiei să întreprindă activitățile pregătitoare. Acest lucru a avut drept urmare o declarație a miniștrilor de finanțe ai Eurogrup la 28 noiembrie, care a fost pe deplin aprobată în cadrul reuniunii Consiliului European. Aceasta prevede că viitorul mecanism european de stabilitate va fi elaborat pe baza mecanismului actual, care prevede implicarea FMI. UE va continua să respecte strict standardele FMI și practicile internaționale. Cu privire la rolul sectorului privat, se vor lua decizii de la caz la caz, astfel implicarea sectorului privat nu va fi o cerință premergătoare pentru sprijinul în cadrul viitorului mecanism de stabilitate.
<P>
În final, Consiliul European, a discutat, de asemenea, în profunzime evoluțiile economice recente și modul în care ar trebuie să se abordeze provocările cu care se confruntă toate economiile europene pe termen scurt și pe termen lung. Președintele Băncii Centrale a fost, de asemenea, prezent și declarația șefilor de stat sau de guvern din zona euro și a instituțiilor UE prezente a fost salutată de către Consiliul European. Această discuție a confirmat simțul determinării și al unității dintre statele membre și instituții. Toți cei prezenți au participat la analiza de bază. Insist: toate cele 27 de state sunt de acord, chiar dacă analiza se concentrează în special asupra celor 17 țări a căror monedă este euro. Prin urmare, avem voința comună de a crește rezistența economiilor noastre la criză și de a consolida creșterea economică structurală în Europa.
<P>
Permiteți-mi să menționez elementele acestei abordări reciproce care reflectă declarația adoptată. Trei aspecte se referă la activitatea pe care trebuie să o întreprindă guvernele naționale: primul dintre acestea este responsabilitatea fiscală; cel de al doilea aspect se referă la stimularea creșterii economice; cel de al treilea aspect se referă la cele două țări cu programe de sprijin, Grecia și Irlanda, care pun în aplicare cu fermitate măsurile necesare și salutăm cu toții eforturile acestor două guverne și ale populațiilor lor.
<P>
Alte două aspecte se referă la activitatea care trebuie întreprinsă de statele membre și de instituțiile Uniunii Europene împreună. În primul rând, Consiliul European solicită celorlalte instituții, mai ales Parlamentului, să se asigure că acordurile încheiate în luna octombrie, pe baza activității grupului operativ pe care l-am prezidat, cu privire la Pactul de stabilitate și de supraveghere macroeconomică, să fie aplicate până în vară. Aceasta este datoria noastră comună. În al doilea rând, am convenit să efectuăm noi teste de rezistență în sectorul bancar cu scopul de a asigura o transparență totală în contextul mai larg al exercițiului anual al UE.
<P>
Determinarea noastră este clară. Șefii de stat sau de guvern din zona euro și instituțiile UE sunt pregătite să facă orice este necesar pentru a asigura stabilitatea zonei euro în ansamblu. Se continuă dezvoltarea elementelor acestei abordări generale.
<P>
În cea de-a doua zi a reuniunii noastre, ne-am concentrat asupra relațiilor noastre cu partenerii strategici. Cathy Ashton a prezentat rapoarte privind progresul înregistrat în ceea ce privește modul de abordare a partenerilor strategici și i-am informat pe colegi cu privire la rezultatele pozitive ale celor trei reuniuni recente la nivel înalt, și anume: întâlnirea la nivel înalt cu președintele Obama, în cadrul căreia am deschis noi căi de cooperare transatlantică în materie de creștere economică, locuri de muncă și securitate, cum ar fi creșterea economică ecologică și securitatea cibernetică; întâlnirea la nivel înalt cu președintele Medvedev în cadrul căreia am ajuns la un acord bilateral privind aderarea Rusiei la OMC, o realizare majoră; și întâlnirea la nivel înalt cu prim-ministrul Singh al Indiei în cadrul căreia s-au făcut progrese pentru încheierea unui acord ambițios și echilibrat de liber schimb, care sperăm să aibă rezultate în primul semestru al acestui an și în cadrul căreia a fost prezentată o declarație comună cu privire la terorismul internațional.
<P>
Aceste întâlniri la nivel înalt au arătat că, pentru partenerii noștri, Uniunea Europeană nu reprezintă numai o uniune economică și un bloc comercial, ci și un partener geopolitic.
<P>
Consiliul European a decis, de asemenea, să acorde Muntenegrului statutul de țară candidată. Acesta subliniază convingerea existentă în cadrul Consiliului European că țările din Balcanii de Vest au o vocație europeană.
<P>
În final, am convenit, de asemenea, asupra poziției referitoare la Côte d'Ivoire, în conformitate cu ceea ce au decis miniștrii afacerilor externe cu câteva zile în urmă, de a transmite un semnal clar cu privire la necesitatea de a respecta rezultatele alegerilor democratice.
<P>
După cum știți, la 4 februarie, Consiliul European va aborda în principal agenda noastră privind creșterea economică. Inovarea și energia - în special securitatea energetică - sunt elemente-cheie în acest sens. În luna martie, va avea loc prima noastră încercare privind așa-numitul "semestru european”. Acesta nu trebuie să fie un proces birocratic, ci o adevărată oportunitate pentru a discuta în profunzime situația actuală a economiei noastre și acțiunile care trebuie întreprinse.
<P>
Stimați colegi, știm, desigur, că trebuie să consolidăm și să accentuăm coordonarea economică și convergența în interiorul zonei euro. Vom lucra pe cât posibil într-un cadru extins și sunt convins că vom găsi înțelegerea necesară.
<SPEAKER ID="010" NAME="José Manuel Barroso">
președinte al Comisiei. - Dle Președinte, anul trecut, Uniunea Europeană s-a confruntat cu o serie de încercări dificile și Consiliul European din luna decembrie a arătat cât de hotărâți suntem ca să luăm deciziile necesare pentru a ne apăra realizările. În special, prin faptul că s-a convenit stabilirea unui mecanism european de stabilitate și efectuarea modificării aferente acesteia în tratat, am demonstrat angajamentul nostru deplin pentru sprijinirea zonei euro și a statelor membre care o utilizează în beneficiul întregii UE.
<P>
Comisia își va adopta avizul formal privind textul de modificare a tratatului înainte de reuniunea din primăvară a Consiliului European. Vom avea, cu siguranță, rolul de a explica cetățenilor europeni de ce această schimbare limitată merită să fie sprijinită. Acest acord ne permite să intensificăm activitatea și Comisia va colabora îndeaproape cu miniștrii de finanțe pentru a îmbunătăți detaliile mecanismului de stabilitate permanent înainte de reuniunea din primăvară a Consiliului European. Deși acesta va fi un mecanism interguvernamental, aceasta fiind singura opțiune pe care statele membre au putut să o ia în considerare, este important ca acest mecanism să fie creat într-un mod care respectă pe deplin tratatul și care consolidează normele noastre în materie de stabilitate, în conformitate cu principiile și cu instrumentele de supraveghere bugetară.
<P>
Aceste decizii sunt legate de o gamă extinsă de măsuri pe care le luăm ca parte a abordării noastre privind atât criza economică, cât și consecințele acesteia și nevoia de a genera creștere economică cu locuri de muncă. Consiliul European a recunoscut acest lucru. Șefii de stat sau de guvern din zona euro și instituțiile europene în special au spus clar că sunt pregătite să facă ceea ce este necesar pentru a asigura stabilitatea zonei euro în ansamblu. În special, liderii au solicitat acțiuni determinate cu scopul de a asigura disponibilitatea unui sprijin financiar adecvat prin intermediul Fondului european de stabilitate financiară până la intrarea în vigoare a mecanismului permanent. Acestea au fost concluziile celui mai recent Consiliu European.
<P>
Consiliul European a solicitat, de asemenea, adoptarea rapidă, până în luna iunie, a propunerilor Comisiei din luna septembrie anul trecut privind guvernanța economică. Consiliul a recunoscut, de asemenea, rolul importat pe care îl va avea Strategia Europa 2020 în restaurarea creșterii durabile în Europa. Semestrul Uniunii Europene, pe care l-am lansat săptămâna trecută împreună cu analiza anuală a creșterii, leagă toate aceste tendințe. Consider că acesta deschide drumuri noi, îmbunătățind decisiv modul în care gestionăm și coordonăm economiile noastre interdependente în Uniunea Europeană. Acesta aduce o reală guvernanță economică europeană. Aceasta este noua noastră guvernanță economică - guvernanța care ar trebui să fie răspunsul general la criză.
<P>
Comisia a semnalat acest lucru foarte clar în analiza anuală a creșterii. Permiteți-mi să mă concentrez asupra acestui lucru deoarece consider că, pe baza concluziilor foarte importante ale Consiliului European din luna decembrie, acum este mai important ca niciodată să ne gândim la următorii pași. Consider că o nouă realitate este în curs de dezvoltare. Politica în materie de guvernanță economică și coordonare economică s-a schimbat și acest lucru nu se întâmplă doar din cauză că așa-numiți federaliști au dorit acest lucru. Piețele au dorit acest lucru. Partenerii noștri internaționali au dorit acest lucru. Aceasta este o chestiune de bun simț, iar noi acționăm și vom acționa în această direcție.
<P>
Noul semestru european combină reglementări fiscale mai stricte, prin consolidarea Pactului de stabilitate și creștere cu o coordonare economică eficientă. Acesta oferă o coordonare ex-ante, ceea ce înseamnă că discutăm politicile reciproc, atât pe cele economice, cât și pe cele fiscale, înainte ca acestea să fie adoptate. Nu mai privim în trecut ca să facem corecții, ci în viitor pentru a oferi îndrumare.
<P>
Această abordare ex-ante se află în centrul a ceea ce face din aceasta un pas istoric pentru Uniunea Europeană. De fapt, introducem o dimensiune cu adevărat europeană în elaborarea politicilor bugetare și economice naționale. De acum înainte, vom contribui la modelarea politicilor de la început în loc să le evaluăm și să le corectăm ulterior.
<P>
Deciziile finale privind bugetele naționale vor fi luate, desigur, de parlamentele naționale. Acest lucru este adecvat, însă această formă nouă de guvernanță economică reflectă pur și simplu un răspuns rațional la o nouă realitate. Când se va stabili un nivel de interdependență între zona euro și Uniunea Europeană în ansamblu, o țară ar trebui să fie în măsură să ia decizii știind ce intenționează să facă vecinii săi. Acest schimb de informații conferă putere parlamentelor naționale și le consolidează, nu le subminează autoritatea.
<P>
Analiza anuală a creșterii lansează acest proces și mesajele sale cheie sunt clare: restaurarea stabilității, realizarea imediată a reformelor structurale și accelerarea măsurilor care sporesc creșterea economică. În primul rând, trebuie să restaurăm stabilitatea prin consolidarea finanțelor publice. În cazul în care nu echilibrăm finanțele, nu vom restabili încrederea în economiile Europei. Dacă nu restabilim încrederea, ne vom confrunta cu o stagnare economică și cu toate consecințele sociale negative care decurg din aceasta, mai ales în ceea ce privește ocuparea forței de muncă.
<P>
Dar trebuie să abordăm acest lucru într-un mod calm și bine gândit. Consolidarea fiscală nu înseamnă reducerea datoriei printr-o abordare drastică în materie de cheltuieli. Aceasta este mai degrabă o chestiune de prioritizare și anumite domenii - inovarea, educația, noile forme de energie - sunt candidate bune la un astfel de tratament prioritar.
<P>
Cel de al doilea mesaj-cheie al analizei anuale a creșterii este de a avansa prin reforme structurale, astfel încât să putem crea noi locuri de muncă. Alegerea este simplă: dorim o creștere fără locuri de muncă sau una cu locuri de muncă? În cazul în care alegem cea de-a doua variantă, atunci sunt câteva lucruri pe care va trebui să le facem. Trebuie să îndemnăm statele membre să se concentreze în acest an asupra reformei pieței muncii, astfel încât să putem elimina obstacolele din calea ocupării forței de muncă la nivel mai ridicat. Trebuie să îi ajutăm pe oameni să se întoarcă din nou la locul de muncă sau să găsească noi locuri de muncă făcând munca mai atractivă. Trebuie să reformăm sistemele de pensii și să ne asigurăm că situația șomerilor nu se înrăutățește când găsesc un loc de muncă.
<P>
Permiteți-mi să fiu cât se poate de clar: reforma structurală nu înseamnă reducerea nivelului de protecție socială, ci înseamnă includerea pe piața muncii a celor care în prezent sunt excluși, mai ales tinerii. Nivelurile șomajului în rândul tinerilor în unele state membre, chiar și în vremuri bune, reprezintă o problemă. Oricui îi pasă cu adevărat de Europa socială știe că acest lucru nu mai poate continua. În contextul unei concurențe internaționale sporite, putem susține economia noastră socială de piață doar dacă ne adaptăm.
<P>
Cel de al treilea mesaj-cheie al analizei anuale a creșterii este de a lansa și accelera măsurile care consolidează creșterea economică. Programul nostru Europa 2020 este esențial pentru aceasta. Trebuie să ne concentrăm asupra măsurilor care au avantaje economice clare pe termen scurt și mediu și care pot fi adoptate relativ rapid. Acest lucru presupune să se investească în domenii care aduc creștere economică, să se declanșeze potențialul economic deplin al pieței noastre unice, să se investească mai mult în energie, transport și infrastructura TI - parțial, prin finanțare inovatoare care să includă, în opinia noastră, obligațiuni pentru finanțarea proiectelor - și să se solicite în continuare încheierea Rundei de la Doha, accelerându-se în același timp acordurile de comerț liber cu partenerii-cheie. Toate acestea trebuie să se reflecte în propunerea privind următorul cadru financiar multianual. Următorul buget al Uniunii Europene trebuie să fie un buget care stimulează creșterea.
<P>
Doamnelor și domnilor, economiile noastre încep să se miște în direcția bună. Redresarea economică a preluat controlul și, în prezent, face progrese în economia reală. Anul acesta ar trebui să vedem o creștere a PIB-ului de aproximativ 1,5 % și în 2012 o creștere de 2 %. Sectorul de producție din Europa s-a îmbunătățit considerabil în ultimele luni. De asemenea, ar trebui să vedem o îmbunătățire constantă a șanselor de ocupare a forței de muncă și începem să vedem cum deficitele publice scad grație, în primul rând, măsurilor de consolidare luate deja, care în unele cazuri au fost sprijinite de o reluare a creșterii economice. În Uniunea Europeană, deficitul public este estimat să scadă în medie de la 6,8 % anul acesta la 4,2 % din PIB în 2012.
<P>
Dar a respira ușurat și a reveni la obiceiurile urâte ar fi o greșeală gravă. Lumea s-a schimbat. Nu putem face lucrurile la fel ca în trecut. Dacă nu acționăm acum, în fața celei mai mari crize de la începutul integrării europene, când vor fi pregătite statele membre să ia măsuri reale în cazul politicilor economice care să fie în conformitate cu obiectivele pe care acestea în sine le-au stabilit? Dacă nu am exista noi la nivel european, cine le va încuraja să ia aceste decizii, cine o va face? Numai prin reducerea datoriei noastre și prin stabilizarea finanțelor putem trece de la gestionarea crizei la promovarea creșterii economice - nu orice fel de creștere, ci una durabilă, favorabilă incluziunii.
<P>
Acest lucru înseamnă reforme structurale, pe multe dintre acestea le susținem de mai mulți ani - reforme care reprezintă o provocare pentru toate structurile, dar care ar reduce prețurile și ar spori oportunitățile de noi locuri de muncă și modalitățile de inovare. Cred, într-adevăr, că avem responsabilitatea față de cetățenii noștri de a alege cale ce presupune creșterea cu locuri de muncă. Analiza anuală a creșterii ne arată această cale.
<P>
Așadar, să ne angajăm serios la o coordonare adecvată a politicii economice și la o reală guvernanță economică europeană comună pentru toți cetățenii noștri. Vă mulțumesc pentru atenția acordată.
<P>
(Aplauze)
<SPEAKER ID="011" NAME="Joseph Daul" LANGUAGE="FR">
Dle Președinte, dle Van Rompuy, dle Barroso, la ultima reuniune a Consiliului European s-a arătat clar că moneda euro este un pilon esențial al integrării europene. Trebuie să se facă tot posibilul pentru a o stabiliza și consolida.
<P>
Șefii de stat sau de guvern au confirmat din acel moment sprijinul deplin pentru moneda europeană, iar faptul că Estonia aderă la zona euro la începutul acestui an este un alt semnal în această direcție, precum și un foarte bun exemplu de respectare a standardelor pentru principalele țări care nu reușesc să facă acest lucru.
<P>
Acestea fiind spuse, nimeni nu subestimează gravitatea perioadei pe care o traversează Europa din punct de vedere economic și social în cadrul zonei euro. În 2011, trebuie să se facă tot posibilul pentru a se depăși aceste probleme și pentru a calma piețele, nu în mod superficial, ci structural, cu alte cuvinte, prin crearea condițiilor favorabile creșterii economice și ocupării forței de muncă pe termen lung. Cred că gândim la fel în ceea ce privește această chestiune.
<P>
În primul rând, acest lucru înseamnă că finanțele publice naționale trebuie însănătoșite. Să luptăm din greu pentru acest lucru, să nu cedăm! În al doilea rând, acest lucru înseamnă că statele membre trebuie să își coordoneze politicile bugetare, precum și politicile fiscale și sociale.
<P>
De asemenea, acest lucru înseamnă că trebuie să ajungem la un acord rapid în ceea ce privește fondul de ajutor pentru zona euro și acest fond are sens doar dacă este sprijinit de o aplicare strictă a normelor privind disciplina bugetară. Cetățenii noștri trebuie să știe că țările pe care le ajută în situațiile dificile mențin un control foarte strict asupra conturilor lor publice; în caz contrar, nu ar mai fi de acord să plătească, dacă pot să mă exprim astfel.
<P>
În final, după cum am spus, trebuie să creăm condiții favorabile creșterii economice și ocupării forței de muncă. De asemenea, acest lucru implică realizarea pieței interne europene și investiții mai mari în cercetare și inovare, precum și în învățarea și formarea de-a lungul vieții. Grupul meu dorește ca abordarea UE să fie promovată mai mult decât abordarea interguvernamentală în toate aceste domenii, pur și simplu pentru că este mult mai eficientă și mult mai durabilă.
<P>
Dle Van Rompuy, vă invit să vă asigurați că reforma tratatului, confirmată la ultima reuniune a Consiliului European, va fi încheiată cât mai curând posibil.
<P>
Dezbaterea privind bugetul abia acum începe. Grupul meu va continua să solicite o examinare aprofundată a finanțelor publice europene în următorii ani, din nou, cu scopul de a crea condiții favorabile creșterii economice și ocupării forței de muncă în Europa.
<P>
Dle Barroso, să examinăm totul, să nu ne fie teamă și, așa cum am spus de mai multe ori, să luăm două sau trei exemple de bugete: de exemplu, cum putem scoate Europa din situația actuală cu 1 %, 2 % sau 5 %? Nu vom reuși dacă reducem resursele. Dacă dorim să creăm locuri de muncă, avem nevoie de mai multe resurse europene și acest lucru nu înseamnă că statele membre trebuie să cheltuiască mai mulți bani.
<P>
Să nu ne fie teamă, dle președinte Van Rompuy și dle președinte Barroso. Prezentați-ne aceste propuneri și noi, șefii de stat sau de guvern, precum și Parlamentul, vom fi obligați să găsim soluția potrivită - dar măcar să avem o serie de opțiuni din care să alegem.
<SPEAKER ID="012" NAME="Stephen Hughes">
în numele Grupului S&D. - Dle Președinte, Consiliul European din luna decembrie ne-a dat cel puțin un acord politic privind un mecanism permanent de soluționare a crizelor, dar - având în vedere reacția piețelor după Crăciun, cu noile temeri privind solvabilitatea Portugaliei, a Spaniei și a Belgiei - trebuie să ne întrebăm dacă, din nou, acesta a fost un caz de "prea puțin, prea târziu”. Mecanismul european de stabilizare propus a dat naștere la noi întrebări privind piețele financiare și, în prezent, actualul mecanism de stabilitate financiară este considerat insuficient. Oportunitățile au fost ratate din nou.
<P>
În luna decembrie, Parlamentul a transmis un semnal clar Consiliului cu privire la euroobligațiuni, dar nu a existat un răspuns constructiv nici din partea Consiliului, nici din partea Comisiei. Încă din anul 2008 ne confruntăm cu o ezitare continuă și o dispută internă între statele membre și instituții și, de fiecare dată, se obține cu greutate un răspuns care a fost dat prea târziu și care nu produce efectele necesare.
<P>
Cea mai clară ilustrare a acestei probleme este faptul că, pur și simplu, nu avem instrumentele necesare, deși, în prezent, ne confruntăm cu provocări economice și monetare. Acestea sunt inadecvate sau inexistente. Procesele noastre decizionale instituționale sunt complexe și lipsite de democrație, iar strategia noastră în materie de politică economică este divizată și ineficientă.
<P>
Piețele financiare nu fac presiuni asupra noastră doar din cauza datoriilor mari și a nivelurilor deficitului, dle președinte Barroso: acestea procedează astfel deoarece vor compensații pentru riscul de creditare a unui proiect care pare incapabil să ajungă la scadență sau să fie realizat.
<P>
Ceea ce menține unită zona euro în prezent este mai puțin visul părinților fondatori, ci pur și simplu coșmarul alternativei: colapsul total al sistemului. Eșecul abject de a face față crizei conduce proiectul european la un impas politic. Ce șansă există, în prezent, să avem instituții mai puternice și mai democratice care să rezulte dintr-o versiune revizuită a tratatului?
<P>
Solicitările inteligente pentru o integrare politică mai mare, cum ar fi solicitarea de săptămâna trecută a liderului Băncii Federale a Germaniei, nu au nicio șansă. În acest context, sunt șocat, dle președinte Barroso, de atacul direct al Comisiei la adresa Europei sociale și intervenția pe piețele naționale ale muncii, așa cum s-a întâmplat în cazul Irlandei. Analiza anuală a creșterii este într-adevăr un atac direct la drepturile sociale și economice fundamentale ale lucrătorilor, stabilite pe termen lung și la conceptul de negociere colectivă.
<P>
Dacă acest lucru este validat de Consiliul European, aceasta este, în opinia mea, cea mai rea strategie posibilă pentru situația cu care ne confruntăm în prezent. Nu numai că va fi considerată o nebunie economică, ci va afecta grav proiectul european.
<P>
Ideile mărețe pot eșua, dle Președinte și mă îngrijorează foarte mult acest proiect european. Așa cum mărturisește istoria, oamenii vor nega posibilitatea eșecului chiar până în ultimul moment. Să recunoaștem posibilitatea eșecului.
<P>
Dl Farage dă din cap aprobator. Imposibilitatea de acționa, dle președinte Van Rompuy, dle președinte Barroso, furnizează arsenal dlui Farage și aliaților săi. Haideți să acționăm, pentru Dumnezeu!
<SPEAKER ID="013" NAME="Sylvie Goulard" LANGUAGE="FR">
Dle Președinte, dle Van Rompuy, dle Barroso, aș dori să fac două observații cu privire la concluziile Consiliului European din luna decembrie.
<P>
Prima observație intenționează să vă reamintească faptul că actuala criză are un impact singular asupra Uniunii dintr-un motiv foarte simplu: am fost o comunitate juridică încă de la început și într-o astfel de comunitate, legislația este deosebit de importantă. Acest lucru nu este o chestiune de subminare a conformității cu legislația, dar când ne confruntăm cu o criză atât de gravă - așa cum ne amintește analiza anuală a creșterii pe care tocmai ați publicat-o, dle președinte - este timpul pentru acțiune, nu pentru legalism.
<P>
Ne spuneți că această revizuire a tratatelor este esențială pentru a calma piețele. În primul rând, dacă îmi veți permite să fiu puțin impertinentă, mi se pare că piețele nu au fost tocmai calmate după reuniunea Consiliului European din octombrie. Prin urmare, aveți mare grijă atunci când intenționați să calmați piețele. Gândiți-vă pur și simplu ce s-ar întâmpla dacă această revizuire ar eșua.
<P>
Vin dintr-o țară care a suferit trauma unui referendum negativ și care nu a avut niciun plan de rezervă. Ați fost acolo, dle Barroso. Uneori trebuie să ne gândim la ce se întâmplă în momentul când transmitem pentru piețe mesajul că "Trebuie să modificăm tratatele, totul trebuie efectuat până la această dată” și apoi să sperăm că acest lucru va fi realizat. Prin urmare, în mod evident, alegem procedura simplificată în speranța că acest lucru se va întâmpla. Totuși, dacă nu se întâmplă acest lucru, puteți calma piețele, dar cu siguranță nu și pe oameni.
<P>
Cea de-a doua observație a mea este următoarea:mult zgomot pentru nimic. Modificați tratatele din punct de vedere juridic. Nu le modificați cu scopul de a da cetățenilor răspunsurile pe care aceștia le așteaptă. Suntem prezenți aici șase raportori care lucrează la pachetul privind "guvernanța economică” pe care Comisia l-a creat fără a fi nevoie să se modifice tratatele. Am convenit să lucrăm fără a fi necesar să modificăm tratatele, dar pe parcurs ni s-a spus că "Vom modifica tratatele”. Se pare că spunem oamenilor că putem modifica tratele, că putem merge foarte departe în toată birocrația juridică, dar când vine timpul, nu facem acest lucru, nici pentru ca Strategia 2020 să fie luată în serios, nici pentru ca oamenii să aibă parte de creștere economică și de locuri de muncă.
<P>
În plus, mai presus de toate acestea, Consiliul European din decembrie ne cere să lucrăm într-un ritm mai rapid. Foarte bine, haideți să lucrăm mai rapid! Dle Van Rompuy, aș dori ca și Consiliul să grăbească ritmul. Parlamentul și-a prezentat deja rapoartele. Există o cale foarte ușoară pentru a grăbi ritmul: vă apropiați de poziția noastră și noi încetăm să considerăm codecizia o procedură prin care Consiliul decide și Parlamentul se adaptează.
<SPEAKER ID="014" NAME="Rebecca Harms" LANGUAGE="DE">
Dle Președinte, dle Van Rompuy, principala mea amintire legată de ultima reuniune a Consiliului nu este inclusă în rezumatul dvs. și, prin urmare, aș dori să rezum acea reuniune într-un mod diferit. Din perspectiva prezentului, cel mai important lucru pe care mi-l amintesc este că, în timpul summitului șefilor de stat sau de guvern de la Bruxelles, agenția de rating Moody a diminuat ratingul de credit al Irlandei.
<P>
Acesta a fost momentul în care cu toții am devenit conștienți de eșecul gestionării crizei cu care ne confruntăm și astăzi. Oricine compară cifrele-cheie pentru criza datoriilor din diferite țări nu poate decât să fie surprins cât de reușite au fost speculațiile împotriva monedei euro. Între timp, o țară care are probleme mult mai mari decât Portugalia și Spania, și anume SUA, nu este deloc afectată de războiul pe care speculatorii îl duc împotriva monedei euro. Aceasta este starea de fapt actuală.
<P>
Un nou an a început și ne confruntăm cu noi probleme. Ar trebui să rezolvăm acum, aici, problema pe care am prevăzut-o în timpul reuniunii, cu alte cuvinte, că ceea ce s-a decis în cadrul reuniunii nu va fi suficient. Consider că ne-am dat seama cu toții până acum de faptul că numeroase țări europene se află în dificultate. Acestea se confruntă cu imensa povară a îndatorării, care include atât o datorie privată, cât și un nivel inacceptabil al datoriei publice. Numeroase state membre ale Uniunii Europene nu vor fi capabile să își rezolve problemele fără ajutor.
<P>
Care ar trebui să fie următorul nostru pas? Considerăm că reducerea datoriei naționale, aceasta fiind abordată în numeroase țări și încurajată de Uniunea Europeană și de rezoluțiile sale comune, nu este suficientă și că aceste țări sunt împinse către limitele acceptabilului. Trebuie să se ajungă la un nou acord cu privire la modul în care acest lucru poate fi realizat într-o manieră cu adevărat acceptabilă. Consider că evoluțiile de tipul celor din Ungaria, de exemplu, transmit un semnal de alarmă cu privire la ceea ce se întâmplă în momentul în care distribuirea bogăției în țările Uniunii Europene este prea nedreaptă și diferența este prea mare. În timpul procesului de reducere a datoriei publice, trebuie să acordăm corectitudinii o atenție mult mai mare decât până în prezent.
<P>
În plus, considerăm și aș dori să clarific acest lucru, că sectorul bancar trebuie să fie restructurat. Nu suntem convinși că putem justifica o creștere și mai mare a datoriei cu scopul de a salva ceea ce este imposibil de salvat în acest domeniu. Aș dori să îmi exprim acordul față de ceea ce a afirmat dna Goulard. Avem nevoie de o abordare care să ne permită să îi pregătim pe europeni pentru viitor în contextul unei noi politici în materie de schimbări climatice și să dăm un nou curs crizei. Aș dori să subliniez din nou faptul că Europa este un loc minunat în care să locuiești și avem foarte multe de făcut pentru a ne asigura că rămâne la fel.
<SPEAKER ID="015" NAME="Timothy Kirkhope">
în numele Grupului ECR. - Dle Președinte, Consiliul European a luat decizii importante cu privire la viitoarea gestionare a crizelor, dar sunt de acord cu președintele Barroso că problemele de bază rămân: nevoia de a ne întoarce la disciplina fiscală și reticența unor state membre de a continua în mod serios reforma economică.
<P>
Ni s-a spus că prin adoptarea monedei unice statele membre nu vor mai putea apela la devalorizare pentru a-și rezolva problemele și vor trebui, în schimb, să își reformeze economiile pentru a le face mai competitive. Fiind o propunere atractivă în mod superficial, mulți dintre noi au avut dreptate să nu se lase impresionați deoarece s-a dovedit a fi o propunere falsă. Unele state membre au reușit să găsească alte soluții pentru a-și susține economiile în mod artificial: prin creșterea prețului activelor, parțial, cauzată de o rată a dobânzii foarte scăzută și refuzul de a lua măsuri corective prin alte mijloace; sau prin injectarea de fonduri publice împrumutate pe o scară nesustenabilă și, în unele cazuri, pentru a acoperi dimensiunea deficitului fiscal rezultant.
<P>
Desigur, trebuie să găsim soluții pentru a aborda consecințele imediate ale acestor politici - și reducerea fiscală este esențială - și, în același timp, trebuie să ne asumăm reforma economică, aceasta fiind la fel de importantă: să extindem flexibilitatea pieței muncii cu scopul de a crea locuri de muncă, de a deschide piețele și de a elimina obstacolele din calea comerțului și să stimulăm investițiile private ca să putem compensa golul creat prin reducerea cheltuielilor din sectorul public.
<P>
Criza financiară și economică a necesitat o intervenție guvernamentală pe scară largă în economie - dar nu trebuie să confundăm o soluție temporară cu remediul. Soluția pe termen lung nu presupune o implicare mai mare a guvernului. Aceasta constă în creșterea economică generată de companiile și antreprenorii de succes, care acționează pe piețe competitive capabile să ofere valoare consumatorului și să creeze locuri de muncă pentru cetățenii noștri.
<P>
De aceea, Strategia Europa 2020, Actul privind piața unică și Uniunea inovării, de exemplu, sunt atât de esențiale și trebuie să li se acorde atenția cuvenită. Mizele sunt mari. În timp ce noi ne confruntăm cu această criză imediată, alte țări din întreaga lume - unele cu valori politice care par foarte diferite de ale noastre - au avansat. Dacă nu ieșim din această criză în mod treptat prin reformă, vom fi condamnați la un declin relativ inexorabil care va avea consecințe foarte grave pentru promovarea valorilor noastre și, desigur, pentru viitorul planetei.
<SPEAKER ID="016" NAME="Joe Higgins">
în numele Grupului GUE/NGL. - Dle Președinte, actualul mecanism permanent de stabilitate financiară nu este decât un alt instrument care apără principalele bănci europene împotriva consecințelor speculațiilor nechibzuite ale acestora pe piețele financiare. Acesta este un mecanism care să îi facă pe cei care aparțin clasei muncitoare din întreaga Europă să plătească pentru criza unui sistem financiar distrus și pentru un capitalism care este consecința crizei.
<P>
Dle Barroso și dle Van Rompuy, vorbiți-mi în această dimineață - deoarece nu ați făcut acest lucru până acum - despre moralitatea transferării a zeci de miliarde de euro din creanțele private incerte ale speculatorilor și ale bancherilor care au mizat într-un mod sălbatic pe piața imobiliară irlandeză și despre punerea acestor datorii în spatele poporului irlandez, care nu are nicio responsabilitate pentru ele. Departe de a fi un fond de ajutor, intervenția FMI-UE în Irlanda este un mecanism prin care contribuabilii irlandezi vor deveni vasali ai băncilor europene. Ne distrugeți serviciile și standardele de viață ale cetățenilor noștri. Pretindeți că sunteți democrați, dar transformați persoanele care muncesc în Europa în sclavi ai piețelor, ai piețelor financiare, care vă duc de nas.
<P>
Mecanismul dvs. de stabilitate financiară este o armă vicioasă dictată de piețe, deghizat în ceva benign. Noi, cei care reprezentăm stânga în Irlanda, vom insista să se organizeze un referendum înainte ca acesta să fie adoptat.
<SPEAKER ID="017" NAME="Nigel Farage">
în numele Grupului EFD. - Dle Președinte, care este cuvântul cel mai des folosit în legătură cu moneda euro? Nu, nu este "eșec” - deși ar putea fi. Este "stabilitate”, nu-i așa? Cu un deceniu în urmă, toți au spus că odată ce vom avea moneda euro, aceasta ne va aduce stabilitate. Ei bine, un deceniu mai târziu, aș sugera că ceea ce aceasta a adus este haos, discordie și mizerie pentru milioane de oameni și, totuși, cuvântul "stabilitate” este folosit în continuare în această dimineață. Dl Barroso l-a folosit, dl Van Rompuy l-a folosit: "stabilitate”.
<P>
De fapt, ne felicităm deoarece licitația de obligațiuni din Portugalia a decurs bine săptămâna trecută, în timp ce realitatea este că Banca Centrală Europeană utiliza de fapt banii contribuabililor pentru a-și cumpăra propria creanță. Asigurările dvs. că totul este bine nu au efect.
<P>
Pe cine credeți că păcăliți, dle Van Rompuy? Randamentul obligațiunilor din Portugalia a crescut la aproximativ 7 % ieri. Cetățenii de pe întreg teritoriul Uniunii nu mai sprijină moneda, iar bătălia pentru Spania nici măcar nu a început. Modelul în sine dă greș și, totuși, ceea ce doriți este să dublați dimensiunea fondului de sprijin. Doriți chiar să extindeți domeniul de aplicare a fondului de sprijin astfel încât, împreună cu BCE, dvs., de asemenea, să puteți cumpăra și mai multe creanțe ale dvs.
<P>
Utilizați criza ca o putere masivă de acaparare pentru a ne îndrepta spre o uniune fiscală. Dacă reușiți, atunci ar trebui să schimbăm numele: să renunțăm la numele "Uniunea Europeană” și să o denumim "Uniunea Datoriilor”. Dacă reușiți, o să plasați țările sudice într-o închisoare economică în care suferințele oamenilor vor rămâne necunoscute, în timp ce țările nordice vor plăti, la infinit, o factură uriașă și rate ale dobânzii care sunt mult prea mari pentru propriile lor economii. Am ajuns într-un punct în care nu contează nimic din ceea ce ați spune. Nimeni nu vă crede. Publicul nu vă susține. Sper și mă rog ca piețele să vă ruineze.
<SPEAKER ID="018" NAME="Barry Madlener" AFFILIATION="NI">
(NL) Dle Președinte, doamnelor și domnilor, printre toate cuvintele frumoase și fără valoare ale dlui Barroso, am reușit să identific doar un singur lucru real, și anume că este de datoria statelor membre bogate să plătească pentru statele membre sărace deoarece aceasta este realitatea. Se pare că această situație va mai continua câtva timp. Trebuie să ajutăm celelalte țări, auzim repetându-se, dar nimeni nu a menționat cum ar trebui, de fapt, să facem acest lucru. Pe scurt, acest lucru înseamnă, în esență, că cetățenii olandezi trebuie să scoată portofelele și să achite datoriile statelor membre sărace, unele dintre acestea aderând la moneda euro prin mijloace frauduloase.
<P>
Dl Barroso spune: "Să alegem creșterea durabilă”. Toate acestea sunt cuvinte goale, iar dumnealui nu a spus cum ar trebui să facem acest lucru. Dacă nu va funcționa? De ce nu creăm un scenariu care să permită țărilor, precum Grecia, să își reintroducă propria monedă? Se pare că acest lucru nu este posibil și că dvs. nu sunteți pregătiți să creați astfel de scenarii, deși numeroși economiști consideră că acestea ar putea, de fapt, să funcționeze foarte bine și că ar putea fi cea mai bună opțiune a noastră.
<P>
Apoi ar trebui să creăm condiții favorabile pentru creșterea economică și ocuparea forței de muncă. Cum ar trebui să facem acest lucru? Mesajul general pe care îl aud este că acest lucru ar trebui făcut prin reducerea cheltuielilor publice și exact așa am procedat noi în Țările de Jos. Și deci ce face Uniunea Europeană? Recompensează Țările de Jos cheltuind și mai mult. Vă amintiți să fi solicitat o creștere de 6 % a bugetului pentru UE? Evident, cetățenii olandezi, în principal, trebuiau să achite această notă de plată, așadar sunteți lipsiți de credibilitate și în acest caz.
<P>
Pe scurt, părerea mea despre acest subiect este că Țările de Jos plătesc pentru țările sărace care se confruntă cu o scădere a creșterii economice. Cetățenii olandezi sunt expuși unui risc de 27 de miliarde de euro și suma aceasta pare să crească. În fiecare an, plătim suma netă de 4,5 miliarde de euro Uniunii Europene, cea mai mare parte din această sumă fiind îndreptată spre statele membre cu economii slabe, cheltuielile UE cresc, în timp ce noi trebuie să facem reduceri și moneda euro continuă să se deprecieze, ceea ce are drept urmare creșterea costurilor pentru cetățenii olandezi. Dle Președinte, nu putem avea încredere în UE.
<SPEAKER ID="019" NAME="Olle Schmidt" AFFILIATION="ALDE">
[întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură] Dle Președinte, întotdeauna este amuzant - sau cel puțin uneori - să îl ascultăm pe dl Farage deoarece acesta știe toate răspunsurile la întrebările pe care le adresează.
<P>
Dar, dle Farage, ați fi preferat să avem 16, 17, sau chiar 20 de monede diferite, așa cum am avut în anii '90 când lira sterlină s-a prăbușit? Această alternativă ar fi îmbunătățit situația actuală din Europa? Niciun economist nu ar fi de acord cu dvs. în această privință, dle Farage. Nu puteți spune pur și simplu că trăim în trecut. În prezent, ne confruntăm cu aspecte care privesc Europa astăzi. Nu răspundeți niciodată la întrebarea cum să abordăm situația actuală și ce va urma. Sunteți un populist și este prea ușor pentru dvs. să vă răspundeți la propriile întrebări.
<SPEAKER ID="020" NAME="Nigel Farage" AFFILIATION="EFD">
Dle Președinte, am spus în urmă cu zece ani că Grecia și Germania nu pot fi cuprinse în aceeași uniune monetară și că acest lucru nu va funcționa. Dacă facem o retrospectivă istorică, veți vedea că în momentul în care oamenii sunt implicați în uniuni monetare false și guvernele cred că știu lucrurile mai bine decât piețele, guvernele au pierdut întotdeauna.
<P>
Mă întrebați care este soluția mea astăzi. Aceasta este la fel de clară ca lumina zilei. Grecia, Portugalia și Irlanda nu sunt potrivite pentru zona euro. Ceea ce ar trebui să facem, ceea ce ar trebui să facă dl Van Rompuy pentru a demonstra un adevărat spirit de lider, este să introducă un plan de rezervă și să li se permită acestor țări să se întoarcă la moneda lor cu scopul de a avea deprecieri competitive și de a avea o șansă, deoarece ceea ce facem prin această politică le distruge.
<SPEAKER ID="021" NAME="José Manuel García-Margallo y Marfil" AFFILIATION="PPE">
(ES) Dle Președinte, oricine citește ziarele astăzi va afla două lucruri: că suntem la apogeul crizei datoriei suverane și că răspunsul european este reprezentat de o succesiune de prevederi izolate cu nicio coerență internă.
<P>
Chiar acum discutăm semestrul european, pachetul privind guvernanța economică, strategia de salvare provizorie și permanentă, așa-numitele "euroobligațiuni” pentru a acoperi o parte din datoria suverană care este considerată sigură și un plan de acțiune care se bazează pe Banca Europeană de Investiții și pe obligațiuni pentru finanțarea unor proiecte specifice și care se găsește în propunerea pe care ne-a prezentat-o Comisia cu privire la piața internă.-
<P>
În primul rând, raportorii încearcă să le combine pe toate acestea și să creeze o formă completă, o imagine finală care să fie prezentată publicului. În al doilea rând, această formă trebuie să fie una europeană care nu separă Europa în două părți - să nu ne împiedicăm de o Europă cu două viteze - și care urmărește două obiective la fel de importante: disciplina bugetară - atât cât este necesară - și creșterea economică pentru a ieși din criză.-
<P>
Am o singură observație cu privire la mecanismul de salvare la care a făcut referire președintele în exercițiu al Consiliului. În prima sa declarație, acesta a spus că investitorii privați vor participa la planurile de salvare, ceea ce a provocat scandal și a dus la protestul președintelui Băncii Centrale Europene. S-a explicat, așa cum dl Van Rompuy tocmai a făcut, că în primul rând, această participare se va face de la caz la caz - cine decide și pe baza căror criterii? - și că, în al doilea rând, această participare se va face conform criteriilor și politicilor Fondului Monetar Internațional. Singurul caz în care Fondul Monetar Internațional a utilizat acest tip de plan de salvare a fost în Argentina în 2003; a aruncat țara în haos, din care nu a ieșit nici până în prezent, iar obligațiunile private nu au fost achitate încă.
<P>
În ceea ce privește euroobligațiunile, numeroase aspecte au fost stabilite astăzi aici. Aș dori să adaug încă două. Acestea vor crea o piață la fel de lichidă ca cea din Statele Unite ale Americii și va stimula moneda euro ca monedă de rezervă, permițând băncilor centrale și fondurilor suverane să își investească rezervele aici.
<P>
Observația mea finală se referă la faptul că acest lucru trebuie completat de Banca Europeană de Investiții și de obligațiuni specifice pentru a susține creșterea economică.
<SPEAKER ID="022" NAME="Pervenche Berès" AFFILIATION="S&amp;D">
(FR) Dle Președinte, dle Van Rompuy, ați fost de acord să prezidați ceea ce se numește grupul înțelepților. Acesta a fost alcătuit din miniștri de finanțe care au fost amenințați cu o reducere a datoriei lor suverane. Puteau aceștia să formeze un grup al înțelepților? Discordia existentă în dezbaterea actuală dintre dl Trichet, dl președinte Barroso și dna cancelar Merkel, precum și turbulențele de pe piețe ne arată că acest grup nu a fost un grup de înțelepți.
<P>
Vi s-a cerut să gestionați criza monedei euro. Trebuie să gestionăm moneda euro în beneficiul cetățenilor europeni, nu al speculatorilor. Pentru ca acest lucru să se întâmple, ați fost de acord cu o revizuire a tratatului din motive de comoditate, deși Conferința președinților a spus cât de inutilă este această revizuire - afirmație confirmată de președintele Eurogrup.
<P>
Cu toate acestea, dle președinte, dle Van Rompuy, riscați să ne ademeniți într-o direcție care ne-ar duce spre "prea puțin, prea târziu”. Desigur, va veni ziua când veți avea nevoie de înțelepciunea Parlamentului, de o convenție pentru a revizui tratatul astfel încât, în viitor, să putem avea o armonizare fiscală, o trezorerie europeană, împrumuturi pentru o gestionare reciprocă a datoriilor și pentru readucerea ocupării forței de muncă în centrul politicilor noastre economice.
<P>
Dacă nu doriți ca tratatul să fie revizuit, luați taurul de coarne și introduceți o cooperare mai strânsă pentru zona euro cu scopul de a gestiona problemele și responsabilitățile statelor membre din această zonă, în loc să le lăsăm să fie gestionate de piețe.
<SPEAKER ID="023" NAME="Martin Callanan" AFFILIATION="ECR">
Dle Președinte, deoarece acesta este un lucru foarte important pentru economia europeană în ansamblu, chiar dacă (din fericire) țara mea nu face parte din zona euro, salut măcar unele din măsurile care au fost convenite în cadrul Consiliului cu privire la zona euro și mai ales faptul că țările din zona euro ar trebui să fie ele însele responsabile pentru rezolvarea propriilor lor probleme.
<P>
De asemenea, salut recunoașterea oarecum tardivă de către Consiliu a faptului că articolul 122 din tratat este complet nepotrivit pentru sprijinirea mecanismului de finanțare. Acestea nu sunt dezastre naturale și nu au fost dincolo de controlul statelor membre în cauză. Totuși, în pregătirea bazei pentru ca acest mecanism să intre în vigoare, probabil în 2013, nu ar trebui să uităm faptul că suntem în criză în prezent.
<P>
Situația este în continuare foarte dificilă în mai multe state membre: Portugalia se va confrunta cu siguranță cu dificultăți, probabil și Spania și Belgia. Dar ceea ce mă preocupă într-adevăr este efectul asupra democrației naturale din aceste țări. Aceste țări devin, de fapt, protectorate economice conduse de dl Barroso, dl Van Rompuy și alții. Deciziile luate de electoratele naționale cu privire la prioritățile în materie de cheltuieli pe care să le adopte și politicile economice pe care să le urmeze au, în prezent, un efect foarte diminuat. Acestea se află sub controlul Bruxelles-ului și al instituțiilor financiare internaționale.
<P>
Odată ce ieșim din criză, trebuie să încercăm să restaurăm democrația în aceste țări și să restabilim voința electoratelor naționale ale acestora de a deține controlul asupra propriilor lor politici economice naționale.
<SPEAKER ID="024" NAME="Miguel Portas" AFFILIATION="GUE/NGL">
(PT) Dle Președinte, în politică există măsuri rezonabile, măsuri greșite și măsuri inadecvate. Este rezonabil ca Europa să rezolve problema datoriei publice europene, deși dna Merkel nu este de acord. Este rezonabil pentru noi, cei din Europa, să putem să facem reciprocă o parte din datoria suverană, deși dna Merkel nu este de acord. Cu toate acestea, ceea ce este inadecvat este știrea comunicată în mod public cu privire la faptul că mecanismul european de stabilitate și Fondul Internațional Monetar ar putea ajunge să facă reciprocă o parte din datoria suverană acumulată de băncile private la o dobândă de 6 % sau 7 %, în cazul Portugaliei, după ce aceleași bănci au primit finanțare la o dobândă de 1 % de la Banca Centrală Europeană.
<P>
Dle Van Rompuy, întrebarea mea este următoarea: cât timp va mai fi considerată Europa făcătoarea de minuni a capitalului financiar? Cât timp vom mai continua să transformăm datoria privată în datorie publică? Cât timp îi vom mai obliga pe contribuabilii europeni, pe lucrători și pe pensionari să plătească datoriile care au fost generate de băncile private care ne atacă?
<P>
Aceasta este adevărata miză în prezent.
<SPEAKER ID="025" NAME="Mario Borghezio" AFFILIATION="EFD">
(IT) Dle Președinte, doamnelor și domnilor, în Statele Unite ale Americii a fost adoptată o lege care solicită Rezervei Federale să detalieze ce sume din pachetul de salvare în valoare de 3 300 de miliarde de dolari au ajuns la bănci.
<P>
Mă întreb dacă ar fi inadecvat să vă cer să adoptați aceleași criterii de transparență, cu excepția cazului în care adoptarea nu este blocată de un lobby financiar și bancar intens. Haideți să luăm în considerare următoarea situație: care este viitorul acestei uniuni forțate de țări libere, care se bazează pe țările mai puternice care le sprijină financiar pe cele slabe?
<P>
Din punct de vedere tehnic, dorim să acceptăm realitatea, și anume că euro este, în fond, o monedă aproape de faliment? Cum putem gândi să obligăm țările cu o economie slabă să o utilizeze? O politică monetară centralizată este acceptabilă pentru țările care au rate ale dobânzii atât de diverse?
<P>
Însuși dl Trichet, care a negat pericolul ca Banca Centrală Europeană să devină insolvabilă, admite totuși că unul din motivele care au stat la baza majorării capitalului acesteia este de a face față riscului de credit, cu alte cuvinte, insolvabilității obligațiunilor achiziționate. De asemenea, este timpul să efectuăm noi teste de rezistență asupra băncilor mari și să acordăm o mai mare pondere datoriilor bancare de mare risc, așa cum a solicitat ministrul economiei.
<P>
(Președintele l-a întrerupt pe vorbitor)
<SPEAKER ID="026" NAME="Ioannis Kasoulides" AFFILIATION="PPE">
Dle Președinte, mesajul politic care reiese din deciziile ultimului Consiliu și care a fost adresat speculatorilor, mass-mediei și piețelor este că statele membre ale UE vor face tot ce este necesar pentru a proteja zona euro și pentru a apăra moneda unică. Indiferent de discuțiile interne care vor avea loc, dacă mecanismul financiar va trebui să își dubleze capitalul și dreptul de a cumpăra obligațiuni, dacă mecanismul de stabilitate financiară după 2013 va include o ajustare sau va fi obligat să vândă euroobligațiuni, sunt idei care nu sunt excluse de statele membre. În prezent, se discută doar calendarul: dacă și când sunt necesare și în ce mod. Mass-media și analiștii să nu își facă iluzii. UE va introduce tot ceea ce este necesar, când este necesar.
<P>
În ceea ce privește mecanismul de stabilitate financiară, decizia Consiliului spune că mecanismul "urmează să fie activat în cazul în care va deveni indispensabil, pentru a garanta stabilitatea zonei euro în ansamblu”. În calitate de deputat care vine dintr-un stat membru mic, îmi permiteți să solicit asigurări că state membre cum ar fi Malta, Cipru, Estonia sau Slovenia vor fi incluse, deoarece dacă acestea au probleme, s-ar putea să nu fie indispensabile pentru stabilitatea ansamblului?
<SPEAKER ID="027" NAME="Anni Podimata" AFFILIATION="S&amp;D">
(EL) Dle Președinte, trebuie să recunoaștem faptul că, deși a fost complet nepregătită din punct de vedere instituțional și politic, Europa a făcut progrese mari în gestionarea crizei chiar de la început. De la punerea în aplicare a pachetului de sprijin pentru Grecia cu aproximativ un an în urmă și până la deciziile luate de ultimul Consiliu European de a institui un mecanism de stabilitate permanent, s-au făcut progrese importante. Cu toate acestea, presiunea continuă și crescândă a piețelor, care nu se mai exercită doar asupra celor mai vulnerabile economii din zona euro, arată că deciziile noastre sunt fragmentare și inadecvate în ceea ce privește oferirea unui răspuns integrat la criză.
<P>
Prin urmare, avem nevoie de un răspuns european integrat la criză, care nu va înlocui sau trece cu vederea responsabilitățile statelor membre de a-și respecta angajamentele și de a-și restructura finanțele publice, ci care va proteja aceste economii de atacurile piețelor și va asigura succesul eforturilor acestora.
<P>
Dle Președinte, cu câteva zile în urmă, Parlamentul European a adoptat o rezoluție care invită Comisia Europeană să realizeze imediat un studiu de fezabilitate cu privire la euroobligațiuni.
<P>
(Președintele a întrerupt-o pe vorbitoare)
<SPEAKER ID="028" NAME="Ilda Figueiredo" AFFILIATION="GUE/NGL">
(PT)Dle Președinte, am ajuns la finalul Anului european de luptă împotriva sărăciei și a excluziunii sociale. A luat cunoștință Consiliul de realizările acestuia? Nu.
<P>
Dacă ar fi făcut acest lucru, ar fi concluzionat că sărăcia nu a fost niciodată atât de accentuată și că numărul oamenilor care trăiesc în sărăcie în această Europă bogată a depășit acum 100 de milioane și că deciziile pe care acesta le-a luat vor continua să sporească rata șomajului, inegalitatea și excluziunea socială. Cu toate acestea, profiturile grupurilor economice și sociale se înmulțesc deoarece sunt câștiguri speculative din datoria suverană sprijinite de orientările Băncii Centrale Europene și de politicile Consiliului și ale Comisiei.
<P>
Acesta este scopul zonei euro?
<P>
Țările cu economii mai fragile continuă să fie presate și șantajate, iar guvernele care se confruntă cu proteste și cu lupte ale lucrătorilor recurg la represiune și la violență împotriva sindicatelor și lucrătorilor, așa cum s-a întâmplat ieri în Portugalia.
<P>
Motivul protestului nostru, al indignării și al convingerii noastre ferme este că dorim un alt fel de Europă: una care se bazează pe progres social; una care îi respectă pe cei care lucrează și care luptă pentru drepturile lor. Credeți-mă, îi vom sprijini pe lucrători în lupta lor de a distruge politicile dvs.
<SPEAKER ID="029" NAME="Tunne Kelam" AFFILIATION="PPE">
Dle Președinte, sunt bucuros să spun că astăzi este cea de-a 19-a zi de când Estonia este membră a zonei euro, dar Estonia s-a pregătit pentru acest lucru încă din momentul aderării sale. Designul monedei euro din Estonia a fost stabilit deja prin vot popular chiar cu șase ani în urmă. Cu toate acestea, aderarea la zona euro nu este o chestiune de alegere individuală - ci este mai mult o chestiune de solidaritate, o asumare a unor responsabilități comune și o contribuție la stabilitatea continentului în ansamblu.
<P>
Într-o perioadă de criză economică, valorile morale și etice au devenit mai importante. Putem vedea că potențialul economic în sine nu este suficient. Ceea ce este esențial este dacă se poate avea încredere într-o țară că este dispusă și capabilă să își îndeplinească angajamentele la timp și să se angajeze în reforme structurale serioase.
<P>
Am salutat acordul la care Consiliul a putut ajunge cu privire la mecanismul european de stabilitate, dar calea practică spre creștere economică și stabilitate este, în primul rând, finalizarea pieței unice și în special a pieței europene unice în domeniul digital. Aceasta din urmă ar trebui integrată într-o foaie de parcurs a pieței unice europene, precum și în agenda digitală europeană.
<P>
Ar putea fi o ocazie reală de a stimula concurența europeană la nivel mondial. Cetățenii europeni așteaptă ca noi să înlesnim procesul de desfășurare a afacerilor în domeniul digital în care operațiunile, cum ar fi plățile electronice și identificarea electronică ar trebui să fie coerente și ușor de înțeles. O piață unică digitală necesită, de asemenea, eforturi constante de a dezvolta o piață a serviciilor.
<SPEAKER ID="030" NAME="Jean-Pierre Audy" AFFILIATION="PPE">
(FR) Dle Președinte, dle Van Rompuy, dle Barroso, aș dori să fac două observații.
<P>
Prima observație se referă la domeniul de aplicare a mecanismului permanent de gestionare a crizelor. Statele care nu sunt membre ale zonei euro se împart, de fapt, în două categorii: Regatul Unit și Suedia, care nu sunt obligate să adopte moneda euro și celelalte state care, împreună cu cele membre ale zonei euro, reprezintă 25 de state. Aș sugera ca aceste state care utilizează moneda euro să beneficieze de un tratament special în cadrul mecanismului, tratament pentru care nu există încă o prevedere.
<P>
În doilea rând, aș dori să vă atrag atenția asupra parlamentelor naționale. Parlamentele naționale nu sunt implicate în procedura simplificată, cu excepția cazului în care se implică în procedurile de ratificare. Propun ca parlamentele naționale să fie incluse în procesul de consultate, pe bază de voluntariat, deoarece se ridică întrebarea cine va asigura controlul politic al viitorului mecanism - Parlamentul European sau parlamentele naționale? Totuși, întrucât nu există o dimensiune parlamentară pentru zona euro, nu știm cum vom asigura controlul politic al acestui mecanism. Aceasta este o întrebare pe care v-o adresez dvs.
<SPEAKER ID="031" NAME="Roberto Gualtieri" AFFILIATION="S&amp;D">
(IT) Dle Președinte, dle Van Rompuy, doamnelor și domnilor, observ două probleme majore în cazul amendamentului propus la articolul 136, una dintre acestea este instituțională, iar cealaltă este politică.
<P>
Problema instituțională este că articolul 3 din Tratatul privind funcționarea Uniunii Europene prevede că politica monetară pentru țările a căror monedă este euro este exclusiv competența Uniunii, dar articolul 2 prevede că această competență exclusivă poate fi exercitată de statele membre dacă sunt abilitate de Uniune. Este dificil de înțeles de ce aplicarea unei reglementări stabilită în mod clar în tratat ar trebui să solicite reforma tratatului.
<P>
Apoi, este problema politică: prin faptul că se alege opțiunea de a reforma tratatul în loc să se utilizeze articolul 2 sau articolele 325 și 136, mecanismul european de stabilitate și, prin urmare, viitorul monedei euro, este lăsat la mila celor 27 de procese de ratificare.
<P>
Își dau seama oamenii că în cazul în care unul din cele 27 de procese de ratificare nu reușește, va fi dificil apoi să se găsească un plan de rezervă pentru euro? Își dă seama Consiliul European că alegând această cale expune unui risc foarte mare viitorul monedei euro?
<SPEAKER ID="032" NAME="Ildikó Gáll-Pelcz" AFFILIATION="PPE">
(HU) Dle Președinte, dle Van Rompuy, dle Barroso, stabilitatea monedei euro și crearea unui mecanism de gestionare a crizelor sunt cele mai importante sarcini operaționale care atrag o creștere care va crea noi locuri de muncă și care, în același timp, va reduce datoria publică a statelor membre cu care sunt de acord toate statele membre. Totuși, rezolvarea acestor sarcini nu trebuie să ne oblige să amânăm anumite aspecte, ca în cazul discuției privind aspectele strategice, cum ar fi inovarea, care a avut loc deja în luna decembrie. Următorul summit din luna februarie va fi potrivit pentru a lua decizii strategice cu privire la probleme importante, cum ar fi energia. Președinția maghiară a început pregătirile pentru summitul privind energia. Cele mai importante norme au fost deja stabilite anul trecut. Regulamentul privind securitatea aprovizionării cu gaze naturale a intrat în vigoare. Dle Președinte, vă rog să mă liniștiți în privința faptului că preocupările privind stabilitatea zonei euro nu vor prevala în fața subiectului summitului privind energia.
<SPEAKER ID="033" NAME="Nikolaos Salavrakos" AFFILIATION="EFD">
(EL) Dle Președinte, așa cum știți, Guvernul SUA a fost obligat, pentru a doua oară în cursul actualei crize a creditelor, să intervină drastic pentru a sprijini două bănci principale care s-au prăbușit și compania de asigurări ING. Astfel, a injectat 700 de miliarde de dolari în sistemul său bancar sub formă de ajutor financiar. În ciuda acestor măsuri, economia SUA are nevoie în continuare de ajutor și, fără a gândi cumpătat, guvernul a acordat alte 600 de milioane de dolari pentru a scoate economia din recesiune. Evident, Statele Unite ale Americii tipăresc alți bani.
<P>
Spre deosebire de economia SUA, zona euro a rămas constantă în respectarea principiului disciplinei bugetare și a politicii monetare controlate strict, oferind astfel numeroaselor companii speculative o marjă să speculeze pe seama țărilor mai puțin rezistente la presiune. Dle președinte, propun să se ia în considerare o relaxare cantitativă în zona euro; s-ar putea dovedi a fi oul lui Columb.
<SPEAKER ID="034" NAME="Liisa Jaakonsaari" AFFILIATION="S&amp;D">
(FI) Dle președinte, nu există nicio îndoială că sabia cu două tăișuri a lui Damocles atârnă deasupra Europei - și anume criza economică și o creștere a naționalismului - ambele și-au unit forțele.
<P>
Dl Hughes a întrebat, în numele Grupului Alianței Progresiste a Socialiștilor și Democraților din Parlamentul European, dacă visul fondatorilor este cel care ține unită Europa sau coșmarul colapsului acesteia. Din păcate, acest coșmar al colapsului este acum principala tendință. Prin urmare, sper ca în viitor Comisia să dea dovadă de o putere mai mare în ceea ce privește aspectele legate de o Europă socială. Este foarte ciudat că este vulnerabilă în acest caz. Nici nu se pune problema dacă politica este guvernată de piețe sau de politicieni: politica se face pe stradă. Aceasta conduce la demonstrații și ajunge să fie făcută de numeroase grupuri extremiste și de extremă dreaptă. Prin urmare, Comisia ar trebui să prioritizeze aspectele legate de o Europă socială. Din păcate, totuși, nimic nu se întâmplă.
<SPEAKER ID="035" NAME="Seán Kelly" AFFILIATION="PPE">
Dle Președinte, spre deosebire de numeroși vorbitori, aș dori să îi felicit pe dl Van Rompuy și pe dl Barroso pentru că au fost cel puțin proactivi în contextul crizei actuale și că au introdus măsuri care, să sperăm, vor avea succes în viitor. În acest moment nu putem fi siguri dacă vor avea succes sau nu. Dacă vor avea succes, aceștia vor fi priviți ca niște eroi. Dacă nu vor avea succes, aceștia vor fi probabil considerați niște ticăloși, dar să le recunoaștem meritele acolo unde este cazul. Din fericire, arhitectura de supraveghere va asigura că multe dintre erorile care au dus la prezenta situație nu se vor mai întâmplă în viitor.
<P>
În ceea ce privește țara mea, din păcate, a trebuit să beneficiem de ajutor financiar, în principal din cauza nepăsării băncilor și a guvernării slabe. În câteva luni, vom avea un nou guvern și să sperăm că acesta va aduce stabilitate politică, dar aș face un apel la dl Van Rompuy și la dl Barroso să încerce să reducă actuala rată a dobânzii pentru ajutorul financiar deoarece este prea mare și ar putea paraliza țara.
<SPEAKER ID="036" NAME="José Manuel Barroso">
președinte al Comisiei. - Dle Președinte, în primul rând, această dezbatere a arătat complexitatea crizei și complexitatea răspunsurilor. Vreau să vă spun un singur lucru - și este evident că o imensă majoritate împărtășește idealurile europene și că trebuie să avem un răspuns european -, și anume că nu ar trebui să fim împărțiți de unele diferențe care nu sunt cele mai importante.
<P>
Așa cum unii dintre dvs. ați spus, există într-adevăr o provocare reală - uneori o amenințare - pentru integrarea europeană astăzi. Am văzut această amenințare în dezbaterea de astăzi. Am auzit unele comentarii, comentarii naționaliste, subiective pe care, sincer vorbind, nu sunt obișnuit să le aud în Parlamentul European.
<P>
Acestea au fost minore, dar au fost făcute pentru a adânci separarea dintre europeni, așa-numiții europeni bogați și săraci. Celor care au făcut aceste comentarii - și sunt uimit de ele - împotriva solidarității europene, încercând să adâncească diferențele dintre cei bogați și cei săraci, le spun: unde erați când Europa îi finanța pe fermierii dvs. după război pentru a vă hrăni poporul? Unde erați când Europa finanța infrastructura dvs. pentru dezvoltarea și competitivitatea țărilor dvs.? Unde erați când Europa a creat piața internă pentru a vă vinde serviciile și produsele? Unde erați când Europa era baza prosperității și a creșterii economice din țările dvs. după război?
<P>
Numai niște opinii egoiste, obtuze și limitate în timp pot susține acest fel de declarații împotriva unității europene. Consider că este o problemă gravă și mai mulți dintre dvs. ați subliniat-o. Fac apel la toți cei care împărtășesc același ideal european să fie uniți în încercarea de a obține un răspuns cuprinzător la o problemă care, fiind gravă, trebuie să admitem că necesită un consens. Uneori acest lucru nu este ușor într-o Uniune Europeană cu 27 de state membre, cu o zonă euro cu 17 state membre în prezent - și salut aderarea Estoniei - și cu un proces decizional care nu este întotdeauna cel mai simplu, parțial pentru că ne bazăm pe principiul democrației. Nu avem numai instituții europene; avem 27 de democrații.
<P>
Sarcina din prezent este extrem de dificilă. De aceea doresc să fac apel la toți cei care împărtășesc idealul european să nu ne lăsăm distrași de ceea ce ar putea reprezenta unele diferențe de orientare politică.
<P>
Dle Hughes, respect preocuparea dvs. față de Europa socială, dar haideți să fim complet deschiși în această privință. Care este cea mai bună modalitate de a sprijini guvernele, cum ar fi cel elen, cel spaniol și cel portughez, care sunt conduse de membri foarte distinși ai familiei noastre politice? Ar trebui să sprijinim reformele pe care acestea le adoptă în mod curajos sau să spunem pur și simplu că aceste reforme sunt împotriva valorilor europene?
<P>
Avem nevoie de reforme structurale în Europa, inclusiv în sectorul forței de muncă. Aceasta este realitatea. Dacă îi întrebați pe prim-miniștrii Papandreou, Zapatero și Sócrates, acest lucru este exact ceea ce fac sau plănuiesc să facă pentru a merge și mai departe cu aceste reforme. Consider că cea mai bună modalitate de a sprijini eforturile curajoase pe care toți încercăm să le facem în Europa în ritmuri diferite este să spunem adevărul.
<P>
În contextul actual al concurenței, cu presiunea exercitată de unele economii emergente mai puternice, fie ne adaptăm, fie vom pune în pericol economia noastră socială de piață. Avem nevoie de acest lucru. Consider că îl vom face fără a pune la îndoială drepturile lucrătorilor. Încă o dată doresc - vă voi răspunde într-un minut, nu am uitat întrebarea dvs. - să vă spun că, în opinia mea, este foarte important să respectăm principiile dialogului social. Am afirmat acest lucru ieri, îl afirm din nou astăzi. Dar, de fapt, în cazul în care nu facem acest tip de consolidare fiscală și reformă socială, nu vom avea încredere și fără încredere nu vom avea creștere economică și fără creștere nu vom putea oferi locuri de muncă cetățenilor noștri.
<P>
Distinsului deputat al acestui Parlament care provine din Irlanda și a adresat o întrebare care sugera că problemele Irlandei au fost create de Europa, aș dori să îi spun: problemele din Irlanda au fost create de comportamentul financiar iresponsabil al unor instituții irlandeze și de lipsa de supraveghere a pieței irlandeze. Europa face parte din soluție în prezent, aceasta încearcă să sprijine Irlanda. Dar nu Europa a creat această situație fiscală iresponsabilă și acest comportament financiar iresponsabil.
<P>
Europa încearcă să sprijine Irlanda deoarece este important să se știe în ce constă responsabilitatea. De aceea, este important pentru aceia dintre noi - care reprezentăm în mod evident majoritatea - care credem în idealurile europene să putem avea pe cât posibil un răspuns comun.
<P>
Un alt punct atins de dvs. a fost: care este nivelul ambiției? Din nou, permiteți-mi să clarific poziția Comisiei. Susținem într-un mod foarte ambițios găsirea unui răspuns integrat. De aceea, Comisia va fi pregătită să sprijine unele dintre măsurile pe care unii dintre dvs. le-au propus. Dar suntem într-o situație în care considerăm că, într-o perioadă de criză ca aceasta și de instabilitate a pieței, este extrem de important să contribuim la obținerea unui consens în ceea ce privește statele membre și au existat, de fapt, unele diferențe de-a lungul soluționării acestei crize.
<P>
Revizuirea tratatului: știți care a fost poziția Comisiei. Am spus de la început că suntem de părere că este posibil să se instituie un mecanism permanent fără o revizuire a tratatului. Dar cel puțin un stat membru al Uniunii Europene - este nevoie de unanimitate pentru astfel de chestiuni - a declarat în mod clar că este necesară o revizuire a tratatului. Deoarece considerăm că este important să avem un mecanism de stabilitate permanent, Comisia a jucat un rol constructiv în sprijinirea acestei revizuiri limitate a tratatului. Așadar, consider că ar fi o greșeală imensă ca acum să avem păreri împărțite cu privire la această chestiune; deoarece dorim să consolidăm stabilitatea, consider că este important să convenim asupra acestei revizuiri limitate a tratatului.
<P>
Unii dintre noi ar dori să meargă mai departe. Personal, aș dori să merg mai departe în ceea ce privește structurarea și aprofundarea abordării comunitare. Dar trebuie să fim responsabili în această perioadă pe care o traversăm și să încercăm să obținem cel mai ambițios și mai deplin consens, și nu un consens limitat. Din acest motiv aș dori să reafirm că unele dintre propunerile prezentate sunt într-adevăr interesante, dar în acest moment ele nu pot genera consensul necesar, iar Comisia trebuie să fie foarte atentă la contribuția sa la obținerea acestui consens.
<P>
În final, consider că toți trebuie să contribuim. Nu-mi plac aceste diferențe între bogați și săraci sau între nou și vechi sau între centru și periferie. În Europa, toate statele au aceeași demnitate și aceste idei de discriminare între statele membre sunt, de fapt, idei foarte periculoase pentru proiectul european. Așadar, cum ar trebui să facem acest lucru? Ar trebui să solicităm tuturor statelor membre care sunt într-o poziție mai vulnerabilă să facă tot ceea ce este necesar pentru a recâștiga încrederea în economiile lor printr-o stabilitate macroeconomică adecvată, prin consolidare fiscală și prin reforme structurale; acest lucru este extrem de important în momentul de față. Nu le vom oferi sprijinul nostru dacă sugerăm că pot scăpa de această cale; acest lucru înseamnă să nu le ajutăm.
<P>
În același timp, acele țări care în prezent se află într-o poziție mai bună ar trebui să arate solidaritate față de aceste țări. Consider că este extrem de important să avem un răspuns puternic în ceea ce privește stabilitatea zonei euro; să nu avem o reacție întârziată, așa cum s-a întâmplat uneori în trecut, ci să acționăm în prealabil; să dăm un răspuns cuprinzător care să restabilească încrederea în determinarea zonei euro și a Uniunii Europene în ansamblu, și nu doar prin declarații, ci prin fapte. Acest lucru este important, este o chestiune de credibilitate. Declarațiile sunt importante, dar nu sunt suficiente; este important să se acționeze și este important ca noi toți, în ansamblu, să ne luăm angajamentul unei guvernanțe mai puternice în zona euro și în Uniunea Europeană. Acest lucru este într-adevăr ceea ce ne cer piețele.
<P>
Există o problemă de percepție în ceea ce privește modul în care putem lua decizii și cum putem pune în aplicare aceste decizii. Așadar, avem nevoie de o guvernanță mai puternică în zona euro; avem nevoie de o coordonare mai puternică a politicilor economice în Uniunea Europeană în ansamblu și, în principal, ar trebui, cu toții, să ne luăm angajamentul să respectăm principiile solidarității și responsabilității. Nu este doar o chestiune de responsabilitate, este o chestiune de solidaritate. Nu este doar o chestiune de solidaritate, este, de asemenea, o chestiune de responsabilitate. Numai atunci vom reuși să obținem stabilitatea și stabilitatea este baza pentru viitoarea noastră prosperitate.
<SPEAKER ID="037" NAME="Herman Van Rompuy" LANGUAGE="FR">
Dle Președinte, doamnelor și domnilor, în primul rând, voi începe prin a spune câteva fapte pozitive. Îmi cer scuze pentru atitudinea pozitivă pe care o manifest din când în când.
<P>
În primul rând, creșterea economică este mult mai puternică acum decât credeam noi în urmă cu câteva săptămâni sau luni. Rata șomajului este în scădere în unele țări. Cine ar fi crezut acest lucru în 2008 sau în 2009? În ceea ce privește Uniunea Europeană în general, rata ocupării forței de muncă va crește din nou în 2010-2011 după cea mai mare criză din ultimii 70 de ani. Repet: nu ne așteptam la acest lucru în urmă cu câteva luni - și totuși se întâmplă.
<P>
În al doilea rând, desigur că există o criză, dar moneda noastră comună - moneda comună a 27 de țări, în orice caz - este stabilă, cursul de schimb față de dolarul american este în prezent de 1,30. Odată era de 0,85. La acea vreme, nimeni nu a spus că euro este în pericol. Comparativ cu alte continente și alte monede importante, avem o balanță de plăți stabilă și, comparativ cu alte țări importante, avem un deficit bugetar care reprezintă practic jumătate din deficitul acestora. Prin urmare, astfel se explică, în ciuda tuturor problemelor noastre, faptul că euro este o monedă stabilă. Am dorit să subliniez acest lucru înainte de a trece la alte aspecte.
<P>
În mod clar, suntem pe deplin conștienți că trebuie să avansăm, dar trebuie să ne amintim, așa cum am menționat ultima dată când ne-am aflat aici, că am intrat în criză în zona euro - care este mai mult o criză a zonei euro decât a monedei - fără a avea instrumente adecvate. De fapt, a trebuit să le creăm pe loc. Acest lucru înseamnă o responsabilitate comună, dar explică, de asemenea, de ce nu am acționat la fel de rapid pe cât am crezut la început sau la fel de rapid pe cât impuneau circumstanțele.
<P>
Totuși, nu aveam nimic. Exista Pactul de stabilitate și creștere care nu a fost respectat. Nu exista nicio supraveghere macroeconomică. Nu exista niciun mecanism de gestionare a crizelor, fie el temporar sau permanent, și nu existau instituții puternice care să asigure o supraveghere financiară. A trebuit să creăm totul pe loc, în plină criză, și acest lucru înseamnă responsabilitate comună. Unii dintre dvs. au spus, "Este prea puțin, prea târziu”. Ei bine, faptul că am avut puține instrumente sau niciunul explică de ce nu suntem în situația "prea puțin, prea târziu”, ci într-o situație "pas cu pas”. Aceasta este o explicație demnă.
<P>
Al doilea aspect pe care aș dori să îl discut este că unii dintre dvs. au spus "Da, dar criza nu se află sub control. Priviți evoluțiile piețelor.” În același timp, alții - uneori exact aceleași persoane - spuneau "Nu puteți permite piețelor să dicteze modul dvs. de acțiune”. Fie că se invocă un argument sau celălalt, acesta nu este întotdeauna foarte coerent.
<P>
În ceea ce privește măsurile luate, evident, există reforme care urmează să fie aplicate în statele membre, nu numai în cele care se confruntă cu probleme, ci în toate statele membre: reforme care să elibereze potențialul de ocupare a forței de muncă și potențialul de creștere. În mod clar, reformele sunt deseori dificile. Desigur, este o muncă titanică pentru a răspândi în mod echitabil ceea ce urmează să li se ceară oamenilor.
<P>
Vă reamintesc, totuși, că anumite țări importante care în prezent ies din criză mai rapid au luat măsuri cu patru, cinci sau chiar șase ani în urmă, măsuri interne foarte severe care, la acea vreme, au întâmpinat o rezistență foarte mare din punct de vedere social. Totuși, acestea au fost eficiente din punct de vedere al creșterii economice și al creșterii ocupării forței de muncă. Trebuie să trecem prin vremuri dificile, dar trebuie să muncim din greu pentru ca eforturile să fie răspândite în mod echitabil. Uniunea noastră poate da exemple semnificative care să demonstreze că aceasta este abordarea potrivită.
<P>
Reformele sunt necesare la nivelul statelor membre și sunt necesare, desigur, la nivelul Uniunii în sine și la nivelul zonei euro în special. Din acest motiv, este foarte important să se instituie cât mai curând posibil guvernanța economică decisă de grupul operativ, care a fost dezbătută pe baza celor șase propuneri ale Comisiei adresate Parlamentului și este foarte important ca toți cei implicați în procesul de codecizie să ajungă la un acord. Este extrem de urgent.
<P>
Trebuie să facem acest lucru dacă dorim să continuăm în direcția convergenței creșterii economice și a politicii economice în cadrul zonei euro. În cazul în care putem obține acest lucru prin intermediul unor acorduri între țările din zona euro, trebuie nu numai să ne gândim la acest lucru, ci să și acționăm în această direcție pentru a ajunge la o concluzie în următoarele câteva săptămâni și luni. Totuși, probabil că trebuie să mergem mai departe în cadrul zonei euro decât s-a decis în cadrul grupului operativ implicat în propunerile Comisiei deoarece, atunci când există o monedă comună, există o nevoie mai mare de o politică economică comună și de o dezvoltare economică asemănătoare între toate statele membre ale zonei euro.
<P>
Am uitat de creșterea economică structurală? Nu. Din acest motiv, chiar în plină criză, în martie, am decis cu privire la Strategia Europa 2020. Din acest motiv, peste câteva zile, la reuniunea Consiliului din luna februarie, vom dezbate politica în materie de inovare și energie. Printre toate problemele cu care ne confruntăm din cauza crizei, nu trebuie să neglijăm perspectivele pe termen lung, perspectivele structurale privind creșterea și ocuparea forței de muncă. În plus, pe termen foarte scurt, pregătim o abordare globală cu scopul de îmbunătăți instrumentele create în anul 2010 pentru a depăși criza.
<P>
Există o agendă - o agendă clară. Putem acționa mai rapid? Da. Așa cum am spus, au existat două obstacole. Primul a fost reprezentat de faptul că a trebuit să creăm totul pe loc, iar cel de-al doilea se referă la necesitatea - deoarece trăim în democrație - unui consens între cele 27 de state membre ale noastre, cele 27 de democrații.
<P>
Doamnelor și domnilor, cei care sprijină proiectul european alcătuiesc o majoritate în Parlament. Să nu încercăm să ne întrecem cine este cel mai european dintre noi. Consider că distanța dintre cei care sprijină proiectul european și cei care nu fac acest lucru se mărește, dar în ciuda tuturor problemelor noastre, este important să ne menținem ritmul, direcția și să rămânem concentrați. Acest lucru este mult mai important decât progresul înregistrat în mod separat. Voința comună de a acționa în aceeași direcție în cazul proiectului european contează, așa cum s-a spus în repetate rânduri în cadrul Consiliului European din luna decembrie.
<P>
Vom reuși acest lucru prin această abordare progresivă. Sunt convins că ne îndreptăm în direcția bună. Sunt convins că există o voință comună. Sunt convins că vom reuși în cele din urmă.
<P>
(Aplauze)
<SPEAKER ID="038" NAME="Președinte">
Vă mulțumesc pentru raport, dle președinte. Următoarea reuniune a Consiliului European va avea loc la 4 februarie și după aceasta, tot în luna februarie, dl președinte Van Rompuy va prezenta următorul său raport.
<P>
Dezbaterea a fost închisă.
<P>
Declarații scrise (articolul 149 din Regulamentul de procedură)
<SPEAKER ID="039" NAME="Bastiaan Belder" LANGUAGE="NL">
Consiliul European urmează să stabilească un fond de urgență permanent pentru zona euro. Acest fond ar putea fi necesar în cazul în care vom recâștiga încrederea piețelor financiare în obligațiunile de stat emise de țările vulnerabile din zona euro. Totuși, acest lucru pune sub semnul întrebării fundamentele uniunii noastre economice și monetare. Cei care au primit sarcina de a crea acest fond par să nu aibă încredere în faptul că statele membre alocă în mod prudent fondurile din buget și nici în faptul că acestea respectă prevederile Pactului de stabilitate și de creștere. Aș fi dorit să se ofere mai multe detalii de către Consiliul European cu privire la diferențele considerabile din cadrul zonei euro, inclusiv cu privire la diferitele poziții competitive ale statelor membre.
<P>
Oare ar părea că diversitatea în cadrul uniunii monetare este prea mare pentru a permite o rată a dobânzii uniformă? Sau există soluții adecvate la diferențele existente în pozițiile competitive, bugete și structura socială și economică ale numeroaselor state membre?
<P>
În acest sens, orice garanții suplimentare pentru fondul de urgență temporar ar trebui să fie însoțite de angajamente concrete și progrese în reducerile și reformele structurale din țările vulnerabile din zona euro. Urez statelor membre din cadrul Consiliului să aibă înțelepciunea necesară pentru a decide cu privire la această chestiune. Obiectivele noastre ar trebui să fie respectarea acordurilor și asigurarea că nu vom permite lucrurilor să meargă prea departe din nou. Prin urmare, atât statele membre, cât și Comisia Europeană au o mare responsabilitate.
<SPEAKER ID="040" NAME="João Ferreira" LANGUAGE="PT">
Natura și obiectivele procesului de integrare europeană capitalistă devin tot mai evidente pe măsură ce efectele crizei capitalismului în UE se adâncesc, ceea ce exacerbează situația economică și socială din mai multe state membre, accentuând dezechilibrele. Ultimul Consiliu European a arătat acest lucru, încă o dată, în mod clar. Nu s-a spus nimic despre situația socială din UE, despre șomaj, sărăcie și excluziunea socială, care au crescut în anul 2010, care a fost declarat anul de luptă împotriva sărăciei și excluziunii sociale. Nu s-a spus nimic despre cauzele tuturor acestor probleme. Nu s-a spus nimic despre taxa pe tranzacțiile financiare sau despre desființarea paradisurilor fiscale. În prezent, se propune modificarea tratatului care odată era menit să dureze o generație, cu o procedură simplificată, astfel cum au solicitat puterile din UE, cu scopul de a crea un mecanism pe care îl consideră a fi "în deplină concordanță cu politicile Fondului Monetar Internațional”. În viitor, acestea doresc să ia măsuri dure cu privire la țări precum Portugalia, transformându-le pe acestea în ținta unei presiuni umilitoare, a șantajului și a amenințărilor referitoare la capitalul financiar cu complicitatea activă a UE. Toate acestea se întâmplă în același timp cu aprofundarea măsurilor antisociale și antidemocratice asociate cu așa-numita guvernanță economică și cu "reformele structurale” impuse.
<SPEAKER ID="041" NAME="Niki Tzavela" LANGUAGE="EL">
În cartea sa recentă, fostul prim-ministru al Angliei, dl Gordon Brown, spune că din cauza întârzierilor UE în luarea de decizii cu privire la criza economică din Grecia, suma pe care Grecia a trebuit să o împrumute a crescut cu 90 de miliarde. Întârzierea Germaniei în accelerarea procedurilor de creștere și restructurare a fondului de împrumut are un efect secundar asupra Greciei și Irlandei. Întreb Comisia: cum pot fi compensate statele membre ale Uniunii care au fost afectate de cele mai recente decizii ale Consiliului? Va oferi Comisia sprijinul său Greciei în încercarea de a stabili motivul pentru care datoria acesteia a crescut din moment ce criza elenă a fost anunțată?
<P>
(Ședința a fost suspendată pentru câteva minute)
