<CHAPTER ID="011">
Descărcarea de gestiune 2007: Consiliul (dezbatere) 
<SPEAKER ID="356" NAME="Preşedinte">
Următorul punct de pe ordinea de zi este al doilea raport privind descărcarea de gestiune pentru execuţia bugetului general al Uniunii Europene aferent exerciţiului financiar 2007, secţiunea II - Consiliul [C6-0417/2008 - - Comisia pentru control bugetar. Raportor: Søren Bo Søndergaard
<SPEAKER ID="357" NAME="Søren Bo Søndergaard" LANGUAGE="DA">
Mulţumesc, dle preşedinte. Acum şapte luni - pe 23 aprilie mai exact - o majoritate covârşitoare din acest Parlament a refuzat să acorde descărcarea de gestiune pentru bugetul Consiliului aferent exerciţiului 2007. De ce? Deoarece comportamentul Consiliului faţă de Parlament şi de Comisia de control bugetar a fost complet inacceptabil. Consiliul a refuzat să răspundă la întrebările cu solicitare de răspuns scris pe care i le-am adresat cu privire la bugetul său şi a refuzat să se întâlnească cu Comisia de control bugetar pentru a răspunde la întrebări. Situaţia a fost complet absurdă: reprezentanţii Consiliului părăseau imediat toate întrunirile la care erau adresate întrebări privind bugetul Consiliului.
<P>
De fapt, această situaţie nu este nouă. Ea continuă, de fapt, de mulţi ani. Noutatea a fost că, în aprilie, Parlamentul a pus capăt acestei situaţii. Cred că, în aprilie, majoritatea deputaţilor şi-au pus o întrebare simplă: cum aş putea, ca deputat în Parlamentul European, să le răspund alegătorilor mei în legătură cu bugetul Consiliului, când Consiliul nici măcar nu răspunde la întrebările care i se adresează în Parlament? Cred că aceasta a fost întrebarea care a determinat o largă majoritate a deputaţilor din acest Parlament să refuze să acorde descărcarea de gestiune pentru bugetul Consiliului. Probabil că unii au crezut că Parlamentul se va îmblânzi după alegerile din iunie sau că cererile Parlamentului de deschidere şi transparenţă reprezintă mai degrabă promisiuni electorale decât o schimbare reală de atitudine. Au fost însă dezamăgiţi.
<P>
Chiar şi după alegeri, Comisia pentru control bugetar a avut o poziţie comună foarte simplă: dacă Consiliul doreşte să-i acordăm descărcarea de gestiune pentru bugetul său, atunci trebuie să se întâlnească cu noi şi să ne răspundă la întrebări. La sfârşitul lunii septembrie, s-a întâmplat în sfârşit ceva. Pe 24 septembrie, a avut loc o întrunire între Consiliu şi preşedintele Comisiei pentru control bugetar, raportorii comisiei şi coordonatori. În acelaşi timp, Consiliul a răspuns la întrebările comisiei - deşi indirect - şi aceste răspunsuri au fost publicate pe site-ul web al Consiliului.
<P>
Vreau să fiu bine înţeles: aceasta a fost o mişcare inteligentă a Consiliului - o mişcare foarte inteligentă. Acesta este motivul pentru care Comisia pentru control bugetar poate să recomande astăzi ca Parlamentul să acorde descărcarea de gestiune pentru bugetul Consiliului aferent exerciţiului financiar 2007. Totuşi, permiteţi-mi să precizez foarte clar că ne aşteptăm şi dorim ca acest pas să exprime o schimbare de atitudine din partea Consiliului faţă de Parlament.
<P>
În ce priveşte bugetul Consiliului pe 2008, sperăm să nu se repete situaţia absurdă din 2007. Din contră, sperăm că vom începe din punctul la care am ajuns în cele din urmă. Cu alte cuvinte, sperăm ca acest Consiliu să furnizeze, fără întârzieri nejustificate, răspunsuri în scris la întrebările adresate de comisiile competente şi de raportorii din Parlament. Ne aşteptăm la disponibilitate din partea Consiliului pentru a se întâlni cu comisiile competente şi de a răspunde la întrebări.
<P>
Pentru a ne asigura că nu există nicio îndoială în această privinţă, în raport se precizează clar ceea ce discutăm astăzi aici şi ceea ce sper că Parlamentul va adopta mâine - dacă nu în unanimitate, atunci cu o majoritate covârşitoare. Acordând descărcarea de gestiune pentru bugetul Consiliului aferent exerciţiului 2007, am demonstrat o atitudine pozitivă. Mingea se află acum în terenul Consiliului.
<SPEAKER ID="358" NAME="Cecilia Malmström" LANGUAGE="SV">
Dle preşedinte, stimaţi deputaţi, problemele pe care le dezbatem sunt extrem de importante. Deschiderea şi transparenţa sunt instrumente democratice pe care le avem la dispoziţie. Ceea ce încurajează încrederea cetăţenilor este posibilitatea acestora de a înţelege procesul şi acesta este un lucru bun pentru activităţile Uniunii. În această privinţă, Parlamentul şi Consiliul au aceleaşi obiective şi aceasta, bineînţeles, se aplică oriunde, în toate domeniile şi în toate instituţiile.
<P>
Astăzi vorbim despre descărcarea de gestiune pentru 2007. În legătură cu aceasta, aş dori să evidenţiez importanţa auditului extern în general şi a execuţiei bugetului în special şi, în acest context, vreau să evidenţiez, de asemenea, rolul Curţii de Conturi şi munca excelentă care formează baza stabilirii anuale a responsabilităţii.
<P>
În ce priveşte problema specifică a acestui raport referitor la descărcarea de gestiune cu privire la bugetul din 2007, aş dori să-mi exprim satisfacţia că acum recomandaţi acordarea descărcării de gestiune pentru Consiliu. Dacă privim mai îndeaproape problemele principale, nu există niciun motiv pentru a nu acorda descărcarea de gestiune. Consiliul s-a străduit întotdeauna să respecte regulile şi să aplice principiul deschiderii în ceea ce priveşte managementul economic. Acesta va fi cazul şi în viitor, Am înţeles că întâlnirea informală din septembrie dintre delegaţia Comisiei pentru control bugetar şi delegaţia Consiliului a permis clarificarea unui număr de puncte şi acest lucru a făcut posibilă - după cum a menţionat şi raportorul - acordarea descărcării de gestiune pentru Consiliu pentru exerciţiul financiar 2007.
<P>
Acest lucru evidenţiază, pur şi simplu, importanţa dialogului dintre instituţiile noastre în viitor. Prin urmare, sunt foarte mulţumită că am găsit o modalitate de a depăşi aceste probleme, cu rezultatul că descărcarea de gestiune poate fi acordată, şi aştept cu nerăbdare să văd acest lucru confirmat prin votul de mâine.
<SPEAKER ID="359" NAME="Ingeborg Gräßle" LANGUAGE="DE">
Dle preşedinte, dnă Malmström, dle Barrot, s-a întâmplat o minune. Pentru prima dată în cinci ani, asist la participarea Consiliului la această dezbatere şi aş dori să felicit sincer Preşedinţia suedeză a Consiliului pentru acest semnal major.
<P>
(Aplauze)
<P>
Iată o primire călduroasă pentru dvs. în sesiunea plenară, fiind pentru prima dată când Consiliul este reprezentat la dezbaterea referitoare la descărcarea de gestiune pentru bugetul său.
<P>
Totul este bine când se sfârşeşte cu bine, după cum se spune. Nu, nu de această dată. Procedura de descărcare de gestiune pentru Consiliu s-a dovedit imposibilă şi are nevoie urgentă de un loc pe agenda interinstituţională, care, apropo, trebuie să fie extinsă pentru a-l include pe Preşedintele Consiliului European. Avem un jucător nou pe scena europeană şi procedura existentă nu poate şi nu trebuie să continue în acest mod. Modul în care Parlamentul trebuie să insiste pentru informaţii şi parteneri de dialog pentru a primi răspunsuri la întrebările nelămurite nu este demn de o democraţie parlamentară. Consiliul se comportă ca un organism suprem şi absolutist şi mie, ca cetăţean al Uniunii Europene, îmi este ruşine de acest comportament când vin în faţa alegătorilor din circumscripţia mea. Procedura pe care o aveam până acum este pur şi simplu absurdă şi nu trebuie să mai continue în viitor.
<P>
Aş dori să mulţumesc încă o dată Preşedinţiei suedeze. Am realizat un început interesant. În primul rând, a avut loc acest dialog, un reper nou şi fără precedent. şi faptul că sunteţi prezentă aici astăzi este un semnal fantastic. Preşedinţia Consiliului, ca şi toate celelalte instituţii ale UE, trebuie să participe la procedura de descărcare de gestiune de către Parlament şi acelaşi lucru se aplică, acum mai mult decât oricând, desigur, noului Înalt Reprezentant, ca şef al noului Serviciu pentru acţiune externă. Noi, deputaţii, trebuie să dovedim acum că această problemă este importantă pentru noi şi că trebuie să înregistrăm progrese împreună. Acest subiect trebuie să fie pe fiecare ordine de zi şi aş dori să solicit Comisiei să-l pună pe ordinea sa de zi.
<P>
Nu ne place modul în care s-a desfăşurat dezbaterea până acum. Faptul că nu avem nimic, nici măcar o singură propunere, pentru modul în care ar trebui să arate lucrurile în viitor, ne îngrijorează. Lisabona nu trebuie să devină sinonimă cu o Uniune Europeană opacă în care ideea de supraveghere parlamentară este călcată în picioare. Aceasta este o şansă pentru un nou început, cu participare puternică din partea reprezentanţilor aleşi ai poporului, şi acordarea descărcării de gestiune pentru viitorul Preşedinte al Consiliului European este primul test decisiv.
<SPEAKER ID="360" NAME="Bogusław Liberadzki" LANGUAGE="PL">
Dle preşedinte, aş dori mai întâi să-mi exprim recunoştinţa faţă de raportor, dl Søndergaard, care şi-a început activitatea în circumstanţe dificile, a dat dovadă de multă răbdare şi a demonstrat, de asemenea, o tendinţă de a fi foarte echilibrat în evaluări şi opinii.
<P>
Dnă Malmström, sunt de acord cu dvs. că este bine ca principiul transparenţei să fie respectat, inclusiv transparenţa financiară, dar sunt de acord şi cu acele remarci care vorbesc despre ceva mai mult. Am ajuns, astăzi, la un moment crucial în ceea ce priveşte modul în care operăm. În ajunul intrării în vigoare a Tratatului de la Lisabona, Consiliul recunoaşte, în aceste condiţii, că Parlamentul este sigurul organism care este ales deoarece Parlamentul funcţionează în mod deschis. Pentru ca Parlamentul şi Consiliul să fie organisme compatibile, Consiliul ar trebui, de asemenea, într-o mare măsură, să funcţioneze mai deschis şi exact acest lucru se întâmplă în prezent. Depăşim aversiunea Consiliului de a lucra cu Parlamentul. Cred că acest lucru se va întâmpla nu doar în acest domeniu de activitate, ci se va întâmpla şi în alte domenii, inclusiv în comisiile parlamentare.
<P>
Prin urmare, grupul meu politic va sprijini pe deplin propunerea pentru o decizie de acordare a descărcării de gestiune, după cum onorabilul Consiliu poate vedea în dezbaterea de astăzi. Nu ne întoarcem la numere, nu indicăm coloana din stânga, coloana din dreapta, veniturile, cheltuielile sau managementul raţional. Nu avem rezerve semnificative aici. Suntem însă bucuroşi că această dezbatere are loc şi că se desfăşoară în acest mod.
<SPEAKER ID="361" NAME="Luigi de Magistris" LANGUAGE="IT">
Dle preşedinte, doamnelor şi domnilor, ca preşedinte al Comisiei pentru control bugetar, trebuie să recunosc activitatea foarte importantă efectuată de comisie şi activitatea excelentă a raportorului, precum şi solidaritatea politică de care se dă dovadă.
<P>
Aceasta deoarece, încă de la început, am dorit să trimitem un mesaj foarte clar: dorim să lucrăm cu multă rigoare pentru a asigura transparenţa, acurateţea şi legalitatea în managementul fondurilor publice şi, prin urmare, în verificarea bugetelor.
<P>
S-au făcut progrese semnificativ în lucrul cu Consiliul, care la început nu a dorit să ne răspundă. Aş dori să felicit personal Preşedinţia suedeză în această privinţă. Aceasta s-a angajat întotdeauna pentru a acţiona în vederea promovării transparenţei şi a acurateţei.
<P>
Din acest punct de vedere, aşteptăm prin urmare continuarea progresului, deoarece este absolut inacceptabil, în special odată cu intrarea în vigoare a Tratatului de la Lisabona, ca Parlamentul să nu aibă informaţiile şi detaliile necesare pentru a monitoriza bugetele şi fondurile publice, în interesul Uniunii Europene şi al cetăţenilor europeni.
<SPEAKER ID="362" NAME="Bart Staes" LANGUAGE="NL">
Să fim sinceri, această procedură rămâne dificilă şi sunt încântat că Preşedinta în exerciţiu a Consiliului este prezentă. Aceasta reprezintă un progres. Într-adevăr, este prima dată când Preşedinţia participă la acest fel de dezbatere şi salut acest lucru. Totuşi, trebuie să admitem că aceasta rămâne o procedură dificilă.
<P>
Consiliul continuă să se ascundă de fapt în spatele unui fel de acord tacit încheiat la un moment dat la începutul anilor '70 - acum patruzeci de ani - prin care Parlamentul şi Consiliul au convenit să nu intervină în bugetul celuilalt, să nu-şi verifice reciproc registrele şi să treacă totul cu vederea, ca nişte gentilomi respectabili. Aceasta aparţine trecutului, deoarece bugetul Consiliului s-a modificat în mod fundamental. Cu 40 de ani în urmă, acesta era constituit doar din cheltuieli administrative, în timp ce acum s-au adăugat cheltuielile operaţionale. Prin urmare, trebuie să ne străduim pentru a realiza un progres.
<P>
Am ieşit din impas în mod provizoriu. Suntem pregătiţi să acordăm descărcarea de gestiune, dar acum trebuie să facem cu adevărat un pas mai departe. În cele din urmă, problemele nu au fost rezolvate. Avem sarcina de a ne asigura că transparenţa şi controlul democratic se aplică în cazul bugetului Consiliului şi, de asemenea, în cazul bugetului Parlamentului. Prin urmare, sunt de acord cu toată lumea - vorbitori, raportor, vorbitori din partea grupurilor politice - cu cei care au spus clar: acesta este un foc de avertizare că trebuie să facem un pas mai departe în următorul exerciţiu de descărcare de gestiune pentru Consiliu. Raportul anual al Curţii de Conturi conţine sugestii în această privinţă şi menţionează încă o dată subiecte care privesc programul SESAME. Dnă Malmström, în curând s-ar putea ca dvs. să nu mai fiţi implicată în această procedură, dar vom continua să exercităm presiuni pentru asigurarea transparenţei.
<SPEAKER ID="363" NAME="Richard Ashworth">
în numele Grupului ECR - Dle preşedinte, aş dori mai întâi să profit de această şansă pentru a-l felicita pe comisarul Kallas pentru progresul real care a fost înregistrat în clarificarea problemelor şi a rezervelor exprimate de Curtea de Conturi. Din punctul meu de vedere, această Comisie care-şi încheie acum mandatul a realizat mai multe progrese pozitive decât orice Comisie precedentă din perioada recentă şi îi mulţumesc pentru eforturile sale.
<P>
Este un lucru acceptat de toată lumea că adoptarea contabilităţii pe bază de angajamente a fost un succes şi că această implementare este responsabilă pentru îmbunătăţirea semnificativă observată. De asemenea, doresc să remarc progresul realizat în ceea ce priveşte politica agricolă comună şi, în special, sistemul capabilităţilor de audit intern (IAC), care a adus, de asemenea, multe rezultate pozitive.
<P>
Totuşi, am două îngrijorări pe care trebuie să le menţionez. În primul rând, Curtea de Conturi, în raportul său anual, critică în repetate rânduri "acurateţea şi fiabilitatea tranzacţiilor subiacente”. Sunt de acord şi, în această privinţă, 2007 nu a fost diferit de anii anteriori. Mesajul Curţii este foarte clar: mai sunt multe de făcut.
<P>
În al doilea rând, doresc să menţionez că Curtea de Conturi a criticat lipsa verificărilor din programele administrate în comun. Parlamentul a solicitat în mod repetat statelor membre să fie mult mai perseverente pentru a soluţiona preocupările auditorilor şi, în special, am solicitat statelor membre să îndeplinească condiţiile acordului interinstituţional din 2006.
<P>
Din motive de integritate fiscală şi responsabilitate publică, acestea trebuie să dea dovadă de mai multă hotărâre şi, din aceste motive şi până când vom observa progrese reale din partea Consiliului în această problemă, eu şi colegii mei din delegaţia conservatorilor britanici vom vota împotriva descărcării de gestiune pentru bugetul general aferent exerciţiului 2007.
<SPEAKER ID="364" NAME="Marta Andreasen">
în numele Grupului EFD - Dle preşedinte, suntem deputaţi aleşi în Parlamentul European, dar alegătorii noştri nu ştiu ce se întâmplă în spatele scenei. În aprilie 2009, Comisia pentru control bugetar a decis să amâne acordarea descărcării de gestiune pentru Consiliu. Chiar dacă Curtea de Conturi nu a criticat conturile Consiliului, comisia a declarat că are suficiente motive pentru a proceda astfel. Totuşi, după ce această comisie a participat la o întrunire cu Preşedinţia suedeză în septembrie şi au fost trimise unele răspunsuri scrise la întrebările Parlamentului, dl Søndergaard, raportorul pentru descărcarea de gestiune pentru Consiliu în 2007, a publicat un raport care, chiar şi cu multă bunăvoinţă, nu ar fi permis acordarea descărcării de gestiune. Totuşi, s-a luat decizia politică de a se acorda descărcarea de gestiune şi paragrafele compromiţătoare au fost atenuate.
<P>
Comisia intenţionează să recomande descărcarea de gestiune pe baza unor speranţe pentru viitor. Dacă alegătorii care ne-au votat în iunie ar şti următoarele: că există un consens de a nu tulbura apele, pe baza unui acord tacit din 1970; că auditorul intern al Consiliului nu va fi invitat în Comisia pentru control bugetar, deoarece atunci Consiliul ar putea să invite auditorul intern al Parlamentului European, şi acest lucru ar putea avea consecinţe neclare; şi că Curtea de Conturi numită pe bază politică nu a avut niciun comentariu privind raportul de audit intern al Consiliului din aprilie 2008, ce ar spune ei atunci?
<P>
În 2002, când eram expert contabil principal al Comisiei Europene, directorul general pentru bugete de la acea dată a declarat într-o scrisoare către auditorul intern de atunci al Comisiei că procedura de descărcare de gestiune este un joc interinstituţional şi nimic mai mult. Vom continua să evităm să vorbim despre această problemă evidentă deoarece ne este teamă să ne pierdem privilegiile obţinute după ani de tăcere? Putem alege să demascăm şi să punem capăt ipocriziei când votăm pentru descărcarea de gestiune pentru Consiliu pentru exerciţiul financiar 2007. Cred că ştiţi care este alegerea mea şi sper că veţi fi alături de mine susţinând refuzul de a acorda descărcarea de gestiune pentru Consiliu.
<SPEAKER ID="365" NAME="Martin Ehrenhauser" AFFILIATION="NI">
(DE) Dle preşedinte, politica europeană de securitate şi apărare nu este, în prezent, o flotă, ci o navă de război în politica internaţională. În fiecare an, când se ajunge la descărcarea acestei nave de război bugetare a Consiliului, aceasta dispare brusc în Triunghiul Bermudelor şi Parlamentul European pare fericit să aplice mottoul "tot ceea ce nu apare pe ecranul radarului nostru nu există”.
<P>
Primăvara trecută au apărut brusc conturile extrabugetare şi descărcarea de gestiune pentru Consiliu nu a fost acordată. Pentru aceasta au fost citate patru motive. Primul a fost că Consiliul a refuzat să accepte orice fel de întrunire oficială, formală, cu Parlamentul. Al doilea a fost refuzul Consiliului de a furniza orice răspunsuri exhaustive în scris. În al treilea rând, Consiliul nu a furnizat un raport de activitate sau o listă completă a transferurilor bugetare. Al patrulea motiv a fost că este imposibil de determinat dacă cheltuielile din bugetul Consiliului sunt de natură operaţională.
<P>
Acum, pe neaşteptate, mai precis mâine, după câteva luni de la acea dată, se doreşte acordarea descărcării de gestiune pentru Consiliu. Totuşi, niciunul dintre aceste patru motive pentru refuzul acordării descărcării de gestiune nu a fost clarificat sau rezolvat cu adevărat. Reprezentanţii Consiliului refuză în continuare să participe la orice fel de întrunire formală cu Parlamentul. De asemenea, niciun raport de activitate nu a fost depus şi conturile extrabugetare nu a fost închise sau eliminate, aşa cum s-a solicitat.
<P>
Aş dori să reamintesc raportorului că raportul său iniţial a adresat în total 20 de întrebări Consiliului. Unde sunt răspunsurile precise la aceste întrebări? Îmi puteţi spune? Nu. În loc să creştem presiunea asupra Consiliului în acest moment, ce facem? Ne transformăm în cerşetori şi aceste solicitări insistente devin invitaţii în noul raport. Oricine votează în favoarea acordării descărcării de gestiune pentru Consiliu acum va aproba practic această situaţie, în care Parlamentul adresează cereri umile în faţa Consiliului.
<SPEAKER ID="366" NAME="Sidonia Elżbieta Jędrzejewska" AFFILIATION="PPE">
(PL) Dle preşedinte, susţin proiectul de decizie a Parlamentului European de acordare a descărcării de gestiune pentru Secretariatului General al Consiliului cu privire la execuţia bugetului pentru exerciţiul financiar 2007. Sunt încântată că Preşedinţia suedeză şi dl Kallas au demonstrat că s-au implicat în rezolvarea acestei probleme.
<P>
Aş dori să atrag atenţia asupra câtorva subiecte, care rămân totuşi nerezolvate şi pe care trebuie să le soluţionăm în următorii câţiva ani. Procesul dificil şi laborios al acordării descărcării de gestiune pentru Consiliu arată ceea ce doreşte Parlamentul European. Parlamentul European doreşte transparenţă şi un dialog deschis, dar şi formal, cu Consiliul. Aceste cerinţe ale Parlamentului European sunt persistente şi stăruitoare, dar nu reprezintă rea-voinţă din partea deputaţilor, ci sunt o expresie a preocupării pentru banul public şi sunt, aşa cum ar trebui să fie, o expresie a preocupării pentru transparenţă în cheltuirea banilor contribuabililor.
<P>
Aş dori să subliniez că procedura de acordare a descărcării de gestiune pentru Consiliu arată, de asemenea, modul în care Parlamentul află despre domenii noi de activitate ale Consiliului şi că Parlamentul nu doreşte să fie exclus de la monitorizarea şi supravegherea cheltuielilor Consiliului în orice domeniu de activitate.
<P>
După părerea mea, acordarea descărcării de gestiune pentru Consiliu pentru exerciţiul financiar 2007 este un pas în direcţia corectă, dar ar trebui să precizăm clar că mai sunt multe subiecte care nu au fost încă explicate complet şi ar trebui amintim în continuare Consiliului de acestea. Sper că va fi un dialog constructiv, caracterizat de o transparenţă şi deschidere crescută, astfel încât banul public să poată fi monitorizat în cel mai bun mod.
<SPEAKER ID="367" NAME="Jens Geier" AFFILIATION="S&amp;D">
(DE) Dle preşedinte, doamnelor şi domnilor, aş dori să mulţumesc la rândul meu dlui Søndergaard pentru munca sa excelentă, în urma căreia Consiliul a acceptat în cele din urmă Parlamentul în procedura de descărcare de gestiune. Consiliul a refuzat, pentru o perioadă îndelungată, să ofere răspunsuri pertinente la întrebările Parlamentului, invocând acordul tacit - un acord de natură informală care împlineşte acum, în orice caz, 40 de ani. Este foarte bizar că oficialii Consiliului, după 40 de ani, nu mai ştiu exact ce declară acordul tacit, deoarece versiunea oferită de Parlamentul European conţine precis opusul celor susţinute de Consiliu, iar şi iar, în timpul negocierilor.
<P>
Prima dispoziţie a acestui acord preciza că Consiliul nu va încerca să facă nicio modificare în cheltuielile Parlamentului European. A treia dispoziţie declară că ar trebui să existe o cooperare strânsă între cele două instituţii în materie de probleme bugetare. În opinia Consiliului, aceasta înseamnă că fiecare instituţie nu se va amesteca în activitatea bugetară a celeilalte. În acest moment, nu voi face niciun comentariu privind seriozitatea acestui argument. În schimb, aş dori să mulţumesc Preşedinţiei suedeze a Consiliului pentru că a demarat procesul de stopare a acestei situaţii dezonorante.
<P>
Soluţia este un act adiţional la acordul interinstituţional, care să reglementeze clar procedura de acordare a descărcării de gestiune pentru Consiliu de către Parlament, aşa cum solicită prezenta propunere de rezoluţie. Prin urmare, solicit Parlamentului să sprijine propunerea.
<SPEAKER ID="368" NAME="Jorgo Chatzimarkakis" AFFILIATION="ALDE">
(DE) Dle preşedinte, dle comisar Kallas, în primul rând, aş dori să salut faptul că Preşedinţia suedeză a Consiliului este prezentă aici şi aş dori să-i mulţumesc personal dnei Malmström pentru că a făcut procedura mai transparentă. Tot ceea ce au spus colegii deputaţi este adevărat - procedura este mai transparentă şi chiar dacă dna Malmström s-a exprimat într-un mod mai prudent astăzi, putem spune totuşi că vom acorda descărcarea de gestiune. Mai este cale lungă de parcurs. Solicităm Consiliului să facă alţi paşi după acest prim pas, dacă ţinem cont în special de faptul că competenţele Consiliului în domeniul politicii externe şi de securitate au fost definite mult mai clar de Tratatul de la Lisabona. În viitor, această politică va fi reprezentată de Baroneasa Ashton. Cetăţenii nu o cunosc însă pe Baroneasa Ashton şi contribuabilii europeni tot nu vor şti în viitor de câţi bani dispune aceasta şi ce face cu ei. Trebuie să schimbăm această stare de lucruri. Acesta este într-adevăr un imperativ, într-un moment în care luptăm pentru o Europă transparentă, democratică.
<P>
Aş dori să mulţumesc raportorului, dl Søndergaard, pentru că a exercitat presiuni în numele Parlamentului şi vom menţine această presiune.
<SPEAKER ID="369" NAME="Ville Itälä" AFFILIATION="PPE">
(FI) Dle preşedinte, doamnelor şi domnilor, aş dori să mulţumesc raportorului, care a desfăşurat o activitate excelentă. Când discutăm despre descărcarea de gestiune pentru fondurile comune pentru 2007, nu discutăm despre banii Consiliului, banii Comisiei sau banii Parlamentului, ci despre banii contribuabililor. Aceşti bani sunt ai cetăţenilor şi aceştia trebuie să aibă aibă dreptul de a şti cum sunt cheltuiţi banii lor.
<P>
Mai mult decât orice, Parlamentul reprezintă cetăţenii şi Parlamentul trebuie să aibă dreptul de a primi toate informaţiile de care are nevoie atunci când le solicită. Nu putem tolera o situaţie în care Parlamentul este nevoit să roage pentru a primi informaţii. De aceea, deschiderea şi transparenţa reprezintă singurul mod prin care instituţiile UE pot câştiga încrederea oamenilor.
<P>
Doresc să mă alătur celor care au lăudat progresul excelent realizat în această problemă şi munca excelentă pe care a depus-o Preşedinţia suedeză, datorită căreia putem să acordăm astăzi descărcarea de gestiune. Aş dori să-i mulţumesc şi dlui comisar Kallas, care a desfăşurat o activitate excelentă în ultimii cinci ani. S-au înregistrat progrese în aceste domenii. Este un pas corect în direcţia cea bună.
<P>
(Aplauze)
<SPEAKER ID="370" NAME="Aldo Patriciello" AFFILIATION="PPE">
(IT) Dle preşedinte, doamnelor şi domnilor, la 23 aprilie, Parlamentul a amânat decizia referitoare la conturile Consiliului, deoarece Consiliul a refuzat să furnizeze Parlamentului raportul anual de activitate, împiedicând verificarea cheltuielilor sale prin procedurile aplicabile şi celorlalte instituţii.
<P>
De altfel, este de datoria noastră să ne intensificăm eforturile pentru a promova transparenţa în instituţiile comunitare, prin creşterea gradului de sensibilizare faţă de utilizarea bugetului comunitar şi prin creşterea responsabilităţii instituţiilor europene şi, în primul rând, a Consiliului, faţă de public.
<P>
Cred că, după refuzul Parlamentului de a acorda descărcarea de gestiune pentru Consiliu, au fost depuse multe eforturi. În special, am salutat publicarea pe site-ul web al Consiliului a raportului anual de activitate şi nivelul crescut de transparenţă în sectorul politicii externe şi de securitate comune. Am salutat, de asemenea, reuniunea din septembrie, unde, în cele din urmă, a avut loc o discuţie constructivă între reprezentanţii Comisiei pentru control bugetar şi cei ai Preşedinţiei suedeze. Salutăm, în egală măsură, eforturile realizate de Consiliu pentru a oferi răspunsuri adecvate la solicitările Parlamentului din aprilie.
<P>
Dle preşedinte, pentru a încheia, doresc să afirm că textul pe care-l vom vota constituie un pas semnificativ în dialogul dintre Parlament şi Consiliu şi un semnal puternic pe care Parlamentul a dorit să-l trimită în vederea protejării contribuabililor, prin raportarea clară, transparentă şi la timp asupra cheltuielilor Consiliului.
<SPEAKER ID="371" NAME="Cecilia Malmström" LANGUAGE="SV">
Dle preşedinte, mulţumesc pentru dezbaterea acestui subiect foarte important. Sunt mulţumită că am convenit asupra importanţei deschiderii şi transparenţei. Acestea sunt, desigur, fundaţia pentru o cooperare constructivă între noi şi, în plus, pentru a permite cetăţenilor să aibă încredere în instituţiile europene. Ca şi Parlamentul, Consiliul acceptă responsabilitatea de a garanta cea mai mare transparenţă posibilă în ceea ce priveşte banii contribuabililor şi aceste probleme devin mult mai relevante, desigur, odată cu noul tratat, care va intra în vigoare peste o săptămână.
<P>
Discuţia mai largă privind forma pe care o va avea auditul managementului financiar al Uniunii ar trebui să aibă loc în legătură cu examinarea regulamentelor şi a procedurii anuale pentru bugetul UE, care va fi necesară datorită intrării în vigoare a Tratatului de la Lisabona. Consiliul depune şi va continua să depună eforturi pentru a respecta regulile şi pentru a aplica principiul deschiderii cu privire la managementul său economic. În relaţia cu Parlamentul European, vom aplica în continuare procedura stabilită pe parcursul anilor şi anul viitor vom avea discuţii cu Parlamentul la nivel informal pentru a lămuri orice întrebări care pot exista referitoare la execuţia bugetului. În legătură cu aceasta, aştept cu entuziasm continuarea dialogului cu Parlamentul European asupra chestiunii descărcării de gestiune şi sunt sigură că vom avea un dialog informa constructiv şi anul viitor asupra raportului Curţii de Conturi pentru 2008. Vă mulţumesc foarte mult pentru această dezbatere.
<SPEAKER ID="372" NAME="Søren Bo Søndergaard" LANGUAGE="DA">
Dle preşedinte, aş dori să mulţumesc tuturor celor care au contribuit la această dezbatere. Aş dori să mă refer pe scurt în special la ceea ce au spus dna Andreasen şi dl Ehrenhauser şi să să subliniez că atunci când am început acest proces nu a existat niciun fel de acord. Când am început acest proces, nu am primit niciun răspuns în scris la întrebările adresate Comisiei. Când am început acest proces, Comisia părăsea întrunirile ori de câte ori începeam să punem întrebări. Aceasta a fost poziţia de la care am pornit.
<P>
Sarcina noastră astăzi este să decidem dacă am făcut progrese sau dacă suntem în aceeaşi situaţie. Întrebarea nu este dacă am reuşit să obţinem tot ce ne-am dorit. Sunt de acord că nu am obţinut tot ce ne-am dorit. Este suficient să citiţi raportul meu, iar acum raportul comisiei, pentru a vedea că rămânem nemulţumiţi. Aş dori să solicit Consiliului să citească raportul cu foarte mare atenţie, deoarece conţine multe argumente bune care ar putea fi utile pentru anul următor.
<P>
Totuşi, am înregistrat progrese. Când vom începe procedura de descărcare de gestiune pentru 2008 - şi facem acest lucru chiar acum - nu vom începe de la zero. Vom începe din punctul în care am ajuns anul acesta. Prin urmare, cred că este corect să apărăm ceea ce am realizat printr-un vot pozitiv, continuând astfel această luptă - cea ce şi este, în cele din urmă. Timpul ne va spune - când vom vedea cum evoluează situaţia anul acesta, anul următor şi peste doi ani - dacă am luat sau nu decizia corectă. De aceea, este esenţial ca noi, în cadrul comisiei şi în cadrul Parlamentului, să fim uniţi şi să continuăm să facem ce ne-am propus la început.
<P>
Aş dori să profit de această posibilitate pentru a mulţumi secretariatului, raportorilor alternativi şi întregi comisii, inclusiv preşedintelui acesteia, pentru că ne-au dat posibilitatea să facem front comun. Dacă putem menţine această solidaritate - inclusiv în ceea ce priveşte descărcarea de gestiune pentru 2008 - atunci în 2008 vom reuşi să înregistrăm noi progrese faţă de ce am realizat în 2007. Atunci vom fi în situaţia de a realiza ceea ce ne dorim cu toţii.
<SPEAKER ID="373" NAME="Preşedinte">
Dezbaterea este închisă. Votarea va avea loc miercuri, 25 noiembrie 2009.
<P>
Declaraţii scrise (articolul 149 din Regulamentul de procedură)
<SPEAKER ID="374" NAME="Georgios Stavrakakis" AFFILIATION="S&amp;D">
în scris - (EL) Dle preşedinte, doamnelor şi domnilor, în primul rând, aş dori să felicit raportorul care a desfăşurat o activitatea excepţională, a ridicat în mod direct întrebări esenţiale şi a insistat asupra necesităţii ca noi să obţinem răspunsuri clare înainte de a trece la recomandarea de acordare a descărcării de gestiune. De asemenea, felicit Comisia pentru control bugetar, care şi-a menţinut poziţia şi l-a sprijinit pe raportor şi, în ciuda tuturor dificultăţilor iniţiale, a reuşit să convingă Consiliul să ne ofere răspunsuri la cele mai importante întrebări. Cum putem recomanda descărcarea de gestiune pentru un buget, cum putem să susţinem cu responsabilitate că bugetul respectiv este corect, fără să ştim ce se ascunde în spatele cifrelor? Acest lucru ar fi complet absurd. Ca urmare a răspunsurilor Consiliului, acum suntem pregătiţi să recomandăm acordarea descărcării de gestiune, dar, în acelaşi timp, am inclus observaţii substanţiale la rezoluţia anexată, pe care Comisia pentru control bugetar a aprobat-o cu o largă majoritate. Dorim şi credem în proceduri deschise, dorim şi credem în transparenţă şi dorim să ştim totul despre cum sunt cheltuiţi banii contribuabililor europeni.
<P>
(Şedinţa a fost suspendată la ora 19.25 până la timpul afectat întrebărilor şi reluată la ora 19.30)
