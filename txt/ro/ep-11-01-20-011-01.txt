<CHAPTER ID="011-01">
1. Pakistan: asasinarea lui Salmaan Taseer, guvernatorul provinciei Punjab
<SPEAKER ID="307" NAME="Preşedintele">
Următorul punct pe ordinea de zi este dezbaterea cu privire la cele şapte propuneri de rezoluţie referitoare la Pakistan.
<SPEAKER ID="308" NAME="Marietje Schaake">
autoare. - Dle preşedinte, În Pakistan se poartă o luptă fundamentală, iar acţiunile extremiste pe care le-am văzut trebuie să se încheie, în special legile abuzive referitoare la blasfemie. Acestea creează un climat de frică şi intoleranţă şi, în cele mai rele cazuri, de extremism.
<P>
Combaterea extremismului nu este o sarcină uşoară, motiv pentru care guvernul pakistanez şi toţi acei cetăţeni care sunt de acord că intoleranţa şi extremismul sunt inacceptabile au nevoie de ajutorul nostru. Trebuie să ne continuăm lupta împotriva terorismului.
<P>
Dl guvernator Taseer a fost ucis în mod violent din cauza unei intoleranţe pure, de către garda sa corp, o persoană care ar fi trebuit să îl protejeze. Fiica sa, Shehrbano, a scris o scrisoare publicată în The New York Times, din care aş dori să citez un fragment, deoarece consider că exprimă esenţa şi că este bine să folosesc cuvintele sale în memoria tatălui său.
<P>
Ea spune despre autorul crimei: "Poate că în ziua respectivă dl Quadri şi susţinătorii săi au doborât un stejar semeţ, dar se înşeală amarnic dacă îşi imaginează că au reuşit să reducă la tăcere vocea tatălui meu sau vocile milioanelor de oameni asemenea lui, care cred în viziunea laică a fondatorului Pakistanului, Mohammed Ali Jinnah”. Apoi continuă: "Există persoane care spun că moartea tatălui meu reprezintă ultimul cui bătut în coşciugul unui Pakistan tolerant. Că vocile liberale ale Pakistanului vor fi acum reduse la tăcere. Însă noi am îngropat un erou, nu curajul pe care l-a insuflat altora.”
<P>
Au urmat şi alţii, chiar politicieni conservatori, care au condamnat legile referitoare la blasfemie. Parlamentul European trebuie să susţină aceste acţiuni. Fiica guvernatorului Taseer a urmat cursurile universităţii Smith College şi a studiat politica europeană şi drepturile omului, dar în Pakistan există prea mulţi oameni educaţi în madrasah. Trebuie să ne asigurăm că noua generaţie are oportunităţi şi învaţă cum să convieţuiască în societatea diversă care există în Pakistan.
<SPEAKER ID="309" NAME="Tomasz Piotr Poręba" LANGUAGE="PL">
Dle preşedinte, la câteva săptămâni după ce coaliţia de guvernare din Pakistan a fost pe punctul de a se prăbuşi, ţara a fost zguduită de împuşcarea în plină zi a guvernatorului regiunii Punjab. Salmaan Taseer a fost guvernatorul provinciei celei mai bogate şi populate a ţării şi un politician important al partidului aflat la putere. A murit pentru că a avut forţa morală şi curajul de a solicita eliberarea lui Asia Bibi, de religie creştină, condamnată la moarte pentru blasfemie. Asasinarea acestuia de către una din gărzile sale de corp şi insuflată de extremiştii musulmani, nu este doar un alt atac la adresa unui politician cu o funcţie importantă din Pakistan şi o dovadă a nivelului extrem de scăzut al securităţii din această ţară. Este, în primul rând, o dovadă a alunecării vizibile a ţării - a Pakistanului - către o situaţie în care o parte a forţelor armate, elita politică şi juridică sprijină atât deschis, cât şi în secret, o politică de concesii acordate extremiştilor politici şi religioşi islamici.
<P>
Ieri, am dezbătut în această Cameră subiectul persecutării creştinilor. Astăzi am adoptat o rezoluţie referitoare la acest subiect. Mi se pare că dna Ashton şi serviciul său au de lucru şi că trebuie să exercite presiuni politice şi diplomatice asupra autorităţilor pakistaneze, care trebuie să înceapă, în cele din urmă, să lupte împotriva extremismului religios.
<SPEAKER ID="310" NAME="Eija-Riitta Korhola">
autoare. - Dle preşedinte, primirea veştii asasinării guvernatorului Taseer a fost şocantă, dar, din nefericire, nu m-a surprins. Am cunoscut-o personal pe Benazir Bhutto, iar dl ministru Shahbaz Bhatti a devenit un bun prieten al meu. Toţi trei au în comun curajul imens de a critica deschis legile referitoare la blasfemie şi folosirea abuzivă a acestora de către grupurile extremiste.
<P>
Într-adevăr, guvernul pakistanez a luat câteva măsuri importante pentru a îmbunătăţi drepturile minorităţilor, de exemplu, alocarea unui procent minim de posturi în administraţia publică. De asemenea, guvernul a înfiinţat o comisie pentru revizuirea tuturor legilor discriminatorii, inclusiv a legii referitoare la blasfemie. Totuşi, mai rămân multe de făcut. În ciuda măsurilor importante luate, atâta vreme cât există o deficienţă legislativă, precum această lege referitoare la blasfemie, atât de mare încât le permite teroriştilor şi extremiştilor să îşi promoveze agenda, este dificil să crezi în existenţa unui adevărat angajament pentru democraţie.
<P>
Sper că prin această rezoluţie ne putem exprima solidaritatea permanentă cu guvernul pakistanez în lupta împotriva terorismului şi a răspândirii extremismului.
<SPEAKER ID="311" NAME="Lidia Joanna Geringer de Oedenberg" LANGUAGE="PL">
Dle preşedinte, cu exact opt luni în urmă, la 20 mai, Parlamentul European a adoptat o rezoluţie referitoare la libertatea religioasă în Republica Islamică Pakistan. Astăzi, subiectul a revenit în această Cameră din cauza condamnării la moarte din motive religioase a lui Asia Bibi, în vârstă de 45 de ani, şi a asasinării guvernatorului provinciei Punjab, dl Salmaan Taseer, care i-a luat apărarea în mod public.
<P>
Prin urmare, situaţia pe care am descris-o acum opt luni nu s-a îmbunătăţit, ci dimpotrivă, s-a înrăutăţit. În Pakistanul de azi îţi poţi pierde viaţa atât pentru o aşa-numită blasfemie, cât şi pentru libertatea de expresie - în acest caz o declaraţie publică referitoare la o hotărâre judecătorească. Asasinarea dlui Taseer demonstrează fragilitatea situaţiei cu care avem de-a face. Pakistanul este atât de divizat de religie, încât în ambele tabere - creştini şi musulmani - mor oameni, inclusiv reprezentanţi ai elitelor locale. Sprijinirea publică a modificării Codului penal pakistanez, în special a secţiunii 295 C, care prevede pedeapsa capitală pentru blasfemie, poate implica, de asemenea, riscul de a muri.
<P>
Cu toate acestea, ar trebui să le cerem politicienilor pakistanezi să dea dovadă de curaj, în special opoziţiei, de exemplu Ligii Musulmane Pakistaneze, care blochează reforma guvernamentală a codului. De asemenea, putem sprijini activitatea Ministerului Minorităţilor şi putem ajuta guvernul prim-ministrului Gilani în probleme precum îmbunătăţirea calităţii jurnalismului şi a raportării efectuate de către mijloacele de informare şi standardul materialelor educaţionale în şcoli, de exemplu. Astăzi, Parlamentul European nu intervine în afacerile interne ale Pakistanului, ci atrage doar atenţia asupra articolului 20 din Constituţia pakistaneză din 1973 şi asupra libertăţii de religie pe care acesta o prevede.
<SPEAKER ID="312" NAME="Marie-Christine Vergiat" LANGUAGE="FR">
Dle preşedinte, aş dori să îmi încep discursul prin a spune că am citit cu mult interes rezoluţia referitoare la Pakistan şi mai ales la asasinarea guvernatorului Taseer. Este foarte diferită de rezoluţia adoptată în această dimineaţă referitoare la minorităţile creştine.
<P>
Noi toţi ne-am angajat sau cel puţin aşa sper, să apărăm libertatea de expresie, de conştiinţă şi de religie. Ar trebui să ne preocupe în egală măsură toţi cei care sunt victime ale persecuţiilor din motive de alegere a religiei, inclusiv atunci când decid să îşi schimbe religia şi atunci când nu cred în Dumnezeu.
<P>
Dacă dorim să combatem fundamentalismul, indiferent de felul său, atunci trebuie să acordăm tuturor victimelor sale acelaşi tratament. Nicio religie nu este sau nu a fost vreodată invulnerabilă la ceea ce eu numesc deviaţii intolerabile. Să ne amintim de uciderea în masă a indienilor americani, în special în Caraibe şi America Latină. Să ne amintim de perioada dureroasă a cruciadelor, a Inchiziţiei sau a războaielor religioase dintre catolici şi protestanţi. Să ne amintim de antisemitismul care a avut efecte atât de devastatoare în secolul XX şi care persistă, în stare mai mult sau mai puţin latentă, în mai multe ţări ale UE.
<P>
Fiecare religie îşi are propria formă de fundamentalism şi primele victime ale acestuia sunt adesea adepţii cu viziuni moderate ai religiilor respective. Din această perspectivă, asasinarea guvernatorului provinciei Punjab, Salmaan Taseer, este un exemplu clasic. Acest bărbat a fost ucis pentru că a fost un model de toleranţă şi pentru că a îndrăznit să condamne legile referitoare la blasfemie aflate în vigoare în ţara sa şi folosirea abuzivă a acestora de către anumite grupuri extremiste, aşa cum s-a întâmplat în cazul lui Asia Bibi, o creştină condamnată la moarte pentru blasfemie conform Codului penal pakistanez.
<P>
Este încă şi mai greu de acceptat aprecierea asasinării sale de către grupurile fanatice. Să nu uităm că legea referitoare la blasfemie se aplică în principal musulmanilor, că afectează toate minorităţile religioase, mai ales femeile, dar şi activiştii sindicalişti, jurnaliştii şi avocaţii şi că persoanelor din toate aceste grupuri li se refuză frecvent libertăţile fundamentale, ba chiar sunt obligate să se ascundă.
<P>
Aşadar, este timpul ca Serviciul pentru acţiune externă şi Comisia să îşi schimbe politica şi aş dori ca dvs., dle comisar, să faceţi o analiză corectă a acordului cu Tunisia şi a acordului cu Pakistan cu privire la democraţie şi drepturile omului şi aş dori ca Tunisia să fie o lecţie pentru noi toţi, o lecţie pentru dvs.
<SPEAKER ID="313" NAME="Jean Lambert">
autor. - Dle preşedinte, cred că toţi am dori să transmitem condoleanţe familiei şi prietenilor lui Salmaan Taseer, guvernatorul provinciei Punjab, pus în funcţie de guvernul Pakistanului, şi ne aducem aminte astăzi, aici, de sprijinul fără echivoc pe care i l-a acordat lui Asia Bibi - sprijin despre care ştia că îl va pune într-o situaţie controversată şi chiar periculoasă.
<P>
Ne-a întristat pe bună dreptate asasinarea lui şi reacţia populaţiei pakistaneze, dar nu ar trebui să uităm nici faptul că mulţi l-au plâns şi că au făcut acest lucru în public, ca act public. Există acţiuni pe care ar trebui să le lăudăm, de exemplu măsura adoptată de autoritatea de reglementare în domeniul mijloacelor de informare în ceea ce priveşte prezentarea de către acestea din urmă a subiectului presupusei crime.
<P>
Totuşi, după cum ştim, legea pakistaneză referitoare la blasfemie pune în pericol vieţile cetăţenilor pakistanezi: musulmani, creştini şi alţii asemenea, aşa cum au afirmat mulţi vorbitori în această după-amiază. Ştim că Pakistanul este o democraţie tânără, că se confruntă cu anumite conflicte la graniţele sale şi că s-a confruntat cu dezastrul provocat recent de inundaţii şi de cutremurul din această săptămână. Ştim că guvernul depune eforturi semnificative, dar recunoaştem şi faptul că are nevoie de sprijinul nostru în dezvoltarea democraţiei în Pakistan şi, nu în ultimul rând, în lupta politică împotriva extremismului şi în favoarea drepturilor omului, este rolul nostru, ca parlamentari aleşi în mod democratic, să îi sprijinim pe toţi cei care acţionează în direcţia unei schimbări pozitive şi să le oferim şansa să se exprime, pe care alţii le-ar refuza-o.
<P>
De asemenea, solicităm guvernului pakistanez să adopte anumite măsuri, precum eliminarea rezervelor în ceea ce priveşte Pactul internaţional cu privire la drepturile civile şi politice - pe care l-au ratificat cu foarte multe rezerve - măsură pe care am solicitat-o cu ocazia vizitei recente a delegaţiei noastre în Pakistan. În egală măsură, dorim ca guvernul pakistanez să îşi continue eforturile pentru a modifica legea referitoare la blasfemie, utilizată mai adesea în mod abuziv, decât în mod corect.
<SPEAKER ID="314" NAME="Tunne Kelam">
în numele Grupului PPE. - Dle preşedinte, condamnăm cu toţii asasinarea brutală a guvernatorului provinciei Punjab din 4 ianuarie. Crima a fost comisă în contextul opoziţiei dlui Taseer faţă de binecunoscuta lege referitoare la blasfemie, folosită ca justificare legală a persecuţiilor şi opresiunii exercitate împotriva altor grupuri religioase.
<P>
Exprimându-ne îngrijorarea cu privire la creşterea influenţei extremiştilor în Pakistan, ne dăm seama şi de faptul că musulmanii moderaţi şi guvernul pakistanez, dl Taseer fiind un membru influent al acestuia, au suferit o pierdere gravă şi le transmitem condoleanţe.
<P>
Suntem îngrijoraţi de faptul că tinerii avocaţi l-au lăudat pe asasin, dar observăm şi că o majoritate covârşitoare a societăţii pakistaneze condamnă această crimă. Este important faptul că autorităţi religioase influente au solicitat modificarea legii referitoare la blasfemie, solicitare pe care o împărtăşim la rândul nostru. Le dorim succes autorităţilor pakistaneze în intensificarea eforturilor de combatere a extremismului din această ţară.
<SPEAKER ID="315" NAME="Mitro Repo" LANGUAGE="FI">
Dle preşedinte, asasinarea lui Salmaan Taseer reflectă de fapt intoleranţa religioasă care domină în societatea pakistaneză. Taseer a fost una dintre rarele persoane care au îndrăznit să se exprime împotriva legii referitoare la blasfemie. I-a solicitat preşedintelui să o absolve pe Asia Bibi, o femeie creştină condamnată la moarte pentru blasfemie, şi a vizitat-o în închisoare. Soarta unui cetăţean care se opune nedreptăţii este dură şi crudă în Pakistanul zilelor noastre. Oare Asia Bibi va avea aceeaşi soartă dacă va fi eliberată? O vor omorî şi pe ea?
<P>
La fel de bine am putea întreba şi dacă un stat ca Pakistanul ar trebui să beneficieze de avantajele comerciale oferite de Uniunea Europeană. Parlamentul ar trebui să considere respectarea drepturilor omului drept un element fundamental în dezbaterea regulamentului privind introducerea unor preferinţe comerciale autonome de urgenţă pentru Pakistan.
<SPEAKER ID="316" NAME="Kristiina Ojuland">
în numele Grupului ALDE. - Dle preşedinte, asasinarea guvernatorului Salmaan Taseer nu este doar o tragedie personală, ci şi o tragedie pentru democraţia din Pakistan.
<P>
Toate incidentele şi cazurile deplorabile menţionate în rezoluţie constituie un semnal intimidant al refuzului societăţii pakistaneze de a se orienta către laicizare şi al intensificării extremismului religios.
<P>
Cum poate Pakistanul să se numească o democraţie atunci când libertatea de religie acordată prin Constituţie este ignorată complet prin aplicarea legii referitoare la blasfemie, căreia Salmaan Taseer i s-a opus.
<P>
Aş dori ca Uniunea Europeană să analizeze implicaţiile pentru relaţiile cu Pakistanul a aplicării unei legi atât de inumane. Pakistanul ar avea multe avantaje dacă ar abroga legile referitoare la blasfemie şi ar revoca pedepsele acordate pe baza acestora. De asemenea, aş dori ca guvernul pakistanez să consolideze măsurile adoptate pentru a combate răspândirea extremismului violent.
<P>
Violenţa generează violenţă şi sunt foarte sigură că Pakistanul nu îşi poate permite o agravare a situaţiei până la un adevărat război civil cu grupările extremiste precum talibanii.
<SPEAKER ID="317" NAME="Ryszard Czarnecki" LANGUAGE="PL">
Dle preşedinte, vorbim din nou despre Pakistan şi din nou există o problemă şi o crimă politică. Aşadar, vorbim din nou despre acest subiect. Acum două luni am adoptat o rezoluţie referitoare la Pakistan. Problema a revenit şi este vorba de o problemă cam riscantă. Mi se pare necesar să spun în acest sens câteva cuvinte despre tolerarea inacceptabilă a acelor imami musulmani care solicită public comiterea unor crime în Pakistan - de exemplu, în Peshawar - şi oferă în schimb recompense financiare autorilor. Aceste lucruri s-au întâmplat şi autorităţile pakistaneze nu au luat nicio măsură. Ar trebui să afirmăm clar că lipsa lor de acţiune şi de reacţie înseamnă, într-o oarecare măsură, că sunt responsabile pentru aceste lucruri.
<SPEAKER ID="318" NAME="William  Dartmouth" AFFILIATION="The Earl of">
în numele Grupului EFD. - Dle preşedinte, aş dori să fac o declaraţie în ceea ce mă priveşte şi să spun că am petrecut mult timp în compania lui Salmaan Taseer când amândoi aveam în jur de douăzeci de ani. Eram prieteni. Salmaan mi-a scris la Parlament şi m-a invitat să petrec ceva timp, în calitate de invitat personal, în casa guvernatorului din provincia Punjab. Scrisoarea respectivă a ajuns după asasinarea guvernatorului Taseer.
<P>
Salmaan era un om fermecător, carismatic şi foarte inteligent. De asemenea, era foarte capabil şi eficace. El a reprezentat cea mai bună tradiţie din Pakistan - un musulman devotat, dar nu în sensul fundamentalist. După cum s-a mai spus, Salmaan a sprijinit puternic o femeie creştină condamnată conform legilor referitoare la blasfemie şi a plătit cu propria viaţă pentru acest sprijin. A fost o crimă politică.
<P>
Pakistanul nu este numai o ţară mare în curs de dezvoltare, ci şi o ţară cu peste 20 de focoase nucleare. Astăzi am venit aici în primul rând pentru a-mi exprima durerea, dar trebui să îmi exprim şi îngrijorarea - îngrijorarea noastră - cu privire la Pakistan.
<SPEAKER ID="319" NAME="Thomas Mann" AFFILIATION="PPE">
(DE) Dle preşedinte, moartea violentă a guvernatorului provinciei Punjab, Salmaan Taseer, un model de toleranţă religioasă, consolidează forţele extremiste în ochii lumii. Zeci de mii de oameni au demonstrat pe străzi după această atrocitate, protestând nu împotriva crimei, ci în sprijinul autorului. Dl Taseer s-a opus vehement legilor referitoare la blasfemie, care prevăd pedeapsa capitală pentru blasfematori. Foarte recent, după cum au menţionat deja unii dintre colegii mei deputaţi, creştina Asia Bibi a fost condamnată la moarte pentru o presupusă insultare a profetului Mahomed.
<P>
Ca membru moderat al partidului PPP, Salmaan Taseer a fost una dintre cele mai puternice voci împotriva extremismului. Moartea sa slăbeşte guvernul, care se luptă deja să supravieţuiască politic după retragerea unui partener de coaliţie. În Pakistan trăiesc doar 3 milioane de creştini dintr-o populaţie de 160 de milioane. Ce soartă o aşteaptă pe această minoritate întotdeauna paşnică?
<P>
Europa trebuie să intervină, iar Delegaţia pentru relaţiile cu ţările din Asia de Sud-Est, al cărei vicepreşedinte sunt, va continua să sprijine pe deplin mişcarea pentru drepturile omului. Această crimă trebuie anchetată în mod corespunzător, iar autorul şi persoanele care îl sprijină trebuie aduşi în faţa justiţiei.
<SPEAKER ID="320" NAME="Justas Vincas Paleckis" AFFILIATION="S&amp;D">
(LT) Dle preşedinte, da, situaţia din Pakistan este extrem de complicată din cauza unor factori atât interni, cât şi externi, şi, prin urmare, evenimente de tipul asasinării politice din motive religioase, dar mai ales a unei persoane atât de importante, zguduie imediat întreaga ţară şi societatea în ansamblul său. După asemenea şocuri, evenimentele din ţară pot lua o întorsătură periculoasă către consolidarea fanatismului religios şi restricţionarea drepturilor omului. Rezoluţia noastră ar trebui să garanteze că această întorsătură nu va avea loc şi că guvernul pakistanez poate, chiar şi în această situaţie, să găsească forţa necesară pentru a merge pe calea promovării drepturilor omului şi a combaterii fanatismului religios. Trebuie să sprijinim ferm aceste măsuri şi, cu siguranţă, independenţa şi protecţia sistemului judiciar în cazurile complexe referitoare la blasfemie.
<SPEAKER ID="321" NAME="Csaba Sógor" AFFILIATION="PPE">
(HU) Dle preşedinte, mi-am exprimat sprijinul ferm în mai multe ocazii în ceea ce priveşte adoptarea unor măsuri puternice de apărare a drepturilor omului în relaţiile UE cu ţările terţe. O fac din nou cu ocazia evenimentelor din Pakistan, pentru că o astfel de poziţie transmite mesajul că Europa nu îi abandonează pe cei care vorbesc în sprijinul toleranţei, al libertăţii de religie şi al tratamentului egal pentru minorităţi. Ştim cu toţii că persecuţiile împotriva creştinilor au loc în multe ţări. Nu numai în Pakistan ar fi nevoie de lideri precum Salmaan Taseer. Din acest motiv, Uniunea Europeană trebuie să profite de orice ocazie pentru a susţine importanţa valorilor sale comune la unison, prin Serviciul pentru acţiune externă. Una dintre aceste valori comune este libertatea de religie. Dacă nu condamnăm răspicat atrocităţile comise împotriva creştinilor sau a altor minorităţi religioase, nu putem să ne luăm în serios credinţa.
<SPEAKER ID="322" NAME="Sergio Paolo Francesco Silvestris" AFFILIATION="PPE">
(IT) Dle preşedinte, dle comisar, doamnelor şi domnilor, Europa nu poate rămâne inertă în faţa evenimentelor din Pakistan. Asasinarea dlui Taseer, guvernatorul provinciei Punjab, este un act tragic şi şocant, într-un context care s-a înrăutăţit enorm în ultimele luni.
<P>
Diviziunea dintre creştini şi musulmani devine din ce în ce mai evidentă, iar legea referitoare la blasfemie se află la baza multor acte care încalcă libertăţile fundamentale. Oricine se opune sau îşi exprimă doar dezaprobarea faţă de această lege, precum guvernatorul provinciei Punjab, este eliminat.
<P>
Guvernatorul a murit pentru că era un moderat şi din cauza viziunilor sale moderate, din cauza curajului cu care şi-a exprimat opoziţia faţă de această lege şi de alte legi care încalcă libertăţile fundamentale. De aceea, o lipsă de reacţie clară şi fermă din partea Europei riscă să îi arunce în izolare pe cei care luptă cu curaj pentru un lucru pe care ar trebui să îl susţinem.
<SPEAKER ID="323" NAME="Pino Arlacchi" AFFILIATION="S&amp;D">
Dle preşedinte, am câteva cuvinte de critică referitoare la modul în care anumite părţi ale publicului european, dar şi anumite părţi ale acestui Parlament tratează Pakistanul şi lupta acestuia împotriva terorismului.
<P>
Observ prea multe exerciţii de respingere a Pakistanului şi o desconsiderare a efortului depus de guvernul şi societatea pakistaneză împotriva extremismului. Ar trebui să fie clar pentru toată lumea că 90 % sau chiar mai mult din societatea pakistaneză dezaprobă terorismul şi plătesc scump pentru acest lucru.
<P>
Moartea guvernatorului Salmaan Taseer a fost condamnată de o majoritate covârşitoare a populaţiei şi de cei mai importanţi profesori de religie. Musulmanii moderaţi şi toate autorităţile guvernamentale au suferit o mare pierdere, fapt care ar trebui să fie recunoscut de toată lumea.
<SPEAKER ID="324" NAME="Anneli Jäätteenmäki" AFFILIATION="ALDE">
(FI) Dle preşedinte, libertatea de religie este unul dintre drepturile fundamentale ale omului. Cu toate acestea, ea este încălcată aproape zilnic în toată lumea. Avem de-a face cu nimic mai puţin decât o intoleranţă nemiloasă.
<P>
Legea referitoare la blasfemie datează din vremurile dictaturii militare aflate la putere în Pakistan în anii 1980. Este inacceptabil ca legea să fie folosită pentru a persecuta minorităţile religioase şi a condamna la moarte zeci de oameni în fiecare an. UE ar trebui să acţioneze hotărât şi consecvent pentru a convinge autorităţile pakistaneze să abroge această lege crudă.
<SPEAKER ID="325" NAME="Charles Tannock" AFFILIATION="ECR">
Dle preşedinte, când guvernatorul Salmaan Taseer a fost înmormântat, mi s-a părut că toate speranţele legate de un Pakistan moderat şi stabil au fost înmormântate odată cu el. Asasinarea dezgustătoare a unui funcţionar public dedicat şi luminat a fost determinată de susţinea de către acesta a reformării legilor pakistaneze draconice referitoare la blasfemie. El s-a exprimat cel mai vehement în cazul femeii creştine care acum îşi aşteaptă execuţia - aţi putea crede - după ce a fost condamnată pentru defăimarea islamului.
<P>
Noi, cei din Parlament, solicităm de mult timp reformarea sau modificarea acestor legi nefericite referitoare la blasfemie, utilizate frecvent în Pakistan împotriva minorităţilor religioase. Asasinarea scoate în evidenţă radicalizarea din ce în ce mai mare a societăţii pakistaneze. Dacă Jinnah ar fi în viaţă acum, ar fi şocat de situaţie.
<P>
Puţini dintre politicienii moderaţi au îndrăznit să urmeze exemplul lui Salmaan Taseer şi să sugereze o reformare a legilor referitoare la blasfemie, iar acum vor fi şi mai puţini cei care vor putea face acest lucru. Le va fi frică. La polul opus, radicalii şi fanaticii violenţi - printre care se numără, mă tem, şi jurişti de seamă - l-au lăudat pe asasin şi au solicitat eliberarea lui. Aceştia par să câştige bătălia ideilor în Pakistan. În consecinţă, terorismul intern prosperă şi am văzut o manifestare a acestuia şi săptămâna trecută.
<P>
Poate UE să susţină acum o relaţie strategică cu o ţară atât de instabilă şi mai ales în contextul concesiilor foarte generoase pe care le-am făcut în ceea ce priveşte comerţul şi ajutoarele?
<SPEAKER ID="326" NAME="Seán Kelly" AFFILIATION="PPE">
Dle preşedinte, vorbim despre o dublă tragedie: prima, executarea unui om nevinovat, şi a doua, executarea acestuia de către o persoană care ar fi trebui să îl protejeze, garda sa de corp. Pot să înţeleg şi să compătimesc mai ales familia, pentru că nu mai târziu decât acum o săptămână, am trăit o experienţă similară în circumstanţe diferite, când o tânără frumoasă de 27 de ani din Irlanda, aflată în luna de miere în Insulele Mauritius, a fost asasinată în propriul dormitor în momentul în care i-a surprins pe cei din personalul hotelului furând din cameră. Au sugrumat-o, au pus-o în cadă şi au încercat să pretindă că este vorba de o sinucidere. Circumstanţele sunt diferite, dar rezultatul este acelaşi: o persoană nevinovată a murit.
<P>
De asemenea, cu câteva săptămâni în urmă, am făcut parte din delegaţia UE-SUA în America, unde l-am întâlnit pe ministrul pakistanez de externe. M-a surprins să constat că este o persoană foarte rezonabilă, raţională şi fără prejudecăţi şi a subliniat faptul că religia înseamnă toleranţă şi că ar trebui să încercăm să transmitem acest mesaj extremiştilor şi fundamentaliştilor.
<SPEAKER ID="327" NAME="Jaroslav Paška" AFFILIATION="EFD">
(SK) Dle preşedinte, cel mai alarmant element al asasinării guvernatorului provinciei Punjab, Salmaan Taseer, este contextul acestui act violent.
<P>
Faptul că asasinatul a avut loc cu aprobarea tacită a liderilor spirituali pakistanezi şi că avocaţii locali îl sprijină pe asasin înseamnă că asasinatele din motive de intoleranţă religioasă sunt acceptate de societatea pakistaneză. Legile pakistaneze referitoare la blasfemie facilitează persecutarea minorităţilor religioase ameninţându-le cu pedeapsa capitală, aşa cum s-a întâmplat în cazul lui Asia Bibi, mamă a cinci copii, care îşi aşteaptă pedeapsa în închisoare.
<P>
Aşadar, chiar nu putem rămâne indiferenţi la ceea ce se întâmplă. Presiunea noastră asupra administraţiei pakistaneze este foarte legitimă şi aştept un răspuns similar de la toate forţele libere şi democrate din lume. Nu putem tolera astăzi - în mileniul al treilea - comportamentul brutal medieval al opresorilor care fac abuz de religie.
<SPEAKER ID="328" NAME="Csanád Szegedi" AFFILIATION="NI">
(HU) Dle preşedinte, doamnelor şi domnilor, în primul rând trebuie să subliniez faptul că situaţia din Pakistan este destul de îngrijorătoare nu numai în acest caz, ci şi în general. Nu trebuie se considerăm că problemele Pakistanului sunt departe de noi, deoarece toţi ştim prea bine că problemele care apar în regiunea Asiei Centrale, indiferent dacă sunt economice, etnice sau legate de emigraţie, vor ajunge să afecteze mai devreme sau mai târziu Uniunea Europeană. De aceea, trebuie neapărat să abordăm problema Pakistanului. Pakistanul se confruntă în principal cu două probleme: pe de o parte, atacurile continue din Afganistan şi India şi, pe de altă parte, aspectul cel mai important în cadrul acestei reuniuni, extremiştii musulmani, cărora Salmaan Taseer le-a căzut victimă. Din acest motiv, solicit Parlamentului European să asigure Pakistanul de sprijinul nostru, astfel încât să se ajungă la o rezolvare satisfăcătoare a situaţiei cât mai curând posibil.
<SPEAKER ID="329" NAME="Monica Luisa Macovei" AFFILIATION="PPE">
Asasinarea guvernatorului Salman Taseer, una dintre vocile dedicate toleranţei şi drepturilor minorităţilor în Pakistan, arată un nivel dramatic al încălcării drepturilor omului. Exercitarea libertăţii de exprimare şi de religie în Pakistan este pedepsită de lege prin închisoare sau chiar cu moartea. Salman Taseer a plătit cu viaţa pentru apărarea libertăţii religioase, pentru apărarea vieţii şi libertăţii altora. Noi trebuie să îi sprijinim pe cei care luptă curajos şi cu riscul vieţii lor pentru drepturile omului şi democraţie. Cerem autorităţilor din Pakistan să îi pedepsească pe criminali, pe complicii lor şi să elimine legile blasfemiei.
<SPEAKER ID="330" NAME="Gerard Batten" AFFILIATION="EFD">
Dle preşedinte, asasinarea guvernatorului Salmaan Taseer este într-adevăr o crimă brutală şi tragică. Se pare că a fost ucis de un extremist islamic pentru că a susţinut modificarea legii referitoare la blasfemie. Crima este o tragedie pentru Pakistan, dar ce înseamnă ea pentru Occident?
<P>
În loc să facem tot ce ne stă în putere pentru a combate înrădăcinarea adâncă a fundamentalismul islamic în Europa, noi îi facem concesii şi încercăm să îl aplanăm. Legea sharia este acum recunoscută în unele tribunale din Regatul Unit. Există zone urbane unde domină de facto legea sharia. Europa, unde s-au născut Renaşterea, Epoca luminilor, revoluţia industrială şi minunile epocii ştiinţifice moderne, se prosternează acum în faţa unei ideologii din secolul VI.
<P>
Guvernele se tem să o înfrunte din motive de corectitudine politică şi din cauza puterii economice a unor ţări islamice. Trebuie să sprijinim elementele moderate şi progresiste din ţări ca Pakistan, dar, înainte de toate, trebuie să afirmăm clar că legea sharia şi fundamentalismul islamic nu îşi au locul într-o democraţie modernă, occidentală şi liberală.
<SPEAKER ID="331" NAME="Cristian Dan Preda" AFFILIATION="PPE">
Aş vrea, mai întâi, să spun că, la rândul meu, condamn asasinarea brutală a guvernatorului provinciei Punjab, figură proeminentă a vieţii politice din Pakistan, ce s-a remarcat printr-o luptă curajoasă împotriva extremismului, a intoleranţei şi a fanatismului. În urmă cu şapte luni, am susţinut aici necesitatea revizuirii urgente a dispoziţiilor referitoare la ofensele aduse religiilor din aşa-numitele "legi ale blasfemiei”.
<P>
Vreau să reamintesc faptul că posibilităţile de abuz oferite de aceste legi creează o atmosferă de intoleranţă, care încurajează violenţa pe motive religioase, care încurajează, de asemenea, discriminarea, intimidarea şi persecuţia minorităţilor religioase. Cazul Asiei Bibi, ce a culminat, de altfel, prin uciderea guvernatorului Taseer, e emblematic în acest sens. Cred că autorităţile pakistaneze trebuie să demonstreze în fapt ataşamentul declarat faţă de lupta împotriva extremismului în această ţară, abolind legile blasfemiei. Vreau, prin urmare, să preiau aici apelul către vocile raţiunii din Pakistan, lansat de fiica defunctului guvernator al Punjabului, Sher Bano Taseer.
<SPEAKER ID="332" NAME="Miroslav Mikolášik" AFFILIATION="PPE">
(SK) Dle preşedinte, aş dori să încep prin a-mi exprima compasiunea faţă de cetăţenii pakistanezi şi tristeţea pentru pierderea unei personalităţi politice atât de importante ca Salmaan Taseer.
<P>
Mă îngrijorează faptul că persoane cu o anumită credinţă şi grupuri religioase, precum creştinii, sunt persecutate în continuare în această ţară, un exemplu în acest sens fiind cazul binecunoscut al femeii care, pe baza legii sharia, a legii referitoare la blasfemie, îşi aşteaptă acum execuţia. Faptul că grupuri extremiste islamice există în continuare chiar în interiorul serviciilor de securitate pakistaneze nu contribuie la stabilitatea ţării şi subminează evident încrederea că ţara este guvernată de legile unui stat legitim. Sper că procesul de reformă va continua în această ţară şi, prin urmare, aş dori să le solicit tuturor forţelor politice, inclusiv instituţiilor religioase, să sprijine mai ferm caracterul moderat, toleranţa şi respectul reciproc între comunităţi.
<SPEAKER ID="333" NAME="Michael Gahler" AFFILIATION="PPE">
(DE) Dle preşedinte, Pakistanul este o ţară fragilă din multe puncte de vedere. Este fragilă din punct de vedere politic pentru că guvernul nu este suficient de puternic pentru a impune în mod eficient direcţia stabilizării politice şi economice şi pentru că ofensiva armatei împotriva extremiştilor din zonele de frontieră determină de fapt creşterea rezistenţei. Este fragilă din punct de vedere economic pentru că criza financiară mondială şi inundaţiile devastatoare din ţară au dat înapoi dezvoltarea cu mai mulţi ani. Este fragilă din punct de vedere social pentru că structurile sale sociale nu au reuşit să se dezvolte de-a lungul anilor, astfel încât să permită unor părţi importante ale societăţii să beneficieze de dezvoltarea economică.
<P>
Uniunea Europeană trebuie să dialogheze cu clasa politică din această ţară pentru a promova recunoaşterea faptului că este nevoie de o schimbare economică şi socială profundă, astfel încât oamenii să beneficieze de perspective care le oferă mai mult decât alternative la extremism şi fundamentalism.
<SPEAKER ID="334" NAME="Bernd Posselt" AFFILIATION="PPE">
(DE) Dle preşedinte, regimurile cele mai odioase şi mai violente cunoscute vreodată au fost regimurile antireligioase ale iacobinilor, naziştilor şi comuniştilor din Europa. Din acest motiv, nu cred că este de ajutor faptul că dna Vergiat atacă religiile în termeni atât de duri. Totuşi, este o realitate faptul că religiile sunt adesea utilizate greşit în scopuri ideologice, tendinţă pe care trebuie să o combatem. După cum este cazul Pakistanului, de exemplu.
<P>
Pe de altă parte, nu trebuie să uităm că Pakistanul a fost creat pe baza unor criterii religioase, atunci când India a fost împărţită. Pakistanul este o ţară fără istorie, dar a fost creată ca stat musulman de forţele coloniale britanice la retragerea lor din regiune. De aceea ar trebui să înţelegem că este vorba de un stat islamic. Cu toate acestea, trebuie să insistăm asupra faptului că ţara ar trebui să se organizeze de-a lungul unor direcţii de toleranţă şi că libertatea de religie trebuie susţinută. Creştinii trebuie să fie trataţi cu mai mult respect decât până acum, iar UE trebuie să dea dovadă de mai multă fermitate în exercitarea rolului său de susţinător al acestui grup. La urma urmei, dacă UE nu îi apără pe creştinii din toată lumea, cine o va face?
<SPEAKER ID="335" NAME="Sari Essayah" AFFILIATION="PPE">
(FI) Dle preşedinte, mulţi dintre noi au spus că Salmaan Taseer a fost o persoană care a apărat femeile vulnerabile şi reprezentanţii minorităţilor religioase atât cu vorba, cât şi cu fapta. El a luptat împotriva nedreptăţii în general. Taseer a fost un susţinător al statului democratic şi a s-a opus legilor pakistaneze referitoare la blasfemie, afirmând că acestea sunt aplicate de oameni şi că, prin urmare, pot fi modificate de aceştia.
<P>
Mai mulţi vorbitori s-au referit deja la modul ferm în care a apărat o femeie creştină condamnată la moarte, încercând să revoce sentinţa. Toate aceste fapte în numele justiţiei au însemnat distrugerea sa. UE ar trebui să sprijine forţele pakistaneze adepte ale schimbării, pentru că nu toată populaţia Pakistanului îi sprijină pe fundamentalişti. Prin urmare, în politica sa externă, UE ar trebui să îşi analizeze cu înţelepciune poziţia cu privire la situaţia din Pakistan.
<SPEAKER ID="336" NAME="Štefan Füle">
membru al Comisiei. - Dle preşedinte, această dezbatere constituie încă o dovadă a faptului că Uniunea Europeană este şocată de asasinarea brutală, la 4 ianuarie, la Islamabad, a lui Salmaan Taseer, guvernatorul provinciei Punjab. Înaltul Reprezentant Ashton a condamnat ferm crima în declaraţia sa din 4 ianuarie şi a îndemnat autorităţile pakistaneze să îi aducă pe autori în faţa justiţiei. Crima este cu atât mai tulburătoare cu cât, pe baza rapoartelor disponibile, a fost motivată de faptul că dl Taseer a vorbit în apărarea unei femei creştine, Asia Bibi, condamnată la moarte pentru acuzaţii îndoielnice de blasfemie.
<P>
Trebui să remarcăm faptul că, la 12 noiembrie 2010, Înaltul Reprezentant Ashton şi-a exprimat îngrijorarea profundă faţă de pedeapsa cu moartea pronunţată în cazul dnei Asia Bibi. A solicitat Pakistanului să abroge pedeapsa capitală şi să respecte drepturile omului, garantate prin convenţiile internaţionale la care această ţară este parte.
<P>
Uniunea Europeană a adus în discuţie în mod repetat continuarea aplicării legilor referitoare la blasfemie cu guvernul pakistanez, ca parte a dialogului privind drepturile omului. Suntem conştienţi de faptul că legile referitoare la blasfemie, în forma lor actuală, pot fi utilizate în mod abuziv şi că au fost aplicate adesea împotriva minorităţilor religioase. Mai suntem conştienţi şi de faptul că s-au folosit acuzaţii false pentru a soluţiona litigii private sau în beneficiul personal.
<P>
Ne-au încurajat măsurile anterioare adoptate de guvernul pakistanez în încercarea de a modifica aspectele mai controversate ale legilor. Desigur, ideal ar fi ca aceste legi să fie abrogate. Ne întristează faptul că în cazul morţii dlui Taseer mulţi cetăţeni l-au sprijinit pe criminal. Ne preocupă faptul că s-au pronunţat fatwa nu numai împotriva dlui Taseer, ci şi împotriva altor personalităţi publice care au susţinut în mod deschis reformarea legilor referitoare la blasfemie. Incitările nepedepsite la ură şi violenţă nu ar trebui să fie permise.
<P>
Guvernul Pakistanului are responsabilitatea de a-i proteja pe cetăţenii săi şi contăm pe faptul că acesta va depune toate eforturile posibile pentru a le asigura siguranţa. Există temeri că asasinarea dlui Taseer reflectă o intensificare a extremismului şi a intoleranţei în Pakistan. Trebuie să recunoaştem existenţa acestei situaţii şi să analizăm atent care ar trebui să fie reacţia noastră, ştiind că guvernul şi instituţiile democratice ale statelor în general se confruntă în continuare cu probleme grave. Aş dori să fie foarte clar faptul că nu există alternativă în afară de a continua consolidarea forţelor democratice şi progresiste din societatea pakistaneză.
<P>
Constituţia Pakistanului protejează în mod explicit drepturile minorităţilor şi, în consecinţă, guvernul trebuie să soluţioneze problema extremiştilor nu numai în zonele de frontieră, ci şi pe străzile oraşelor pakistaneze. În cooperarea noastră pentru dezvoltare trebui să ne axăm permanent pe educaţie şi trebuie să depunem mai multe eforturi pentru a promova toleranţa în cadrul sistemului educaţional, în special faţă de minorităţi. Cunoaştem cu toţii situaţia vulnerabilă a persoanelor aparţinând minorităţilor religioase din Pakistan; nu este vorba doar de creştini, ci şi de hinduşi, shia, ahmadi şi alţii. Uniunea Europeană trebuie să sprijine cauza lor comună, nu cauza fiecărui grup sau fiecărei religii în parte, pentru că de acest lucru ar profita cei care doresc să adâncească diviziunea dintre creştini şi musulmani.
<P>
Ne vom axa în continuare pe nevoia de a proteja pe deplin dreptul fiecărei persoane la libertatea de religie în Pakistan şi oriunde în lume.
<SPEAKER ID="337" NAME="Preşedintele">
Dezbaterea a fost închisă.
<P>
Votarea va avea loc în scurt timp.
<P>
Declaraţii scrise (articolul 149 din Regulamentul de procedură)
<SPEAKER ID="338" NAME="Cristian Silviu Buşoi" AFFILIATION="ALDE">
în scris. - Aş dori să-mi exprim profunda indignare faţă de asasinarea guvernatorului provinciei Punjab din Pakistan, Salmaan Taseer, la 4 ianuarie 2011, pentru că şi-a exprimat opoziţia faţă de legile pakistaneze privind blasfemia. Conform valorilor societăţilor noastre occidentale, crima este considerată cea mai gravă infracţiune. Prin urmare, este dificil să înţelegem cum poate cineva să comită o crimă ca o formă de ripostă. Libertatea de conştiinţă şi libertatea religioasă sunt la fel de importante ca şi libertatea de exprimare, ceea ce poate da naştere unor conflicte între aceste libertăţi. Totuşi, orice definire de către guverne a ceea ce trebuie considerat blasfemie este o restricţie inacceptabilă a libertăţii de exprimare. O societate modernă trebuie să considere ca legitime toate punctele de vedere exprimate într-un mod inofensiv. În plus, dacă Pakistanul doreşte să devină o societate tolerantă, astfel de acte barbare motivate de fundamentalismul religios trebuie condamnate. Acest incident este încă un semnal de alarmă că libertatea de exprimare continuă să lipsească în unele regiuni ale lumii. Având în vedere istoria ţării sale, Salmaan Taseer a avut curaj să-şi exprime opoziţia faţă de legile pakistaneze privind blasfemia şi să se pronunţe în favoarea libertăţii de exprimare. Este regretabil că acest lucru l-a costat în cele din urmă viaţa.
