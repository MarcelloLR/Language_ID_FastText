<CHAPTER ID="019">
Conturile anuale ale anumitor forme de societăți comerciale în ceea ce privește microentitățile (dezbatere) 
<SPEAKER ID="185" NAME="Preşedinte">
Următorul punct pe ordinea de zi este raportul elaborat de Klaus-Heiner Lehne, în numele Comisiei pentru afaceri juridice, privind conturile anuale ale anumitor forme de societăţi comerciale în ceea ce priveşte microentităţile - C6-0074/2009 -.
<SPEAKER ID="186" NAME="Klaus-Heiner Lehne" LANGUAGE="DE">
Dle preşedinte, doamnelor şi domnilor, acest raport se referă la un proiect pe care Parlamentul îl urmăreşte de mulţi ani şi care acum poate să se mai apropie cu un pas de reuşită.
<P>
Am dorit să eliberăm microentităţile - şi anume întreprinderile foarte mici, cu puţini angajaţi, o cifră de afaceri şi un profit minim şi care îşi desfăşoară activitatea numai la nivel regional, local, de exemplu o mică brutărie sau un pictor şi decorator - de obligaţiile contabile. În cooperare cu Consiliul - mă refer la cea de-a patra directivă, despre care discutăm, care a fost modificată de mai multe ori - Parlamentul a încercat în repetate rânduri să pună în aplicare acest lucru. Ultima încercare a fost în cadrul raportului dnei van den Burg de la sfârşitul lui 2008. Nu am reuşit să obţinem acest lucru în negocierile din acea perioadă cu Consiliul. Ca urmare, în decembrie 2008, Parlamentul a adoptat o rezoluţie, aproape în unanimitate, în care a solicitat Comisiei să iniţieze această posibilitate de a elibera microentităţile din punct de vedere legislativ. Între timp, lucrurile s-au întâmplat exact aşa. Comisia a întocmit propunerea şi, astfel, a făcut exact ceea ce dorea Parlamentul. În plus, un comitet convocat de Comisia Europeană - respectiv grupul dlui Stoiber, al cărui domeniu de activitate este reducerea birocraţiei - şi-a exprimat, de asemenea, opinia privind această problemă, susţinând că acesta ar fi instrumentul cheie pentru a despovăra microentităţile din Europa. Este vorba de economii care se pot ridica la un total de 6,3 miliarde de euro. În acelaşi timp, trebuie să ne amintim că microentităţile suferă foarte mult de pe urma sarcinilor birocratice.
<P>
Propunerea Comisiei este, într-un fel, cel mai important aspect al combaterii birocraţiei şi al politicii de combatere a birocraţiei din Uniunea Europeană şi, prin urmare, este de o importanţă majoră. Această propunere este îndreptăţită dintr-o întreagă serie de motive rezonabile. Această directivă pe care o discutăm acum datează din 1978. A fost destinată întreprinderilor mari şi mijlocii. Nu a vizat niciodată microentităţile. Faptul că microentităţile sunt supuse unor obligaţii prin această directivă, şi anume întocmirea conturilor care, în ceea ce priveşte structura şi elementele pe care le conţin, sunt practic similare cu cele solicitate din partea întreprinderilor mari, trece cu vederea elementele care sunt efectiv necesare, precum şi nevoile microentităţilor. În cazul în care o microentitate are nevoie de un împrumut, acest bilanţ aproape nu are nicio valoare. Aş afirma chiar că majoritatea acestor microentităţi - fapt confirmat de cercetările Comisiei - nu îşi înțeleg propriile conturi. Voi sublinia, din nou, că valoarea acestora este practic nulă. La acordarea împrumuturilor, este important fluxul de numerar. De exemplu, lichiditatea, rezervele care pot fi activate. Totuşi, acestea sunt aspecte care, în principiu, nu pot fi deduse dintr-un bilanţ în această formă; acesta este doar un aspect izolat şi nu stabileşte dacă o întreprindere poate beneficia de un împrumut sau nu.
<P>
De asemenea, nu este un aspect legat de concurenţă, contrar a ceea ce au afirmat aici unele părţi ale lobby-ului. De regulă, aceste întreprinderi nu concurează pe piaţa unică, în activităţile transfrontaliere. Acestea îşi desfăşoară activitatea numai la nivel regional sau local. De aceea, problema nu are relevanţă pentru piaţa unică. În plus, piaţa unică nu este un scop în sine. Este importantă şi este bine că există. Totuşi, regulile acesteia ar trebui să se aplice funcţionării pieţei unice, comerţului transfrontalier, nu aspectelor de interes intern pentru economia naţională.
<P>
În acest context, ar trebui să venim cu o concluzie la această poveste fără sfârşit. Ar trebui să adoptăm acest raport. Acest lucru i-ar oferi Consiliului ocazia de a reexamina acest aspect şi poate de a elimina minoritatea calificată existentă. Acest fapt ar fi benefic pentru cele mai mici întreprinderi din Europa.
<SPEAKER ID="187" NAME="Michel Barnier" LANGUAGE="FR">
Dle preşedinte, în primul rând aş dori să le mulţumesc celor doi raportori pentru eforturile depuse, pe care le salut: dlui Lehne, preşedintele Comisiei pentru afaceri juridice, care tocmai a luat cuvântul, şi dlui Sterckx. Aş dori să vă reamintesc, după cum a spus dl Lehne, că această propunere de directivă a Comisiei este un răspuns la dorinţele acestui Parlament. Rezoluţia Parlamentului datează din 18 decembrie 2008. A solicitat Comisiei să prezinte o propunere legislativă care să permită statelor membre să excludă microentităţile din domeniul de aplicare al directivelor contabile.
<P>
În acelaşi timp, Grupul la nivel înalt al părţilor interesate independente privind reducerea sarcinii administrative, prezidat de dl Stoiber, s-a exprimat în mod clar în favoarea propunerii, aşa cum a spus mai înainte dl Lehne.
<P>
În cele din urmă, Comitetul Economic şi Social European şi-a oferit sprijinul pentru această propunere de simplificare a procedurilor contabile. Prin urmare, lucrurile stau astfel.
<P>
De ce este importantă această măsură? Prin crearea unui sistem unic de raportare, această propunere ar trebui să le permită statelor membre să omogenizeze cerinţele de raportare pentru toate microentităţile şi să le facă mai consecvente. Această nouă abordare ar trebui să permită o reducere substanţială a costurilor suportate de aceste entităţi.
<P>
Dle Lehne, aţi menţionat suma de câteva miliarde de euro. Personalul meu estimează că economiile se vor ridica la maxim 6,3 miliarde de euro. Chiar dacă această cifră ar fi mai mică, în opinia mea ar justifica continuarea dezbaterii pe această temă pentru a încuraja activităţile microentităţilor europene. Acesta este încă un motiv pentru care solicit adoptarea imediată a propunerii privind microentităţile.
<P>
Dacă ar trebui să includem această propunere în cadrul mai general al revizuirii directivelor contabile, aşa cum a dorit Comisia pentru afaceri economice şi monetare, acest lucru ar dura mai mult. Ar putea să treacă chiar câţiva ani până când aceste dispoziţii ar deveni aplicabile.
<P>
În acest moment, doamnelor şi domnilor, aud critici, observaţii şi propuneri de la ambele părţi şi aş dori să încerc să vă răspund sau să vă asigur privind trei aspecte specifice.
<P>
În primul rând, propunerea oferă statelor membre o opţiune de care se pot sau nu folosi. Cu alte cuvinte, orice stat membru care doreşte poate să menţină normele actuale fără a trebui să îşi modifice reglementările naţionale.
<P>
În al doilea rând, aş dori să subliniez că această propunere vizează simplificarea şi subsidiaritatea. Pentru ca membrii publicului şi întreprinderile să înţeleagă şi să profite de piaţa internă, nu trebuie să impunem norme la nivel european, cu excepția cazului în care este absolut necesar. Consider că, în situaţia specifică a microentităţilor, normele actuale ar putea părea excesive.
<P>
În al treilea rând, spre deosebire de ceea ce s-ar fi afirmat, această propunere nu presupune neapărat scutirea completă a microentităţilor de toate cerinţele contabile. Știu că în unele state membre s-au exprimat preocupări în această privinţă. Compromisul propus de Comisia pentru afaceri juridice este destul de clar în acest sens. Aceste întreprinderi vor trebui să păstreze documentele justificative care indică clar tranzacţiile desfăşurate şi propria situaţie financiară.
<P>
Pentru a concluziona aceste observaţii introductive şi înainte de a vă asculta opiniile, aş dori să încurajez personal Parlamentul să susţină această propunere. Părţile implicate aşteaptă această decizie şi consider că acum este necesar un semnal puternic din partea Parlamentului pentru a continua în acest domeniu. Cu toţii suntem în favoarea simplificării. Consider că această propunere, pe care preşedintele Comisiei pentru afaceri juridice o sprijină puternic, este un exemplu al acestei simplificări şi sper ca microentităţile să poată beneficia în curând de pe urma economiilor preconizate în urma acestei propuneri.
<SPEAKER ID="188" NAME="Dirk Sterckx" LANGUAGE="NL">
Dle preşedinte, sunt încântat că, la urma urmei, poziţia Comisiei pentru afaceri economice şi monetare poate fi prezentată în plen; cu câteva săptămâni în urmă, lucrurile stăteau altfel. Sunt de acord cu ideea de bază a Comisiei, potrivit căreia sarcina administrativă pentru micile întreprinderi trebuie redusă şi că, aşa cum a spus dl Lehne, trebuie să se facă distincţia între întreprinderile mari şi cele mici.
<P>
Totuşi, propunerea depusă nu îndeplineşte acest obiectiv, ceea ce explică poziţia Comisiei pentru afaceri economice şi monetare. Dacă nu există conturi anuale disponibile, devine mult mai greu pentru întreprinderile mici să obţină informaţii cu privire la colegi. În prezent, există situaţii diferite în diferite state membre, aspect pe care nu îl susţin, în special în cazul micilor întreprinderi, care nu sunt specialiste în astfel de probleme. Prin urmare, aş dori să le solicit colegilor deputaţi să ne susţină poziţia.
<P>
Solicităm o evaluare cuprinzătoare a impactului, care să cuprindă nu numai cele 6,3 miliarde de consecinţe pozitive, ci şi impactul negativ; Comisia a omis acest fapt. Simplificarea administrativă se realizează cel mai bine ca parte a revizuirii Directivelor privind dreptul societăţilor comerciale, astfel încât să aibă un impact ulterior egal asupra tuturor. În acest cadru, ar putea fi făcute simplificări şi distincţii. În al treilea rând, am avea la final o directivă uniformă pentru toate statele membre, o piaţă internă mai puternică şi o simplificare administrativă autentică.
<SPEAKER ID="189" NAME="Tadeusz Zwiefka" LANGUAGE="PL">
Dle preşedinte, ştim foarte bine cât de diferite sunt microentităţile faţă de întreprinderile mici şi mijlocii, ca să nu mai vorbim de entităţile economice mari. Prin urmare, aş dori să atrag atenţia asupra factorilor externi care sunt nefavorabili activităţii acestor firme. Printre aceştia se numără atât factori macro-economici, precum legislaţia, impozitarea şi birocraţia, precum şi factori micro-economici, precum dificultăţile de a rămâne la suprafaţă şi lichiditatea financiară insuficientă. Care este urmarea acestei situaţii? Acest lucru a însemnat că, în ultimii câţiva ani, procentul microentităţilor care supravieţuiesc după primul an de activitate a fluctuat în jurul a aproximativ 60 %. Aceasta presupune că peste o treime din microentităţile nou-înfiinţate nu au supravieţuit primului an de activitate pe piaţă. În plus, dacă ne dăm seama că în numeroase state membre, microentităţile reprezintă peste 90 % din toate entităţile economice, atunci discuţia privind reducerea barierelor administrative şi a diferitelor tipuri de sarcini, legate în special de contabilitate, devine absolut esenţială.
<P>
De asemenea, este important ca dezbaterile să se concentreze nu numai pe simplificare, ci şi pe impactul cerinţelor contabile asupra micilor întreprinderi de acest tip. Dezbaterea privind simplificarea se axează, în general, pe costuri, în timp ce dezbaterea privind semnificaţia cerinţelor contabile vizează avantajele raportării financiare şi nevoile utilizatorilor individuali. Există o serie de caracteristici care diferenţiază aceste firme de întreprinderile mari şi care oferă argumente în favoarea introducerii unor reglementări simplificate. În primul rând, avantajele punerii în aplicare de standarde universale sunt, fără îndoială, mai puţin numeroase decât în cazul întreprinderilor mari. Acest lucru conduce la un dezechilibru cost-beneficii privind aplicarea standardelor. Stabilirea unui echilibru corespunzător cost-beneficii necesită reducerea costurilor.
<P>
În al doilea rând, raportarea financiară nu joacă un rol semnificativ în îndeplinirea cerinţelor de informare a proprietarilor de microentităţi deoarece aceştia sunt, de regulă, membri ai familiei. Când discutăm despre necesitatea schimbării legată de criza financiară, să ne amintim că nu microentităţile au fost cauza crizei.
<SPEAKER ID="190" NAME="Françoise Castex" LANGUAGE="FR">
Dle preşedinte, dle comisar, doamnelor şi domnilor, după cum au observat atât raportorul, cât şi dl comisar, această propunere de directivă este urmarea unui vot în Parlament.
<P>
Cu toate acestea, Grupul Alianţei Progresiste a Socialiştilor şi Democraţilor din Parlamentul European încă adoptă o atitudine critică faţă de această propunere, deoarece riscă să se întoarcă împotriva oamenilor pe care dorim să îi susţinem. Dorind să reducem sarcina pentru întreprinderi, riscăm să le lipsim de condiţiile de transparenţă şi încredere care sunt indispensabile pentru gestionarea lor şi pentru dinamismul activităţii acestora.
<P>
În primul rând, consider că trebuie să clarificăm pragurile şi definiţia exactă a unei microentităţi. Aceasta este o întreprindere mică sau mijlocie cu peste 10 angajaţi şi cu o cifră de afaceri de peste 1 milion de euro. În toate statele membre, acestea reprezintă majoritatea întreprinderilor.
<P>
Este adevărat că sunt locale şi prezenţa lor pe piaţa comunitară este redusă, dar acest lucru nu înseamnă că normele contabile vor fi eliminate în cazul lor. Trebuie să se confrunte cu normele contabile ori de câte ori tranzacţionează cu un organism bancar sau cu partenerii sau negociază cu instituţii fiscale, economice şi sociale. Normele contabile vor fi impuse ulterior acestora şi este posibil să trebuiască să plătească un preţ mai mare decât în cazul unor proceduri contabile obişnuite pentru a îndeplini criteriile pe care nu le vor depăşi în mod necesar.
<P>
Nu doresc să se ajungă la un sistem în care obligaţia de a întocmi conturi anuale este impusă în afara cadrului comun al Uniunii Europene. Aceasta nu este numai o problemă legată de concurenţă. Este pur şi simplu un aspect legat de integrarea economică şi de dreptul comunitar, precum şi de tratamentul egal al tuturor întreprinderilor din Uniunea Europeană.
<P>
Având în vedere aceste aspecte, este destul de clar că simplificarea obligaţiilor contabile pentru IMM-uri este necesară. Există trei iniţiative pentru îndeplinirea acestui scop: propunerea pe care o discutăm astăzi; sistemul de Standarde Internaţionale de Raportare Financiară; şi revizuirea celei de-a patra şi celei de-a şaptea Directive contabile, în privinţa cărora Comisia Europeană ar trebui să elaboreze în curând propuneri.
<P>
Aceste propuneri au fost promise pentru 2010. Se pare că perioada s-a prelungit, însă nu cred că această prelungire este un motiv de grabă şi de a face un lucru pe jumătate, deoarece aceste propuneri, deşi au acelaşi scop, probabil nu vor fi formulate în acelaşi mod şi mi se pare, dle comisar, că este preferabil şi mai clar dacă le oferim întreprinderilor un răspuns unic, general, care să le permită să reconcilieze simplificarea obligaţiilor, pe care toată lumea o doreşte, cu realitatea vieţii din cadrul micilor întreprinderi care au nevoie de aceasta.
<P>
Problema actuală este următoarea: Comisia Europeană întârzie propunerea unei revizuiri a acestor directive, ceea ce dăunează examinării noastre a problemei. Prin urmare, solicit Comisiei Europene să accelereze dialogul privind acest aspect legat de scutire, care separă în prezent atât instituţiile economice, cât şi cercurile economice din Europa, şi să elaboreze o evaluare a impactului.
<SPEAKER ID="191" NAME="Alexandra Thein" LANGUAGE="DE">
Dle preşedinte, doamnelor şi domnilor, în calitate de raportor alternativ al Grupului Alianţei Liberalilor şi Democraţilor pentru Europa, pur şi simplu nu pot să înţeleg cum cineva poate fi împotriva eliberării microentităţilor - şi subliniez, microentităţilor, nu întreprinderilor mici sau mijlocii - de obligaţiile contabile anuale. Aici nu este vorba de întreprinderea mijlocie de export din Baden-Württemberg cu o sută de angajaţi, ci de mici întreprinderi de artizanat, florăria, brutarul de la colţ, întreprinderea nou-înfiinţată de IT. Timp de ani de zile, politicienii au tot repetat, atât la nivel naţional, cât şi european, că tocmai aceste microentităţi trebuie eliberate de obligaţii. Eliberate de costuri nejustificate, în acest caz costurile nejustificate ale unui consultant fiscal, nu costurile esenţiale - în Belgia, aceste conturi anuale sunt completate de avocaţi, în Franţa de auditori - şi eliberate de o sarcină nejustificată de lucru şi de sarcini administrative, acum mai mult ca oricând, în cadrul actualei crize financiare şi economice.
<P>
Acum, după ce Comisia a depus în cele din urmă propunerea, pe care Parlamentul o solicită de mult timp, dintr-odată scepticii şi pesimiştii îşi exprimă preocuparea. Numai şapte la sută dintre microentităţile despre care discutăm sunt implicate în activităţi transfrontaliere. Prin urmare, având în vedere principiul subsidiarităţii, nu ar trebui să existe nicio reglementare la nivel european. Pentru a înrăutăţi lucrurile, normele contabile au continuat să fie orientate către nevoile întreprinderilor mari şi medii şi au fost complet necorespunzătoare de la început pentru microentităţile despre care vorbim.
<P>
Ascult argumentele opoziţiei, în primul rând că microîntreprinzătorul ar putea să aibă nevoie de un împrumut şi nu ar putea să ofere niciun document băncii. Dacă cunoaşteţi Basel II, atunci ştiţi că pentru bancă, bilanţul anual este în cel mai bun caz o primă, dar nimic mai mult. În al doilea rând, presupusa protecţie a creditorului: creditorii care depind de bilanţul anual sunt în minoritate. În activitatea mea ca avocat, în cazul vânzării unei întreprinderi de aceste dimensiuni, nu m-am confruntat niciodată cu un cumpărător care să depindă de semnificaţia conturilor anuale, indiferent de formă. În al treilea rând, statele membre sudice ale Uniunii Europene, care în prezent fac obiectul unor rapoarte dezonorante constante în ziarele noastre, doresc să păstreze vechiul regulament. Pot face acest lucru, deoarece regulamentul este opţional. Cu toate acestea, statele care solicită situaţii financiare anuale din partea microîntreprinderilor deoarece nu dispun de o administraţie fiscală eficientă şi nu exercită control, în afara primirii situaţiei financiare anuale, nu ar trebui să fie surprinse dacă se confruntă cu venituri fiscale lipsă sau fraudă fiscală.
<P>
Prin urmare, solicit tuturor deputaţilor, în special social democraţilor, să aprobe acest regulament rezonabil, în special deoarece dl Lehne din Comisia noastră pentru afaceri juridice a ţinut cont de toate preocupările prin intermediul reglementărilor de compromis, în urma cărora nu au fost înaintate alte argumente relevante.
<SPEAKER ID="192" NAME="William" AFFILIATION="The Earl of) Dartmouth  (EFD">
[Adresând o întrebare în cadrul procedurii "cartonaşului albastru” în conformitate cu articolul 149 alineatul (8) din Regulamentul de procedură] Dle preşedinte, dna Castex acceptă faptul că propunerea pe care a înaintat-o, potrivit căreia propunerea trebuie amânată pentru a derula o evaluare a impactului, este de fapt echivalentă cu a spune "nu”?
<SPEAKER ID="193" NAME="Françoise Castex" AFFILIATION="S&amp;D">
[Răspunzând la o întrebare în cadrul procedurii "cartonaşului albastru” în conformitate cu articolul 149 alineatul (8) din Regulamentul de procedură] (FR) Dle preşedinte, am înţeles pe deplin întrebarea. În cazul în care această propunere va fi respinsă, va reveni la stadiul de proiect şi, dacă se întâmplă acest lucru, putem avea în vedere o evaluare a impactului.
<P>
După cum am spus, nu suntem împotriva unei simplificări a normelor contabile pentru micile întreprinderi, în special deoarece directivele şi măsurile s-au acumulat în aşa măsură încât trebuie reorganizate pentru a clarifica situaţia.
<P>
Considerăm că, în loc să simplifice lucrurile, această propunere creează nesiguranţă pentru întreprinderi.
<SPEAKER ID="194" NAME="Kay Swinburne">
în numele Grupului ECR. - Dle preşedinte, propunerea care scuteşte microentităţile de la anumite cerinţe contabile pare departe de a fi perfectă, iar în cadrul Comisiei ECON, grupul meu a votat pentru a sprijini raportorul ECON, dl Sterckx, în solicitarea Comisiei să continue să ajute toate microentităţile şi IMM-urile din întreaga UE, pentru a le reduce în mod concret sarcina, respingând această propunere şi înaintând o revizuire foarte necesară a celei de-a patra şi a şaptea Directive privind dreptul societăţilor comerciale, pentru a dispune de o propunere mai semnificativă, cu un domeniu de aplicare mai larg.
<P>
Evaluarea impactului, efectuată de Comisie, şi afirmaţiile legate de aspectele pozitive ale acestei propuneri reprezintă, de asemenea, o preocupare. Se pare că are o rază de acţiune limitată. Totuşi, în această perioadă de dificultăţi economice, este important să ne amintim că orice amănunt ajută.
<P>
Sper că, dacă susţinem această măsură, cel puţin o mică întreprindere din circumscripţia mea din Țara Galilor va beneficia de pe urma acestei scutiri. Aceasta nu va soluţiona toate problemele provocate de recesiune şi nu trebuie să considerăm că această măsură este o mare realizare din partea noastră. Totuşi, dacă această scutire poate ajuta chiar şi numai câteva întreprinderi să iasă mai bine din criză în această perioadă dificilă, atunci nu ar trebui să ne opunem acesteia.
<SPEAKER ID="195" NAME="Cornelis de Jong" LANGUAGE="NL">
Dle preşedinte, de regulă, sunt încântat atunci când Uniunea Europeană elimină din când în când unele reguli, deoarece deja există mult prea multe, acestea reprezentând o sarcină atât asupra cetăţenilor, cât şi a întreprinderilor. Cu toate acestea, să le alegem pe cele corecte, de exemplu normele privind achiziţiile publice care sunt imperioase şi complexe în mod nejustificat.
<P>
Pe de altă parte, obligaţia de a publica conturi anuale nu este genul de regulă pe care ar trebui să o eliminăm, chiar şi pentru întreprinderile foarte mici (microentităţile). Fără o administraţie financiară solidă, transparentă, întreprinderile nu pot să obţină credit, iar tranzacţiile în general devin mult mai dificile. Înțeleg din surse din domeniu că administraţia financiară este de multe ori o problemă în rândul microentităţilor. Dacă conturile anuale nu mai sunt obligatorii şi, astfel, se pierd ca sursă de informaţii, singura posibilitate rămasă este de a solicita documentele elaborate în scopuri fiscale. Totuşi, cine poate garanta că acestea sunt la fel de juste şi fiabile ca şi conturile anuale certificate? Stabilirea fiabilităţii acestora în mod obiectiv ar însemna auditarea a 100 % din declaraţiile fiscale de fiecare dată, ceea ce ar presupune prezentarea tuturor documentelor justificative. Administraţiile fiscale şi micii întreprinzători se pot lipsi de aceste lucruri.
<P>
În consecinţă, sunt de acord cu Comisia pentru afaceri economice şi monetare privind respingerea propunerii Comisiei. Măsura în cauză este una căreia numeroase mici întreprinderi i-ar putea cădea victimă, iar Parlamentul nu doreşte să aibă acest lucru pe conştiinţă tocmai acum, când întreprinderile mici şi mijlocii sunt atât de necesare pentru a furniza locuri de muncă.
<SPEAKER ID="196" NAME="William  Dartmouth" AFFILIATION="The Earl of">
în numele Grupului EFD. - Dle preşedinte, în Regatul Unit există în prezent 2 460 000 de şomeri. Șomajul în rândul tinerilor în Regatul Unit este de 20 %. În Franţa, şomajul în rândul tinerilor este de 24 %. Acesta este de 25 % în Italia şi a ajuns la procentul incredibil de 39 % în Spania. În ultimii doi ani, marile întreprinderi şi-au concediat angajaţii şi vor continua să facă acest lucru.
<P>
Șomerii îşi pun speranţele în întreprinderile mici şi în microîntreprinderi. Cu toate acestea, directivele UE îngreunează funcţionarea reuşită a microîntreprinderilor. Reglementările UE le împiedică creşterea şi, de data aceasta, Comisia ia o măsură rezonabilă prin această propunere de a scuti microîntreprinderile de la unele reglementări contabile. În Regatul Unit există peste 1,7 milioane de microfirme. Dacă aceste firme ar putea să angajeze o singură persoană în plus, atunci problema gravă a Regatului Unit legată de şomaj ar fi, în mare parte, soluţionată.
<P>
Am primit cu toţii circulara din partea dlui Sterckx şi a prietenilor acestuia. Dl Sterckx şi prietenii săi se opun acesteia parţial pe baza faptului că scutirea firmelor foarte mici de la întregul impact al directivelor contabile ale UE este oarecum în contradicţie cu piaţa unică. Acesta este un argument absolut ridicol pe care ar fi putut să îl invoce numai un membru belgian al Grupului ALDE. Știu că în cadrul Parlamentului, dacă cineva critică Belgia sau pe belgieni, primeşte amendă, dar aş dori să vă reamintesc puţină istorie. Acum 96 de ani, Marea Britanie a intrat în Primul Război Mondial pentru a proteja integritatea teritorială a Belgiei. Aş sugera ca dl Sterckx să se achite parţial de această obligaţie şi să nu mai încerce să distrugă economia Marii Britanii şi Marea Britanie ca stat.
<P>
(Vorbitorul a fost de acord să accepte o întrebare în cadrul procedurii "cartonaşului albastru” în conformitate cu articolul 149 alineatul (8) din Regulamentul de procedură)
<SPEAKER ID="197" NAME="Dirk Sterckx" AFFILIATION="ALDE">
Dle preşedinte, aş dori mai întâi să îi mulţumesc vorbitorului anterior pentru ceea ce a făcut Marea Britanie pentru noi acum mulţi ani.
<P>
Aş dori să îi adresez o întrebare: Dacă îi solicităm Comisiei o revizuire a celor două directive planificate pentru acest an şi adoptarea unui cadru global, acest lucru va împiedica cu adevărat ceea ce dorim să obţinem - simplificarea administrativă?
<SPEAKER ID="198" NAME="William" AFFILIATION="The Earl of) Dartmouth  (EFD">
Dle preşedinte, aş dori să răspund printr-un singur cuvânt: da. Întreprinderile mici au nevoie acum de simplificare administrativă.
<SPEAKER ID="199" NAME="Diogo Feio" AFFILIATION="PPE">
(PT) Dle preşedinte, aş dori să încep prin a-l felicita pe dl Lehne pentru raportul pe care ni l-a prezentat, pentru capacitatea de dialog, pentru deschiderea de care a dat dovadă în această privinţă şi pentru convingerile sale legate de apărarea microentităţilor.
<P>
Motivul este că, în timp ce măsura pe care o discutăm astăzi aici are o istorie, este foarte importantă în privinţa soluţionării crizei şi întrucât scuteşte micile întreprinderi de la măsuri costisitoare, birocratice şi neesenţiale pentru transparenţă.
<P>
Pentru asigurarea transparenţei relaţiei dintre întreprinderi şi stat, este esenţială menţinerea responsabilităţilor fiscale ale acestora. Întreprinderile complet diferite nu pot fi tratate în acelaşi mod. Întreprinderile mici şi mari nu pot fi tratate în acelaşi mod.
<P>
Acum este momentul să apărăm întreprinderile mici şi mijlocii, transpunând cuvintele în fapte. Este momentul oportun să susţinem măsuri simple, mai puţin costisitoare pentru IMM-uri, care vor conduce în mod natural la posibilitatea unui număr crescut de locuri de muncă şi la mai multă creştere.
<P>
Din păcate, în Europa suntem martorii închiderii multora dintre aceste mici întreprinderi şi, de aceea, nu ar trebui să realizăm evaluări; de aceea, ar trebui să acţionăm.
<P>
Acest aspect este exact ceea ce partidul pe care îl reprezint aici a prezentat guvernului portughez. De aceea, solicit diferitor deputaţi portughezi să voteze în favoarea acestei măsuri şi, prin urmare, să exercite presiuni asupra guvernului portughez, pentru a pune capăt poziţiei de blocadă pe care, din păcate, o adoptă în Consiliu.
<P>
Aş dori să închei prin a spune că acesta este raportul care poate însemna un pas esenţial nu doar spre soluţionarea crizei, ci şi spre simplificare şi reducerea costurilor pentru micile întreprinderi, de care au atâta nevoie.
<SPEAKER ID="200" NAME="Evelyn Regner" AFFILIATION="S&amp;D">
(DE) Dle preşedinte, scopul reducerii sarcinii administrative pentru microentităţi ar trebui, fără îndoială, să beneficieze de sprijinul nostru deplin, ca şi scopul prevenirii ca microîntreprinderile să se afle în aceeaşi situaţie ca marile întreprinderi în ceea ce priveşte raportarea financiară. Totuşi, acest scop poate fi atins cu adevărat prin propunerea Comisiei sau prin raportul dvs., dle Lehne, şi despre cine vorbim când ne referim la microentităţi? Dna Castex a amintit deja acest lucru. Aş dori să dezvolt acest aspect.
<P>
De multe ori, microentităţile nu sunt atât de mici. De exemplu, în Austria nu este vorba de contabilitate pe bază de numerar, ci de întreprinderi cu răspundere limitată şi de parteneriate comerciale şi corporaţii cu răspundere limitată. Împreună, acestea reprezintă 90 % dintre toate întreprinderile din Austria, care au sub zece angajaţi, pentru a clarifica această relaţie.
<P>
Dezavantajul răspunderii limitate ar trebui să fie, prin urmare, obligaţia raportării financiare, deşi, aşa cum am menţionat la început, nu în acelaşi mod ca pentru marile întreprinderi, însă nu ar trebui să eliminăm obligaţiile de raportare financiară. În loc să eliminăm complet microentităţile din cea de-a patra directivă, ar trebui stabilită în mod clar o cerinţă mai redusă de reglementare, în cadrul revizuirii planificate a celei de-a patra şi a şaptea directive.
<SPEAKER ID="201" NAME="Jaroslav Paška" AFFILIATION="EFD">
(SK) Criza actuală ne arată în mod clar că Europa începe să obosească şi nu mai poate ţine pasul cu dinamismul economiilor şi cu dezvoltarea economică din alte părţi ale lumii, precum Asia.
<P>
Organizarea mediului nostru de afaceri este greoaie şi închistată. Să luăm exemplul comercianţilor din China și India. Puteţi să ghiciţi cât timp petrec completând tot felul de rapoarte şi declaraţii privind afacerile lor? Zero! Să luăm exemplul comercianţilor noştri. De exemplu, legislaţia din ţara mea îl obligă pe un proprietar de întreprindere să transmită aceleaşi informaţii şi rapoarte privind afacerea sa, cu diferite modificări, la patru instituţii guvernamentale diferite: oficiul fiscal, registrul comercial, compania de asigurări medicale şi oficiul de statistică. Dacă se întâmplă să uite ceva, în cel mai bun caz întreprinderea va primi o amendă uriaşă, iar în cel mai rău caz autorităţile o vor închide. Patru instituţii de stat trăiesc pentru a hărţui întreprinderile şi pentru a le lipsi de timp şi de resurse, deoarece întregul monstru birocratic se hrăneşte din impozitele pe activitatea întreprinderilor respective. Fără îndoială, toate datele ar putea fi colectate pentru autorităţi de un singur oficiu, şi nu unul atât de mare.
<P>
Cum să îl facem să funcţioneze? Fie prin eliminarea legislaţiei inutile, prin simplificarea şi canalizarea administraţiei şi acordarea majorităţii funcţionarilor ocazia de a-şi asigura traiul în calitate de comercianţi corecţi, fie vom sfârși ca regenţii noştri legendari, care au fost aruncaţi pe ferestrele Castelului din Praga de cehii nemulţumiţi în mai 1618. Ar fi bine dacă am opta pentru prima soluţie cât mai curând posibil.
<SPEAKER ID="202" NAME="Othmar Karas" AFFILIATION="PPE">
(DE) Dle preşedinte, dle comisar, doamnelor şi domnilor, sunt unul dintre preşedinţii intergrupulului privind IMM-urile. Mulţi dintre noi au colaborat la Actul legislativ privind întreprinderile mici. Sper că împărtăşim cu toţii dorinţa de a pune pe primul plan întreprinderile mici şi, prin urmare, suntem în favoarea simplificărilor şi a sarcinilor mai reduse pentru întreprinderile mici şi mijlocii.
<P>
Desigur, ceea ce am auzit astăzi aici sună foarte atrăgător. Dacă este atât de atrăgător, de ce nu auzim aplauze din toate părţile? De ce există atâtea exemple diferite care, în pofida acestei "simplificări”, nu sunt primite cu aplauze entuziaste? Există motive pentru aceasta. Este noul regulament compatibil cu Basel II? Timp de mulţi ani, am susţinut proceduri contabile comune şi acum, dintr-odată, eliminăm procedurile contabile.
<P>
Dorim soluţii şi simplificări europene, nu soluţii naţionale, nu fragmentare juridică. Activităţile transfrontaliere ale microentităţilor ar fi împiedicate. Eliberarea de obligaţia de a întocmi conturi anuale nu ar însemna, de fapt, scutire de obligaţii, deoarece în numeroase state membre, trebuie să colectăm oricum aceleaşi date sub un alt nume. Cu toate acestea, capacitatea de a monitoriza bonitatea ar deveni mai dificilă. Standardele privind declaraţiile legate de calitatea întreprinderilor ar trebui, de asemenea, respectate de întreprinderile mici. Altfel, va exista pericolul pierderii transparenţei.
<P>
Pe măsură ce întreprinderile se dezvoltă, acestea trebuie să respecte reglementări care pot să nu fie deschise pentru ele în calitate de microentităţi, iar în acest caz, libertatea de alegere a statelor membre slăbeşte piaţa unică. Din aceste motive, sunt pentru revizuirea celei de-a patra şi a şaptea Directive privind dreptul societăţilor comerciale, deoarece acest lucru va conduce la o reglementare consecventă şi la eliberarea de unele obligaţii.
<SPEAKER ID="203" NAME="Marianne Thyssen">
(NL) Dle preşedinte, dle comisar, doamnelor şi domnilor, fără îndoială, birocraţia trebuie redusă, iar Europa trebuie să joace un rol în acest proces, care se aplică, în special, întreprinderilor mici și mijlocii (IMM-urile), care suferă cel mai mult de pe urma acesteia. Totuşi, acest lucru nu înseamnă că ar trebui să pierdem din vedere esenţialul.
<P>
Aprobarea propunerii Comisiei ar conduce la practici anuale de raportare diferite, în funcţie de sediul întreprinderii şi, poate, şi de măsura în care activitatea sa constă în comerţ intracomunitar. În orice caz, acest tip de normă ar limita creşterea micilor întreprinderi şi ar constitui o barieră în calea operaţiunilor transfrontaliere.
<P>
În plus, o temere exprimată şi de alţi deputați din Parlament este că simplificarea anticipată ar fi înlocuită de alte sarcini administrative precum solicitări de informaţii din partea administraţiilor fiscale, a eventualilor furnizori de credite şi chiar a sindicatelor; toate ar avea în vedere transparenţa. Nu ar trebui să uităm nici că întreprinderile însele au nevoie, de asemenea, de o perspectivă asupra propriei situaţii, pe care o poate oferi o contabilitate bună, conturi anuale solide şi o raportare bună.
<P>
Deşi se anticipează o reducere a sarcinilor, este posibilă o creştere a acestora, aceasta fiind temerea exprimată de organizaţiile reprezentative ale IMM-urilor din numeroase ţări şi de la nivel european. Împărtăşesc această temere. Prin urmare, cu tot respectul pentru intenţiile bune ale Comisiei şi pentru activitatea desfăşurată de dl Lehne şi de Comisia pentru afaceri juridice, nu pot susţine acest raport.
<P>
Cu toate acestea, susţin solicitările din cadrul avizului Comisiei pentru afaceri economice şi monetare elaborat de dl Sterckx pentru o evaluare cuprinzătoare a impactului înainte de revizuirea generală a celei de-a patra Directive privind dreptul societăţilor comerciale care ne-a fost anunţată. A fost anunţată pentru acest an, aşa că nu ar presupune o întârziere prea mare.
<SPEAKER ID="204" NAME="Hella Ranner" AFFILIATION="PPE">
(DE) Dle preşedinte, discursul meu va reprezenta doar un rezumat. S-au acoperit toate aspectele, atât pentru, cât şi împotriva acestei directive în forma sa actuală. Consider că nimeni de aici nu poate fi împotriva dorinţei noastre de a reduce dispoziţiile privind raportarea financiară pentru a facilita lucrurile pentru microentităţi. Cu toate acestea, am impresia că ne-am oprit la jumătatea drumului sau am dori să ne oprim și nu avem cu adevăram curajul să ducem lucrurile până la capăt.
<P>
Știm cu toţii că vom avea nevoie de dispoziţii privind raportarea financiară şi că şi cele mai mici întreprinderi vor avea nevoie de evidenţe pentru a-şi prezenta şi dovedi situaţia. Aceasta poate însemna Basel II, evidenţe fiscale, poate însemna multe lucruri. În viitor, pot apărea dispoziţii noi, care probabil provin din alte ţări - din SUA sau din alte părţi - şi cărora trebuie să le facem faţă. Cu toate acestea, trebuie să putem să continuăm în această privinţă şi să examinăm modul în care vom continua să tratăm dispoziţiile privind raportarea financiară. Într-o zonă a concurenţei cum este Europa, trebuie să fie posibil, o dată pentru totdeauna, să elaborăm directive concrete şi, mai ales - acesta este aspectul pe care doresc să îl subliniez - nu numai pentru microentităţi, ci şi pentru marile întreprinderi.
<P>
Știu din activitatea mea ca avocat că efortul necesar pentru a furniza evidenţele necesare şi ulterior pentru a le analiza cu ajutorul mai multor colegi este imens şi pentru întreprinderile mai mari. Presupune multă muncă şi este foarte costisitor. În plus, microentităţile nu îşi pot permite acest efort. Cu toate acestea, dacă ne concentrăm asupra acestor întreprinderi şi dorim cu adevărat să abordăm dispoziţiile privind raportarea financiară în cadrul celei de-a patra şi a şaptea directive, vă solicit, de asemenea, să aveţi în vedere simplificarea sarcinii administrative în general şi crearea unor directive rezonabile şi solide.
<SPEAKER ID="205" NAME="Arturs Krišjānis Kariņš" AFFILIATION="PPE">
(LV) Vă mulţumesc, dle preşedinte, dle comisar. Dacă oricare dintre noi şi-ar deschide o întreprindere astăzi, aceasta ar fi, cel puţin la început, o microîntrepridere.
<P>
Știm cu toţii că în prezent Uniunea Europeană se confruntă cu o criză şi cu şomaj. Pentru a soluţiona problema şomajului în Europa, avem nevoie de cât mai multe întreprinderi. Prin urmare, avem nevoie de cât mai multe microîntreprinderi, aşa că ar trebui să luăm orice măsură posibilă pentru a contribui la funcţionarea armonioasă a microîntreprinderilor. De fapt, avem ocazia de a face acest lucru, şi anume prin propunerea Comisiei de a elibera microîntreprinderile de obligaţiile de a completa declaraţii financiare, ceea ce va determina simplificarea funcţionării şi înfiinţării acestora. Aceasta ar reduce problema şomajului din Europa. Există mai multe motive. În primul rând, trebuie să înţelegem, aşa cum am subliniat deja, că practic toate noile întreprinderi sunt microîntreprinderi, cel puţin la început. Prin urmare, dacă le reducem obligaţiile, reducem costurile, iar reducând costurile, simplificăm funcţionarea acestora. În al doilea rând, efortul necesar întocmirii declaraţiilor financiare pentru astfel de întreprinderi nu este în concordanţă cu beneficiul care rezultă pentru întreprindere sau pentru stat. Dacă este necesară solicitarea unui credit bancar, banca va solicita o declaraţie actualizată care să reflecte situaţia actuală, nu una care era valabilă acum jumătate de an sau acum un an. În al treilea rând, acesta este un mijloc practic prin care putem începe punerea în aplicare a ţintei Comisiei de a reduce sarcina pentru IMM-uri cu 25 % până în 2020. Prin urmare, le solicit colegilor deputaţi nu doar să vorbească despre sprijinul pentru IMM-uri, ci să îşi transpună vorbele în fapte prin adoptarea acestei rezoluţii de eliberare a sarcinii asupra microîntreprinderilor. Vă mulţumesc.
<SPEAKER ID="206" NAME="Lara Comi" AFFILIATION="PPE">
(IT) Dle preşedinte, doamnelor şi domnilor, deşi au o importanţă tot mai mare în peisajul economic european, întreprinderile mici şi mijlocii încă nu dispun de suficiente stimulente.
<P>
Comisia Europeană a elaborat şi a pus în aplicare o serie de măsuri concepute special să ajute aceste întreprinderi. Principiul "Gândiţi mai întâi la scară mică” este adecvat; conform acestuia, este esenţial şi potrivit să se analizeze mai întâi întreprinderile mici pentru a promova existenţa acestora în mediul antreprenorial.
<P>
Reducerea costurilor administrative, simplificarea procedurilor şi îmbunătăţirea accesului la pieţe, sporind astfel competitivitatea, sunt mijloace esenţiale de ieşire din criză. Consider că propunerea dlui Lehne de a scuti microîntreprinderile de sarcina privind conturile anuale, reducând astfel birocraţia administrativă, este una pozitivă.
<P>
De asemenea, sunt în favoarea acordării statelor membre, într-o măsură limitată, libertatea de a aplica această directivă. Având în vedere că Uniunea Europeană nu a realizat încă armonizarea totală în domeniul juridic, consider că este necesar să se ajungă la o scutire, prin paşi intermediari.
<P>
Gândindu-mă la propria ţară, atât de faimoasă pentru birocraţia excesivă, consider că trebuie să se producă o simplificare iniţială a procedurilor contabile, aşa cum s-a întâmplat deja în unele regiuni, prin proceduri online care nu necesită consultanţă tehnică sau costuri suplimentare. Acesta ar trebui să fie primul pas înainte.
<SPEAKER ID="207" NAME="Monika Hohlmeier" AFFILIATION="PPE">
(DE) Dle preşedinte, doamnelor şi domnilor, sunt uimită de discuţiile colegilor deputaţi care, pe de o parte vorbesc despre simplificări pentru întreprinderile mici şi mijlocii, dar care, când vine vorba de realizarea primului pas pentru microentităţi - acesta fiind aspectul discutat astăzi, nu altul - deja au tendinţa de a spune din nou nu. Nu putem să solicităm mereu ceva şi apoi să spunem nu.
<P>
Am vorbit cu numeroase microentităţi. Acestea speră şi aşteaptă adoptarea acestui regulament. Am vorbit cu băncile regionale, care au subliniat foarte clar că nu ar fi o problemă pentru ele dacă s-ar modifica raportarea financiară; ele utilizează oricum alte date. În plus, nu ar exista absolut nicio modificare în ceea ce priveşte transparenţa deoarece, aşa cum a explicat dl comisar, vor rămâne în vigoare dispoziţii de menţinere a transparenţei. Schimburile comerciale nu vor fi afectate, deoarece microentităţile nu au impact asupra pieţei europene în sensul comerţului în întreaga Europă.
<P>
Le solicit colegilor deputaţi să adopte această măsură şi îi mulţumesc dlui Lehne şi comisiei pentru munca excelentă.
<SPEAKER ID="208" NAME="Jean-Paul Gauzès" AFFILIATION="PPE">
(FR) Dle preşedinte, dle comisar, sunt de acord cu multe dintre argumentele înaintate de dna Thyssen, dl Karas şi dna Castex. Cu toate acestea, mă întreb următorul lucru: în urma compromisului la care am reuşit să ajungem, permiţând menţinerea opţiunilor naţionale, trebuie să blocăm această directivă care constituie un semnal pozitiv de simplificare pentru microentităţi?
<P>
Dacă îmi permiteţi, dle comisar, aş dori să fac o propunere fără caracter obligatoriu. În primul rând, aş sugera ca Parlamentul să susţină propunerea dlui Lehne şi ca dvs. să ţineţi cont de ceea ce s-a spus privind modificarea celorlalte directive. În acest mod, vom ajunge foarte repede la un acord: normele contabile pentru micile întreprinderi şi un sistem european în acest domeniu.
<SPEAKER ID="209" NAME="Seán Kelly" AFFILIATION="PPE">
Dle preşedinte, ca numeroşi colegi, m-am trezit azi dimineaţă la ora patru pentru a veni aici, dar sunt încântat că am aşteptat până la finalul discuţiilor din această seară, deoarece ultimele două teme pe care le-am abordat mi-au dat multe speranţe.
<P>
Economisirea a 6,5 miliarde de euro, practic printr-o ridicare a mâinii, este un fapt foarte semnificativ. Pe de altă parte, se poate spune că acest lucru dovedeşte ceea ce au spus numeroşi critici, şi anume că Uniunea Europeană este mult prea birocratică, însă cel puţin avem integritatea şi curajul de a admite acest lucru şi de a lua măsuri corective, spre deosebire de bănci, care până în prezent nu au dat dovadă de culpabilitate şi regrete pentru acţiunile lor.
<P>
Totuşi, acest lucru denotă, de asemenea, că există mult mai multă birocraţie care trebuie eliminată pentru a atinge ţinta de 25 % şi cu cât o eliminăm mai repede, cu atât mai bine.
<SPEAKER ID="210" NAME="Georgios Papanikolaou" AFFILIATION="PPE">
(EL) Dle preşedinte, ne aflăm în mijlocul unei crize economice şi este de la sine înţeles că scutirea microentităţilor de obligaţia statutară de a elabora şi publica conturi anuale este o măsură binevenită de sprijin pentru întreprinderile mici şi mijlocii şi, fără îndoială, sunt de acord cu raportorul în această privinţă. Este o realitate că acest tip de acţiune reduce costurile de exploatare ale întreprinderilor, le creşte profitabilitatea şi poate contribui în mod pozitiv la menţinerea locurilor de muncă.
<P>
Totuşi, consider că aceasta este o preocupare pentru mulţi deputaţi - trebuie să fim extrem de precauţi în privinţa metodelor şi a mijloacelor pe care le utilizăm pentru a asigura o scutire de obligaţii rapidă şi imediată a acestui sector economic vulnerabil. Obiectivul trebuie să fie acordarea unei scutiri şi nu un alibi pentru ca aceste întreprinderi să îşi mascheze sau să îşi ascundă situaţia financiară reală, cu tot ce implică aceasta pentru evoluţia viitoare.
<P>
Prin urmare, consider că ar trebui, în principiu, să salutăm şi să sprijinim cu căldură propunerea Comisiei şi, desigur, să avem grijă ca dispoziţiile pe care le introducem pe viitor să nu ne modifice intenţiile reale, şi anume de a susţine întreprinderile.
<SPEAKER ID="211" NAME="Zigmantas Balčytis" AFFILIATION="S&amp;D">
(LT) Astăzi, probabil nimeni nu se îndoieşte de faptul că microentităţile trebuie promovate şi sprijinite pe deplin şi consider că modalitatea cea mai bună este o reducere cât mai mare a impozitelor în fiecare stat membru al Uniunii Europene, precum şi o simplificare a cerinţelor privind documentele de înregistrare şi radiere şi numeroase alte lucruri. O idee menţionată astăzi este că, atunci când dorim să obţinem un împrumut de la o bancă, tot va trebui să furnizăm anumite informaţii - nu numai conturile, ci va trebui să le furnizăm băncilor unele informații suplimentare. Susţin ca statul să ştie ce procese au loc şi, prin urmare, în ceea ce priveşte furnizarea conturilor, încă mai consider că este foarte importantă simplificarea acestora, însă astfel încât să nu fie încălcate cerinţele elementare de transparenţă şi principiile societăţilor comerciale.
<SPEAKER ID="212" NAME="Michel Barnier" LANGUAGE="FR">
Dle preşedinte, deşi este târziu, discutăm o temă care, aşa cum s-a spus acum câteva minute, este extrem de importantă. Am ascultat pe toată lumea şi nu cred că există cineva dintre dvs. care nu a susţinut nevoia de a reduce volumul şi complexitatea sarcinii administrative a ceea ce numim "microentităţi”. Vă amintesc - după ce personalul meu a verificat această cifră - că propunerea pe care o discutăm ar putea afecta aproape cinci milioane de întreprinderi din Europa.
<P>
Cu toate acesta, după ce v-am ascultat pe toţi, observ că există diferenţe şi dezacorduri privind calendarul, dnă Castex, şi/sau modul în care acesta va fi realizat. Aş dori să îmi reafirm convingerea. Am declarat în faţa Parlamentului - când aţi solicitat să mă înfăţișez în faţa dvs. - că publicul, consumatorii şi în special, aşa cum v-am mai spus, întreprinderile mici şi mijlocii trebuie să redobândească piaţa unică, şi anume piaţa europeană.
<P>
De aceea, cu multă hotărâre, putem îmbunătăţi în continuare acest text pe parcursul dialogului pe care îl vom desfăşura cu Consiliul. Consider, după cum a spus dl Lehne, că avem nevoie de acest semnal operaţional. Am fost foarte conştient că Contele de Dartmouth a adus un compliment destul de rar Comisiei. Domnia sa a afirmat: "de data aceasta, Comisia face ceva”. Am luat act de observaţiile dvs. rezonabile. Acum că va trebui să colaborăm, sper că voi putea să vă demonstrez că de multe ori Comisia ia măsuri rezonabile, utile şi concrete şi încă sper că vă voi convinge să sprijiniţi eforturile Comisiei mai hotărât şi mai des. Aceasta este gândirea mea privind Parlamentul: oarecum utopică, dar, la urma urmei, nu renunţ să vă conving că Comisia ia măsuri utile, cu sprijinul şi de multe ori la solicitarea Parlamentului.
<P>
Doamnelor şi domnilor, consider că această propunere concretă, progresivă şi rezonabilă oferă o simplificare substanţială a sarcinii asupra celor mai mici întreprinderi. Această propunere nu va elimina ţinerea contabilităţii. Nu va preveni întreprinderile să transmită informaţiile solicitate de diferite părţi implicate. Nu va împiedica pe nimeni să urmeze dispoziţiile directivei dacă doresc acest lucru. Acesta este răspunsul meu clar la preocupările exprimate de dl Sterckx.
<P>
Această propunere va oferi posibilitatea adaptării normelor privind publicarea informaţiilor financiare la nivel naţional şi regional. Normele contabile pentru întreprinderile foarte mici sunt mai bune atunci când sunt adoptate la nivelul la care funcţionează; cu alte cuvinte, la nivel local.
<P>
În cele din urmă, consider că un aspect foarte important este calendarul. Această propunere poate fi pusă în aplicare rapid. Este o posibilitate de a ajuta micile întreprinderi şi nu trebuie ratată. Am auzit-o pe dna Castex menţionând cealaltă perspectivă: angajamentul de a efectua o revizuire generală viitoare a directivelor contabile. Termenul limită pe care îl propunem - aţi spus sfârșitul lui 2010, dar probabil va fi începutul lui 2011 - este unul pe care nu dorim să îl ratăm. De asemenea, am auzit recomandarea dlui Gauzès, care a fost neobligatorie şi clară. De asemenea, vom utiliza acest instrument al revizuirii generale a directivelor contabile.
<P>
Cu toate acestea, cu sprijinul dvs., acest lucru nu ne împiedică să realizăm progresele imediate pe care le reprezintă această propunere privind microentităţile. Ulterior, putem merge mai departe prin progrese suplimentare când vom efectua o revizuire generală a directivelor contabile. Să nu mai aşteptăm. Această revizuire globală - v-am spus, la începutul lui 2011 - va dura.
<P>
Am observat discursurile extrem de precise pe care mulţi dintre dvs. le-aţi prezentat: Dl de Jong mai devreme, dl Kariņš, dl Feio, dna Swinburne şi alţii au menţionat criza şi dificultăţile economice cu care ne confruntăm în prezent. Calculele noastre arată că, dacă reuşim să relansăm piaţa internă aşa cum încearcă preşedintele Barroso - acesta fiind principalul aspect al mandatului meu - dacă reuşim să facem ca piaţa internă să devină extrem de eficientă şi mai fluidă, vom putea înregistra o creştere suplimentară de 0,5 - 1,5 % în Europa.
<P>
Putem căuta creşterea în exterior, în concurenţa la nivel mondial, însă vom începe prin a o căuta acasă. Consider, aşa cum denotă raportul dlui Lehne, că o mare parte din această creştere se regăseşte în cele cinci milioane de întreprinderi foarte mici din Europa, dacă dorim să le uşurăm activitatea. Aceasta este filosofia care stă la baza acestei propuneri.
<P>
Dl Karas şi dna Ranner au menţionat cerinţe minime sau standarde minime. De asemenea, am observat că raportul dlui Lehne nu exclude cerinţele minime. Avem nevoie de timp pentru acest lucru. Vom vedea ce putem face în acest sens împreună cu Consiliul. Vă solicit să acceptaţi acest raport şi această propunere drept ceea ce sunt: un progres concret, o etapă şi o parte din operaţiunea necesară pentru ca cele cinci milioane de întreprinderi europene foarte mici şi milioanele de locuri de muncă pe care le creează să se poată dezvolta în faţa actualelor dificultăţi.
<P>
De aceea, aş dori să profit de ocazie să îi mulţumesc dlui Lehne şi să îl asigur că, odată ce Parlamentul va adopta, sperăm, propunerea, voi putea şi mă angajez să colaborez rapid cu Consiliul pentru a încheia progresul concret şi practic pe care l-am realizat în vederea sprijinirii celor mai mici întreprinderi de pe piaţa europeană principală.
<SPEAKER ID="213" NAME="Klaus-Heiner Lehne" LANGUAGE="DE">
Dle preşedinte, aş dori să le mulţumesc tuturor colegilor deputaţi şi dlui comisar pentru această dezbatere. Am şase observaţii de bază.
<P>
Prima este legată de evaluarea impactului. Comisia a prezentat o evaluare exhaustivă a impactului privind această propunere a Comisiei şi, de asemenea, a transmis-o Comisiei pentru afaceri juridice. După finalizarea raportului Sterckx în cadrul Comisiei pentru afaceri economice şi monetare, în cadrul Comisiei pentru afaceri juridice am întrebat în mod specific ce evaluare suplimentară a impactului ar trebui realizată. Am aşteptat mai multe săptămâni, însă nu am primit răspuns.
<P>
În al doilea rând, este, de fapt, întru totul corect ca în compromis să se prevadă dispoziţii minime. În niciun caz nu este o înlăturare a tuturor obligaţiilor, ci o reducere a obligaţiilor la ceea ce este într-adevăr necesar, la ceea ce este necesar pentru întreprinderi.
<P>
În al treilea rând, oricine are nevoie de astfel de conturi pentru un credit bancar nu este împiedicat de la a întocmi aceste conturi. Cu toate acestea, dacă microentităţile nu au nevoie de un astfel de credit bancar, atunci, la nivel obiectiv, este de neînţeles de ce ar trebui să suporte sarcinile acestor costuri suplimentare pentru contabili şi consultanţi fiscali.
<P>
În al patrulea rând, dispoziţiile privind bilanţul fiscal rămân aceleaşi şi nu sunt afectate deloc de această măsură. Aceasta vizează exclusiv bilanţurile obişnuite şi costurile suplimentare care provin din întocmirea unui bilanţ obişnuit.
<P>
În al cincilea rând, revizuirea celei de-a patra şi a şaptea directive nu reprezintă o sarcină uşoară; reprezintă o sarcină majoră. Cea de-a şaptea directivă vizează, de asemenea, fuziunile. Acest domeniu este foarte complex şi dificil. Aş îndrăzni să prevăd că, dacă nu luăm această decizie acum, atunci, printr-o revizuire majoră a celei de-a patra şi a şaptea directive, există riscul acut ca întreprinderile mici şi mijlocii să nu participe, deoarece nu vor juca un rol în această dezbatere, întrucât nici lobby-ul lor nu va juca un rol în această dezbatere. De aceea, este important să adoptăm această decizie acum şi nu mai târziu, când nu vom mai şti dacă funcţionează.
<P>
Cea de-a şasea observaţie este legată de poziţia asociaţiilor de întreprinderi. Știu că din marile asociaţii europene de întreprinderi care reprezintă interesele IMM-urilor, numai una este împotrivă. Toate celelalte sunt pentru. În acest moment, consider că ar trebui să clarificăm încă o dată acest lucru.
<SPEAKER ID="214" NAME="Preşedinte">
Dezbaterea a fost închisă.
<P>
Votul va avea loc miercuri, 10 martie 2010, la ora 12.
<P>
Declaraţii scrise (articolul 149 din Regulamentul de procedură)
<SPEAKER ID="998" NAME="José Manuel Fernandes  " LANGUAGE="PT">
Prosperitatea UE va depinde de succesul IMM-urilor. Prin urmare, UE şi statele membre ar trebui să creeze un mediu favorabil pentru aceste întreprinderi. Cel mai mare obstacol semnalat de IMM-uri este respectarea formalităţilor administrative. De fapt, IMM-urile poartă o sarcină administrativă şi de reglementare care nu este proporţională comparativ cu marile întreprinderi. Se estimează că pentru fiecare euro pe care o întreprindere mare îl cheltuieşte pentru un angajat pe atribuţiile de reglementare, o întreprindere mică poate să cheltuiască până la 10 euro. În această propunere a Comisiei, conceptul de microîntreprinderi este extins pentru a le defini ca întreprinderi care, la data bilanţului, nu depăşesc limitele a două dintre următoarele criterii: un bilanţ în valoare de 500 000 de euro, o cifră de afaceri netă de 1 000 000 de euro şi/sau un număr mediu de 10 angajaţi pe parcursul exerciţiului financiar. Statele membre ar putea alege să scutească aceste microîntreprinderi de la punerea în aplicare a Directivei comunitare privind conturile anuale. În orice caz, microîntreprinderile vor continua să ţină evidenţa vânzărilor şi tranzacţiilor din motive de gestionare şi informare fiscală. În Portugalia, 356 140 de întreprinderi portugheze ar putea beneficia de această scutire.
<SPEAKER ID="997" NAME="Zbigniew Ziobro  " LANGUAGE="PL">
Sunt încântat că, prin adoptarea unor noi cerinţe de raportare pentru microentităţi, reducem sarcina birocratică asupra firmelor. Stânjenirea întreprinderilor umane cu zeci de reglementări este unul din motivele pentru care Strategia de la Lisabona nu a putut fi realizată. În special, restricţiile birocratice afectează întreprinderile mici şi mijlocii, iar în aceste firme, costurile ţinerii contabilităţii şi serviciilor juridice sunt disproporţionat de ridicate comparativ cu venitul lor. Cum poate UE să fie cea mai competitivă economie din lume dacă firmele sunt supuse unui număr atât de mare de reglementări? Îmi este ruşine să afirm că autorul unui număr prea mare din aceste reglementări care creează obstacole pentru firme este Bruxelles-ul, care contribuie în acest mod la restricţionarea în continuare a libertăţii economice. Prin urmare, iniţiativa Comisiei a meritat sprijin deplin, chiar cu adoptarea amendamentelor propuse de Comisia pentru afaceri juridice, deoarece nu este logică menţinerea unor cerinţe complicate de raportare în cazul întreprinderilor mici. Dacă UE doreşte să se dezvolte cu viteza cu care dorim cu toţii, trebuie să adoptăm măsuri suplimentare pentru a elimina obstacolele inutile. Prin urmare, apelez la Comisia Europeană să adauge la strategia UE 2020 un obiectiv clar sub forma reducerii numărului reglementărilor UE care constituie un obstacol pentru întreprinderi. Trebuie identificate de urgenţă domeniile reglementate inutil, iar aceste reglementări trebuie eliminate. În caz contrar, Europa va rămâne o regiune care se dezvoltă mai încet decât alte economii dezvoltate din lume.
