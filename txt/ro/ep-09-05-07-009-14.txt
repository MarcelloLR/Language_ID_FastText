<CHAPTER ID="009-14">
14. Raport anual privind drepturile omului în lume în 2008 (
<P>
- Înainte de votare
<SPEAKER ID="118" NAME="Hartmut Nassauer" AFFILIATION="PPE-DE">
(DE) Dle preşedinte, în numele Grupului Partidului Popular European (Creştin Democrat) şi al Democraţilor Europeni, aş dori să vă solicit, în temeiul articolului 151 alineatele (1) şi (3), să respingeţi amendamentul nr. 45a, prezentat de Grupul Alianţei Liberalilor şi Democraţilor pentru Europa, drept inadmisibil, deoarece tratează declaraţia făcută de Papa Benedict, din următoarele motive. În primul rând, această declaraţie a fost făcută în 2009, în timp ce raportul vizează încălcări ale drepturilor omului care au avut loc în 2008. Prin urmare, acest amendament nu modifică textul pe care ar trebui să-l modifice. În al doilea rând, acest amendament compară declaraţiile făcute de Papă cu încălcări ale drepturilor omului dintre cele mai grave, precum utilizarea pedepsei cu moartea, încălcări ale drepturilor omului în China şi tortura de peste tot din lume. Această comparaţie arată o indiferenţă cinică faţă de victimele încălcărilor drepturilor omului din întreaga lume.
<P>
(Aplauze)
<P>
În al treilea rând, reprezintă o calomnie şi o discriminare atât de incredibile împotriva Papei încât Grupul ALDE s-ar putea identifica cu aceasta, dar sub nicio formă nu ar trebui să fie Parlamentul European.
<P>
(Aplauze puternice)
<SPEAKER ID="119" NAME="Preşedintele">
Doamnelor şi domnilor, vă voi prezenta avizul Serviciului Juridic şi al preşedintelui Parlamentului European,întrucât acesta a fost consultat, desigur, în conformitate cu Regulamentul nostru de procedură.
<SPEAKER ID="120" NAME="Daniel Cohn-Bendit" AFFILIATION="Verts/ALE">
(FR) Dle preşedinte, doream doar să-i comunic, din punct de vedere juridic, dlui Nassauer, că Papa nu ia în considerare anii, deoarece ia în considerare eternitatea.
<SPEAKER ID="121" NAME="Preşedintele">
Vă rog, vă rog... Serviciul Juridic a verificat acest lucru foarte atent, din punct de vedere tehnic, din punct de vedere al elementelor menţionate, din punct de vedere al conţinutului şi din punct de vedere al perioadei de timp analizate.
<P>
Serviciul juridic consideră că amendamentul este admisibil, acesta fiind şi avizul preşedintelui Parlamentului European. Prin urmare, doar opinia dlui Pöttering va prevala. Aşadar, îmi pare rău, dle Nassauer, dar amendamentul este admisibil.
<P>
- Înainte de votul asupra alineatului (25)
<SPEAKER ID="122" NAME="Raimon Obiols i Germà" LANGUAGE="ES">
Dle preşedinte, doresc să mă refer strict la o actualizare a informaţiilor, deoarece textul condamna întemniţarea unui conducător sudanez care a fost eliberat.
<SPEAKER ID="124" NAME="Alexander Graf Lambsdorff" AFFILIATION="ALDE">
(DE) Dle preşedinte, dle Nassauer, dreptul la autodeterminare este un drept al omului şi acesta include autodeterminarea sexuală. În această măsură, aceasta a fost deja un subiect în 2008 şi ce s-a spus este extrem de regretabil.
<P>
Voi citi cu glas tare amendamentul nr. 2. Pe de o parte, este vorba despre o corectură de fapt şi, pe de altă parte, despre o formulare oarecum mai echilibrată:
<P>
"Subliniază importanţa promovării drepturilor în materie de sănătate sexuală şi a reproducerii, drept o condiţie prealabilă pentru orice luptă reuşită împotriva HIV/SIDA, care provoacă pierderi enorme în ceea ce priveşte vieţile umane şi dezvoltarea economică, care afectează în special regiunile cele mai sărace din lume; se preocupă de declaraţiile făcute de Papa Benedict al XVI-lea, care creează impresia că utilizarea prezervativelor ar putea duce chiar la un risc crescut de infectare; consideră că acele declaraţii vor afecta în mod grav lupta împotriva HIV/SIDA;”. Restul amendamentului rămâne neschimbat.
<P>
(Aplauze din partea grupului PSE)
<SPEAKER ID="126" NAME="Hartmut Nassauer" AFFILIATION="PPE-DE">
(DE) Dle preşedinte, amendamentul nu are tonul nepoliticos al originalului, dar faptele rămân neschimbate. Prin urmare, respingem amendamentul oral.
<P>
(Amendamentul oral nu a fost acceptat)
<P>
După votarea amendamentului nr. 16
<SPEAKER ID="128" NAME="Christopher Beazley" AFFILIATION="PPE-DE">
Dle preşedinte, iertaţi-mă că vă întrerup prezidarea discuţiei, dar am înţeles că amendamentul nr. 16 a fost, de fapt, respins, şi totuşi aţi anunţat că a fost adoptat. Aţi putea clarifica situaţia?
<SPEAKER ID="129" NAME="Preşedintele">
Da, vă rog să mă scuzaţi, a fost o greşeală de exprimare. Într-adevăr, majoritatea a fost împotrivă. A meritat să verificăm, dar serviciile au rectificat deja greşeala comisă de mine.
<P>
Vă mulţumesc pentru observaţia dvs.
