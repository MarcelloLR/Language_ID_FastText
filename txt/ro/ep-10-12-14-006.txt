<CHAPTER ID="006">
Ordinul european de protecție (dezbatere) 
<SPEAKER ID="040" NAME="Președintele">
Următorul punct pe ordinea de zi este raportul elaborat de dna Jiménez-Becerril Barrio și dna Romero López, în numele Comisiei pentru drepturile femeii și egalitatea de gen, referitor la proiectul de directivă a Parlamentului European și a Consiliului privind ordinul european de protecție [00002/2010 - C7-0006/2010 -.
<SPEAKER ID="041" NAME="Teresa Jiménez-Becerril Barrio" LANGUAGE="ES">
Dle președinte, astăzi este o zi importantă pentru toate victimele, deoarece vom adopta ordinul european de protecție, care reprezintă un pas important în privința drepturilor lor. Victimele sunt uitate pe nedrept și este paradoxal că agresorii se bucură deseori de mai multe drepturi și că drepturile agresorilor sunt menționate mai des decât cele ale victimelor.
<P>
Astăzi, Parlamentul va cinsti toate victimele, amintind celor care cred că granițele îi vor apăra când își persecută victimele că acest ordin european de protecție va proteja toate victimele în mod egal în Uniunea Europeană începând de astăzi.
<P>
Am început lucrul acum peste un an pentru a atinge acest obiectiv și pentru a avansa în domeniul libertății și securității menționat în Programul de la Stockholm și astăzi putem afirma cu anumită mândrie că, deși nu a fost ușor, deoarece de multe ori oamenii nu au înțeles ordinul și s-au îndoit cu privire la eficiența și claritatea sa, am reușit să îl elaborăm.
<P>
Trebuie să spun că, în urma trialogurilor cu președinția belgiană și a numeroase conversații cu Comisia, am obținut un text de care aproape toate grupurile politice sunt mulțumite. Prin urmare, acest raport a fost adoptat cu o majoritate covârșitoare de voturi, fără niciun vot împotrivă în cadrul votului comun al Comisiei pentru libertăți civile, justiție și afaceri interne și Comisiei pentru drepturile femeilor și egalitatea de gen.
<P>
Sper că astăzi Parlamentul va reflecta asupra deciziei luate de aceste comisii și de cei dintre noi care au elaborat acest raport, care a fost adoptat cu o majoritate covârșitoare. Acest lucru ar trimite un mesaj clar Consiliului privind ceea ce doresc europenii, și anume nimic mai mult decât să trăiască într-o zonă de securitate și justiție, să fie protejați și ca o victimă care are un ordin de interdicție împotriva agresorului său în țara sa să nu trebuiască să inițieze alte proceduri în instanță când se mută în altă țară.
<P>
Avem obligația de a facilita accesul la justiție pentru europeni și în special pentru victime, care sunt cele mai vulnerabile. Protecția tuturor victimelor, fără excepție, a fost călăuza mea pe tot parcursul elaborării acestui raport. Prin urmare, am dorit să includ victimele terorismului, traficului de persoane, crimei organizate, crimei de onoare, alături de un capitol special privind minorii, care sunt cele mai vulnerabile victime și nu ne gândim niciodată la cum să îi protejăm.
<P>
Deși acest ordin va proteja toate victimele, femeile care se confruntă cu violență domestică vor avea cel mai mult de câștigat de pe urma acestui instrument de cooperare judiciară, deoarece agresorii lor nu vor putea să circule în Europa cu impunitate și vor ști că vor fi urmăriți în același mod ca în țara în care și-au atacat partenerele.
<P>
Prin urmare, Parlamentul trebuie să trimită un mesaj clar astăzi Consiliului privind ceea ce dorim. Astfel, vom vota având în vedere victimele, pe cei care suferă, cei care au nevoie de protecția noastră, cei cărora le este teamă și care au nevoie să trăiască în libertate și speranță.
<P>
Nu vom renunța la acest scop echitabil și necesar care este susținut de majoritatea europenilor doar pentru că unora le este teamă și nu îndrăznesc niciodată să facă un pas înainte. Trebuie să fim curajoși, statele membre trebuie să fie curajoase și sper ca votul de astăzi să fie o majoritate pentru raport și îi încurajez pe cei care încă au îndoieli privind utilitatea acestui instrument pentru victime. De asemenea, sper ca în viitorul apropiat, Comisia să înainteze o legislație cuprinzătoare în favoarea drepturilor victimelor, domeniu în care o susțin pe deplin ca și Parlamentul, sunt sigură.
<P>
Repet: pasul mic, dar important constă în faptul că ordinul european de protecție va ameliora protecția pentru toate victimele, prevenind alte infracțiuni și reducând consecințele celor care au fost deja comise.
<P>
Astăzi avem obligația de a înlătura obstacolele care au împiedicat până acum asigurarea unei protecții reale în Europa. Prin votul nostru de astăzi, avem ocazia de a salva vieți, ceea ce vom face și trebuie să fim cu adevărat mândri de acest lucru.
<SPEAKER ID="042" NAME="Carmen Romero López" LANGUAGE="ES">
Dle președinte, această propunere de directivă pe care o prezentăm în plen astăzi, pentru a ține la distanță agresorii care își urmăresc victimele până când le ucid, oriunde s-ar ascunde, este un mesaj clar, pe care Parlamentul trebuie să îl trimită societății europene și Consiliului.
<P>
Nu vom rămâne lipsiți de apărare împotriva infracțiunilor care încă se comit în mod repetat în fiecare zi în țările europene și rămân ascunse în umbrele caselor oamenilor. Aceste infracțiuni rămân, de asemenea, în umbrele statisticilor, ca și cum legea supraviețuirii celui mai puternic ar prevala în centrul coabitării, însă noi încercăm să aplicăm Carta Drepturilor Fundamentale pe care am adoptat-o în Tratatul de la Lisabona.
<P>
Cei care au elaborat capitolul I din Cartă nu s-au gândit că amenințarea integrității și demnității fizice poate proveni nu numai de la instituțiile publice și de la stat, ci poate fi și deghizată în afecțiune? Pentru cele 25 % din femeile din Europa care se confruntă în prezent cu o anumită formă de violență, agresorii au nume private, iar apărarea împotriva atacurilor nu le permite să fie cetățeni.
<P>
Potrivit organizațiilor neguvernamentale, peste 2 500 de femei mor în fiecare an în Uniunea Europeană, fără ca noi să ne întrebăm dacă aceste crime pot fi prevenite sau evitate. Astfel, femeile din Europa au salutat inițiativa statelor membre și a Președinției spaniole de a prezenta un ordin european de protecție în fața Parlamentului.
<P>
Creăm o zonă europeană de securitate: mandatul european de arestare înseamnă că niciuna dintre țările noastre nu poate fi un loc de refugiu pentru criminali. Să construim un climat de încredere reciprocă; prin ordinul de protecție, creăm o zonă de justiție și libertate, deoarece victimele acestor infracțiuni pot fi primite în orice țară, fără a trebui să mai treacă prin proceduri judiciare, după cum a spus coraportoarea mea, dna Jiménez-Becerril.
<P>
Doamnelor și domnilor, vorbim despre "terorism privat”, care este denumirea dată în prezent acestei infracțiuni continue a atacurilor ascunse în spațiul privat al casei. De asemenea, se vorbește despre măsuri de prevenire dintr-o sursă diferită. Nu toate țările au sau vor avea aceleași tradiții juridice: cu cât avansăm mai mult, cu atât mai mult este și va fi necesar un instrument care să asigure diversitatea. Serviciile juridice ale Consiliului au adoptat această opinie, ca și serviciile juridice ale Parlamentului. În ce constă opoziția? Doamnelor și domnilor, nu rezidă în complexitatea sistemului nostru juridic, care va continua să existe.
<P>
Legea nu este un instrument generator de conflicte, ci de soluții. Aceasta a fost opinia guvernelor conservatoare care au sprijinit inițiativa pe baza unei judecăți solide. Dacă vorbeam despre garanții și drepturi fundamentale când am vorbit despre terorism, cum am fi putut să punem în aplicare acorduri internaționale dacă nu pentru că vorbeam de securitate? 2 500 de femei pe an nu reprezintă o problemă a securității în Europa?
<P>
Nu este prima dată în istorie când legea se confruntă cu o provocare. Prin urmare, regretăm poziția Comisiei în timpul procedurii, deoarece nu putem vorbi de temei juridic când vorbim de voință politică. Să nu invocăm legea numai când ne convine.
<P>
Acest text este rezultatul unui acord. Îmbunătățirile pe care le-am inclus privind dreptul la informare, traducere și garanții procedurale au ținut cont de faptul că acesta este un instrument de recunoaștere, iar Parlamentul a hotărât că dezvăluirea deschisă a datelor existente de către statele membre este o prioritate pentru acestea.
<P>
Nu am uitat de drepturile victimelor la asistență psihologică și ajutor juridic. Vom continua să luptăm pentru aceste lucruri și sperăm că vor fi incluse în următorul pachet privind victimele.
<P>
Am dori să-i mulțumim Președinției belgiene pentru eforturile depuse, precum și tuturor raportorilor alternativi și echipei noastre. Prin acest vot de astăzi, dorim să trimitem un mesaj Consiliului că aceasta este voința Parlamentului; acum rămâne la latitudinea Consiliului să-și asume responsabilitățile. Nu vom reuși să abordăm prevenirea dacă unele state membre cred că nu există nicio problemă deoarece nu dispunem de date.
<P>
Acum Consiliul va hotărî dacă Europa se implică într-adevăr în combaterea violenței și în apărarea drepturilor fundamentale.
<SPEAKER ID="043" NAME="Viviane Reding">
vicepreședintă a Comisiei. - Dle președinte, protecția cetățenilor, în practică în principal femei, supuse violenței sau care prezintă riscuri în acest sens, ocupă un loc foarte important pe ordinea de zi a tuturor instituțiilor care iau în prezent măsuri în această privință.
<P>
Este important ca aceasta să fie pe ordinea de zi, deoarece avem același obiectiv: de a oferi protecție victimelor în cele mai bune condiții posibile pe teritoriul UE. Acesta este și motivul pentru care am susținut de la început scopul acestei protecții și pentru care elaborez pachetul ambițios privind drepturile victimelor, care va fi adoptat în primăvara lui 2011.
<P>
Sunt pe deplin conștientă de eforturile depuse de cele două coraportoare, dna Jiménez-Becerril Barrio și dna Romero López și de Comisia pentru drepturile femeii și egalitatea de gen și Comisia pentru libertăți civile, justiție și afaceri interne, care au reprezentat o valoare adăugată semnificativă la activitatea existentă care urmărește îmbunătățirea protecției victimelor. Analizez unele dintre propunerile înaintate: de exemplu, ca victimele să nu trebuiască să suporte costurile, să primească servicii de traducere și interpretare sau să se reducă întârzierile în procedurile de recunoaștere. Sunt pregătită să particip la elaborarea unui mecanism eficient și solid din punct de vedere juridic, care să ajute victimele să beneficieze de măsuri de protecție a dreptului civil în întreaga Uniune Europeană.
<P>
Lucrăm la drepturile procedurale ale persoanelor acuzate. Corolarul acestui fapt este că acționăm în domeniul drepturile persoanelor care au fost victime, deoarece vorbim foarte des despre acuzați în procedurile în instanță, dar uităm că a existat o victimă, deci trebuie să restabilim victima în centrul atenției.
<P>
De aceea, pachetul viitor al Comisiei privind victimele se va baza pe activitatea excelentă a Președinției spaniole, Președinției belgiene, a Consiliului și, desigur, a Parlamentului European și va dezvolta această activitate. Toată această activitate este foarte importantă. Activitatea va fi reunită pentru ca în momentul în care se va depune pachetul privind victimele, acesta va fi cuprinzător, complet și va aduce o schimbare pentru toate victimele - fie ele femei, copii sau bărbați, deși majoritatea sunt femei și copii - pentru a ne permite să adoptăm rapid măsuri concrete care sunt aplicabile și nu creează incertitudine juridică. Vă mulțumesc pentru contribuția dumneavoastră. Ea va fi luată în considerare când vom elabora pachetul privind victimele.
<SPEAKER ID="044" NAME="Monica Luisa Macovei">
în numele grupului PPE. - În Spania, aproximativ 8 000 de românce au beneficiat în acest an, în calitate de victime, de ordine de protecție valabile pe teritoriul Spaniei. Ele trebuie extinse și la România sau la alte state membre în care ele călătoresc.
<P>
Conform unor estimări neoficiale, în Europa, circa 100 000 de femei beneficiază de ordine de protecție valabile în statul care le-a emis. Proiectul de directivă schimbă caracterul limitat, teritorial al măsurilor de protecție. Se introduce instrumentul prin care un ordin de protecție emis într-un stat membru va fi recunoscut în statele membre în care victima călătorește, pentru ca spațiul de libertate, securitate și justiție să fie real, iar victimele violențelor ori alte victime să trăiască și să călătorească fără teamă.
<P>
Voința Parlamentului este pentru o protecție extinsă a victimelor. De aceea, după această directivă, cerem Comisiei și așteptăm de la Comisie ca pasul următor să fie protecția extinsă a victimelor în acest spațiu comun de justiție și securitate și așteptăm cu nerăbdare și atenție pachetul din primăvara anului 2011.
<P>
În final, aș vrea să spun încă o dată că grupul PPE susține protecția victimelor, susține acest proiect de directivă și susține protecția extinsă a victimelor.
<SPEAKER ID="045" NAME="Silvia Costa" LANGUAGE="IT">
Dle președinte, doamnelor și domnilor, prin această propunere de directivă - pentru care aș dori să le mulțumesc raportoarelor, cu care am lucrat ca raportoare alternativă - Parlamentul susține și extinde propunerea Consiliului, care a fost concepută pentru a proteja cetățenii din cele 27 de state membre care se confruntă cu persecuție sau amenințări grave și repetate din partea unor persoane cunoscute și identificate - de multe ori foști prieteni, soți sau parteneri - care le amenință integritatea și demnitatea fizică și sexuală și libertatea personală.
<P>
Într-adevăr, numărul atacurilor și crimelor, mai ales ale căror victime sunt femeile, este în creștere. Plângerile lor sunt de multe ori ignorate de poliție și sistemul judiciar, iar ordinele de protecție și măsurile împotriva agresorului sunt în prezent valabile numai în țara în care sunt emise. Dnă comisar Reding, măsura în curs de aprobare poate nu este perfectă, dar umple un gol legislativ.
<P>
La urma urmei, în crearea zonei europene de libertate, securitate și justiție, am acționat întotdeauna empiric, uneori impulsionând faptele când a fost necesar. Într-adevăr, considerăm că această inițiativă este importantă, pentru că va permite tuturor cetățenilor din Uniunea Europeană - bărbați și femei - și tuturor resortisanților europeni să circule liber între granițe, beneficiind în continuare de aceleași drepturi ale omului și drepturi la protecție și securitate, în conformitate cu articolul 3 din Tratatul de la Lisabona pe care noi, cei din Grupul Alianței Progresiste a Socialiștilor și Democraților din Parlamentul European, l-am considerat temeiul juridic, pentru a direcționa mai coerent structura propunerii.
<P>
Prin introducerea ordinului european de protecție, persoana protejată are garanția că va fi apărată chiar și în alte state membre, printr-o procedură rapidă și gratuită. Fiecare stat membru trebuie să numească o autoritate competentă care să informeze victimele cu privire la drepturile lor, să deruleze campanii, să colecteze date statistice și să informeze fiecare persoană imediat după eliberarea ordinului național de protecție. În plus, accelerează în mare măsură crearea spațiului judiciar european și punerea în aplicare a libertății de circulație și, de asemenea, aplică procedura legislativă ordinară care presupune pentru prima dată codecizie între Consiliu și Parlament.
<P>
Sper ca Consiliul să confirme acest angajament și sper ca cei din Comisie - deși acordă atenție deosebită viitorului pachet de măsuri "Securitatea victimelor” - să nu piardă această ocazie de a răspunde acum la această situație extrem de gravă, care este dovedită și de statisticile europene și naționale. Printre alte lucruri, aceasta ar putea conduce la o convergență juridică importantă în rândul statelor membre.
<P>
Prin urmare, aș sugera să evităm orice întârzieri și să ne asumăm un angajament specific față de acest tip de protecție a victimelor.
<SPEAKER ID="046" NAME="Izaskun Bilbao Barandica" LANGUAGE="ES">
Dle președinte, aș dori ca ordinul european de protecție să fie eficient în special în prevenirea violenței împotriva femeilor și să servească drept anticipare utilă a propunerii pe care o elaborează Comisia, pentru ca noi să dispunem de un instrument similar pentru toate tipurile de infracțiuni.
<P>
Regret faptul că elaborarea acestui text a fost atât de dificilă și complexă, în pofida faptului că împărtășim cu toții acest obiectiv.
<P>
De asemenea, aș fi dorit ca acest ordin să includă două aspecte. În primul rând, registrul european de ordine de protecție, cu garanțiile aferente ale protecției, pentru a preveni birocrația pentru beneficiari și pentru ca ordinele să fie aplicate imediat. În plus, acest lucru ar reduce costul proceselor care trebuie parcurse de autoritățile competente și, în cele din urmă, ar oferi statistici standardizate, actualizate în permanență.
<P>
În al doilea rând, consider că ar fi trebuit să facem efortul de a explora cooperarea cu țări terțe în acest domeniu, mai ales dacă acordăm atenție statisticilor privind originea victimelor și posibilele schimbări de reședință.
<P>
Serviciul European de Acțiune Externă, în fază incipientă, a pierdut astfel posibilitatea de a se face public cu o astfel de misiune, pe care europenii o înțeleg și care soluționează probleme care sunt reale în prezent pentru toți europenii.
<P>
Doresc să le mulțumesc raportorilor pentru întreaga activitate și sper că dna comisar Reding va elabora o inițiativă rezonabilă.
<SPEAKER ID="047" NAME="Raül Romeva i Rueda" LANGUAGE="ES">
Dle președinte, consider că noi, cei din Parlament, trebuie să fim foarte responsabili și să acționăm în cadrul mandatului care ni s-a oferit, care prevede că, și la nivel european, trebuie să protejăm femeile care sunt victime ale violenței și să punem capăt crimelor.
<P>
După cum s-a spus, este vorba de combaterea unui tip de terorism social, care este violența șovinistă. Prin urmare, nu trebuie să ne lăsăm amăgiți de statistici sau de soluții și impedimente juridice. Vorbim despre justiție, drepturi de bază, viață și moarte, apărarea celor care trebuie apărați împotriva atacatorilor și, cel mai important, să nu trebuiască să regretăm faptul că în fiecare an, 2 500 de femei sunt victime ale letargiei juridice în care suntem adânciți cu toții.
<P>
Suntem cu toții conștienți de dificultățile juridice și acesta este un exercițiu inovator în dinamica interinstituțională de după Lisabona. Totuși, aceste dificultăți nu trebuie, în nicio circumstanță, să fie o scuză pentru stagnare. Protecția drepturilor femeilor care au fost sau care ar putea fi victime ale violenței și crimelor și prevenirea acestor acte nu pot fi subordonate câtorva aspecte juridice. Trebuie să adoptăm voința juridică impusă de urgența și importanța acestui caz.
<P>
Este de la sine înțeles că este important ca lucrurile să fie făcute bine dar, în primul rând, este esențial să le facem și, în opinia mea, aceasta este viziunea fundamentală pe care o putem transmite atât Consiliului, cât și Comisiei, prin acest text pe care sper că îl vom adopta. Trebuie să se înțeleagă că nu putem în niciun caz să paralizăm inițiativele deoarece există dificultăți tehnice pe care nu le-am putut soluționa anterior.
<P>
Aș dori să profit de ocazie pentru a le mulțumi celor două raportoare și Președințiilor spaniolă și belgiană pentru activitatea întreprinsă pentru a continua progresele, contribuind la eliminarea acestei nenorociri reprezentate de violența șovinistă.
<SPEAKER ID="048" NAME="Timothy Kirkhope">
în numele Grupului ECR. - Dle președinte, am urmărit îndeaproape trialogurile și aș dori să le mulțumesc colegilor, mai ales celor din grupurile PPE și S&D, pentru activitatea întreprinsă.
<P>
În calitate de avocat în Regatul Unit, am avut ocazia de-a lungul anilor să ofer consultanță juridică și sprijin persoanelor care au fost victime ale abuzului domestic, urmăririi sau hărțuirii de către o rudă sau un fost partener. Am observat în mod direct tulburările pe care abuzul fizic, psihologic și sexual le poate cauza și vulnerabilitatea victimelor sale.
<P>
Sprijin în întregime obiectivele acestei propuneri. Cu toate acestea, îmi exprim, de asemenea, preocupări legate de temeiul juridic și domeniul de aplicare. Mi se pare clar că această propunere are numai un temei penal, prin utilizarea articolului 82 din Tratatul privind funcționarea UE. Prin natura lor și prin lege, unele dintre infracțiunile pe care această propunere intenționează să le includă sunt aspectele de drept civil și totuși lipsa utilizării articolului 81 este remarcabilă.
<P>
Deși nu sunt împotriva cooperării juridice în UE, cred cu tărie că trebuie să garantăm că legislația pe care o elaborăm la nivelul UE este solidă din punct de vedere juridic, robustă și că poate fi pusă în aplicare în mod eficient la nivelul statelor membre, fără a compromite sistemele juridice existente ale statelor membre.
<SPEAKER ID="049" NAME="Paul Nuttall">
în numele Grupului EFD. - Dle președinte, sprijin protecția victimelor. Cu toate acestea, când am auzit prima dată de ordinul european de protecție, mi s-a părut că sună înspăimântător, ca și mandatul european de arestare care, în opinia mea, este una dintre cele mai inoportune și dictatoriale acte legislative impuse asupra poporului britanic.
<P>
Propunerea privind ordinul european de protecție care este promovată pretinde că privește protecția femeilor. Ni s-a spus că mandatul european de arestare contribuie la combaterea terorismului, dar știm cu toții că a ajuns să fie mai mult de atât. Să fim clari și cinstiți: scopul care stă la baza acestuia este de a pune în aplicare o bază pentru un sistem judiciar pan-european care, fără îndoială, va submina dreptul britanic. Dacă sunt necesare dovezi, trebuie să analizăm mandatul european de arestare.
<P>
De asemenea, mi se pare că aceste ordine sunt extrem de greu de aplicat în Regatul Unit, deoarece vom ajunge într-o situație în care un ordin este emis de un judecător străin într-o țară străină și care nu știe nimic despre condițiile unui oraș britanic sau despre modul nostru de viață. În Anglia există o zicală: "o dată ce ai fost pățit, ești de două ori mai precaut”. Am pățit-o o dată cu mandatul european de arestare. Sugerez să fim precauți privind ordinul european de protecție.
<SPEAKER ID="050" NAME="Jarosław Leszek Wałęsa" AFFILIATION="PPE">
(PL) Dle președinte, ținând cont de amendamentele propuse, directiva în cauză este pe bună dreptate una din primele inițiative care urmărește atingerea acestor obiective importante. Trebuie să ne asigurăm nu numai că victimele violenței nu vor mai suferi alte vătămări în propria țară, dar și că beneficiază de astfel de măsuri de protecție în întreaga Uniune Europeană. Din acest motiv, cred că trebuie să susținem poziția raportoarei.
<P>
De asemenea, trebuie menționat că inițiativa are un domeniu de aplicare vast în mod deliberat. Deși majoritatea ordinelor de protecție emise se referă la femei care sunt victime ale violenței de gen, inițiativa poate viza toate victimele violenței - copii și adulți de ambele sexe, cu condiția identificării făptașului. În acest context, Programul de la Stockholm prevede ca victimele infracțiunilor, inclusiv ale terorismului, care sunt cele mai vulnerabile sau care se află în situații foarte expuse, precum persoanele supuse violențelor repetate în relații apropiate, victime ale violenței împotriva femeilor sau persoane care cad victime altor tipuri de infracțiuni într-un stat membru, fără a fi cetățeni sau resortisanți ai acestuia, au nevoie de sprijin și protecție juridică specială.
<P>
Privind cele menționate anterior, ordinul european de protecție trebuie să se aplice victimelor tuturor infracțiunilor, inclusiv traficului de persoane, victimelor mutilării genitale feminine, căsătoriilor silite, crimelor de onoare, incestului și altor infracțiuni de acest tip. Prin urmare, această inițiativă trebuie susținută și o sprijin pe deplin pe raportoare.
<SPEAKER ID="051" NAME="Emine Bozkurt" AFFILIATION="S&amp;D">
(NL) Dle președinte, o sută de mii de oameni beneficiază în prezent de ordinul european de protecție. Unul dintre ei este Rasja, care ar dori să se mute în Spania cu copiii săi. Dacă ordinul pronunțat împotriva urmăritorului său în Țările de Jos nu se transferă în Spania, ea și copii săi vor deveni o țintă acolo, cu excepția cazului în care autoritățile spaniole recunosc sau aplică același ordin. Din fericire, Spania îl recunoaște.
<P>
Această protecție se aplică și celor care sunt persecutați pentru exercitarea dreptului la libertatea de exprimare. Trebuie să poată vorbi în alte țări europene, știind că cei care i-au amenințat nu se vor afla în sală. Ordinul european de protecție permite acest lucru; este o inițiativă extraordinară, care a fost susținută de guvernul olandez. Din păcate, cu noua coaliție, statutul persoanelor care se bucură de această protecție a suferit o modificare de 180 de grade: femeile, bărbații și copiii care sunt nevoiți să trăiască cu teamă în fiecare zi sunt abandonați cu asprime. Este pur și simplu inacceptabil ca siguranța unui individ să se oprească la graniță.
<P>
Pentru siguranța a o sută de mii de oameni, spun "da” ordinului european de protecție. Mă aștept ca toate guvernele, inclusiv cel din țara mea, să facă tot posibilul pentru a spori siguranța, protecția și libertatea cetățenilor, pentru ca toți oamenii să poată trăi în libertate și securitate.
<SPEAKER ID="052" NAME="Nathalie Griesbeck" AFFILIATION="ALDE">
(FR) Dle președinte, dnă comisar, doamnelor și domnilor, în primul rând aș dori să le mulțumesc celor două coraportoare care, în urma unor negocieri dificile în cadrul trialogului, propun un acord de compromis pe care, în calitate de raportor alternativ al Comisiei pentru libertăți civile, justiție și afaceri interne și al grupului meu, vă invit să îl adoptați.
<P>
În al doilea rând, deși regret, așa cum au spus unii astăzi, că unele aspecte, precum traducerea documentelor pentru victime, nu au fost incluse în textul acestui acord sau că elementele de simplificare nu au fost detaliate suficient - și mă bazez pe "pachetul privind victimele” să le cizeleze - aș dori să subliniez că, în cele din urmă, acest lucru este firesc astăzi, ca o continuare logică a integrării tot mai mari a unui spațiu european de libertate și justiție și, în esență, a instituirii unui sistem juridic corespunzător.
<P>
Într-o anumită măsură, acest lucru dovedește un anumit grad de curaj politic și voința de a depăși pozițiile politice pentru o mare majoritate dintre noi, pentru a dispune de un mecanism clar de cooperare în chestiuni penale. Mecanismul reprezintă, într-o anumită măsură, așa cum a subliniat anterior dna Reding, o politică autentică a "drepturilor” în Europa, o adevărată politică pentru oameni, mai ales pentru femei, a căror integritate fizică poate fi amenințată, o politică care corespunde cu libertatea de circulație care există de mult timp, de aici denumirea de politică privind "drepturile”.
<SPEAKER ID="054" NAME="Véronique Mathieu" AFFILIATION="PPE">
(FR) Dnă președintă, dnă comisar, doamnelor și domnilor, permiteți-mi înainte de toate să spun că absența de ieri a Consiliului o consider regretabilă, căci Consiliul a fost prezent în general la negocierile pentru toate chestiunile pe care le discutăm de ieri, și anume cele legate de libertăți civile, justiție și afaceri interne. Regretăm faptul că Consiliul nu este aici să asculte vocea Parlamentului; este mare păcat.
<P>
Doresc să le felicit pe cele două coraportoare - care au depus un efort uriaș pentru a obține acest text - pentru acest pas înainte hotărâtor în favoarea victimelor de orice fel: în primul rând, victimele violenței domestice - știați că 45 % dintre femeile din Europa sunt victime ale violenței domestice, așa cum există și bărbați, căci nu trebuie să uităm acei bărbați care sunt supuși violenței de către femei -, iar apoi victimele actelor de terorism, inclusiv copiii, în special cei vulnerabili, desigur.
<P>
Textul care ne este prezentat astăzi este extrem de important și țin să îl aplaud încă o dată. Așteptăm cu nerăbdare, dnă comisar, "pachetul privind victimele” pe care ni-l veți prezenta anul viitor și care va completa textul pe care îl vom vota mâine.
<SPEAKER ID="055" NAME="Antigoni Papadopoulou" AFFILIATION="S&amp;D">
Dnă președintă, violența domestică, mutilarea genitală, crimele de onoare, căsătoriile forțate și traficul de persoane sunt doar câteva dintre tipurile de violență la care sunt supuse 45 % dintre femeile din Europa.
<P>
Femeile și minorii au nevoie de o protecție mai bună. Ordinul european de protecție e un important pas în această direcție, în deplin acord cu viziunea Programului de la Stockholm pentru o Europă unită: un spațiu de libertate, securitate și justiție în slujba cetățeanului.
<P>
Așadar, un ordin de protecție eliberat într-o țară europeană împotriva unui infractor va fi executat în toate celelalte 26 de state membre ale UE. Inițiativa Președinției spaniole, pe care o susținem cu toții astăzi, pune accentul pe protecția victimelor și prevenirea violențelor și promovează caracterul uniform al procedurilor de ordine juridică. Ea încurajează victimele să rupă tăcerea și să caute protecție dincolo de granițele geografice din Europa.
<P>
Sper că Comisia va susține în totalitate raportul celor două coraportoare în cadrul pachetului său ambițios privind drepturile victimelor.
<SPEAKER ID="056" NAME="Salvatore Iacolino" AFFILIATION="PPE">
(IT) Dnă președintă, doamnelor și domnilor, nu există nicio îndoială că această directivă privind ordinul european de protecție în favoarea victimelor este încă un semn al unei schimbări cruciale în ceea ce privește garanțiile reale, în primul rând pentru femei, dar nu numai, așa cum s-a spus deja.
<P>
Orientările pentru această măsură au fost elaborate deja, mai întâi prin Tratatul de la Lisabona, iar apoi prin Programul de la Stockholm. Țin să le felicit în mod deosebit pe cele două raportoare, dna Jiménez-Becerril Barrio și dna Romero López, pentru munca lor sârguincioasă și abordarea numeroaselor probleme întâlnite în Consiliu, cu scopul de a înlesni această propunere importantă pentru un spațiu de libertate, justiție și securitate care va fi efectiv în serviciul cetățenilor.
<P>
Propunerea combate violența domestică în mod ferm și hotărât și prezintă o gamă considerabilă de măsuri și un domeniu de aplicare care pare a fi coerent. Aceste măsuri de precauție oportune, prompte și eficiente ne încurajează să credem că această propunere ar putea fi folosită în mod eficient, de asemenea, pentru a proteja familiile victimelor. Așteptăm cu interes pachetul mai structurat anunțat de dna comisar Reding cu privire la protecția victimelor violenței, care va fi gata în următoarele săptămâni.
<P>
Aș dori să închei, dnă președintă, prin a afirma cât de importantă este atât o strânsă cooperare între statele membre, cât și o mare sensibilitate în ceea ce privește punerea în practică a acestei măsuri, așa cum este esențial să nu se uite importanța sprijinului psihologic pentru victime. Sunt sigur că, în faza finală a procesului legislativ, Comisia va acorda atenția cuvenită acestui aspect.
<SPEAKER ID="057" NAME="Heidi Hautala" AFFILIATION="Verts/ALE">
(FI) Dnă președintă, ordinul european de protecție este un pas înainte important pentru protecția victimelor din întreagă Europă. Dorim să transmitem acum un mesaj puternic Consiliului și Comisiei, și anume, că Parlamentul European dorește să dispună de acest ordin de protecție și că acesta ar trebui să intre în vigoare curând. Ar trebui acum să încercăm să învingem opoziția venită din partea Consiliului, precum și toate motivele juridice invocate de Comisie împotriva sa.
<P>
E important ca directiva să aibă un domeniu de aplicare extins. Ea trebuie să includă diferite alte tipuri de ordine de protecție, nu doar ordine în materie de fapte penale. Nu trebuie să implice niciun fel de exces de zel sub aspect juridic. De asemenea, acest ordin de protecție ar trebui să fie îndeajuns de flexibil încât să țină seama de diferențele de la nivelul legislației naționale.
<P>
E important ca Parlamentul să nu își concentreze atenția doar asupra victimelor violenței domestice, ci și asupra altor victime ale violenței. Directiva trebuie să afirme clar care sunt drepturile unei victime și care sunt procedurile de depunere a unei plângeri, astea fiind unele dintre chestiunile pe care eu însămi am încercat să le subliniez în poziția Parlamentului. De asemenea, este important ca țara în care ordinul de protecție a fost solicitat să își informeze cetățenii în legătură cu aceste proceduri.
<P>
În momentul în care ordinul de protecție va intra în vigoare, eforturile nu se vor fi oprit aici. Autoritățile trebuie să fie educate, iar noi nu putem să ne mulțumim cu o campanie de informare care să se limiteze pur și simplu la cadrul celei din prezent.
<SPEAKER ID="058" NAME="Joanna Katarzyna Skrzydlewska" AFFILIATION="PPE">
(PL) Dnă președintă, prevederile incluse în raportul care face obiectul discuției de astăzi mă entuziasmează enorm. Garanția că protecția acordată victimelor dintr-un stat membru se va aplica, de asemenea, în orice alt stat membru al UE în care sunt obligate să călătorească de teamă să nu fie din nou ținta violenței reprezintă pentru acestea o oportunitate de a trăi o viață normală. Ordinul european de protecție va însemna că măsurile de protecție adoptate într-un stat membru al UE pot fi recunoscute, aplicate și executate de instanțele unui alt stat membru.
<P>
Mai mult, extinderea aplicării directivei la victimele oricărui tip de violență, nu doar violența de gen, reprezintă o altă realizare notabilă. Toate victimele merită respect și se așteaptă ca cei responsabili pentru suferințele lor să fie pedepsiți corespunzător. În opinia mea, doar un mecanism de protecție care se adaptează victimei poate fi în totalitate eficient, poate preveni o repetare a aceluiași delict și oferă o protecție reală victimei. Sunt încântat că Polonia a fost una dintre țările care au promovat această inițiativă.
<SPEAKER ID="059" NAME="Monika Flašíková Beňová" AFFILIATION="S&amp;D">
(SK) Dnă președintă, dacă Uniunea Europeană se vrea a fi un spațiu autentic de libertate, securitate și justiție, trebuie să eliminăm toate diferențele care persistă în acest domeniu între statele membre.
<P>
Victimele violenței nu trebuie să fie protejate împotriva infractorilor doar în țara lor proprie, ci trebuie să li se pună la dispoziție măsuri de protecție oriunde în UE. Deși aceasta este o propunere generală, ea se referă direct la femeile care sunt victime ale violenței domestice. Este bine că se oferă astfel posibilitatea de a aborda situația altor potențiale victime - fie că sunt victime ale traficului de persoane, ale căsătoriilor forțate, ale crimelor de onoare sau ale incestului - sau situația martorilor sau a victimelor terorismului și criminalității organizate. Personal, admir efortul de a oferi victimelor cea mai bună protecție posibilă prin garantarea, printre altele, a certitudinii juridice necesare. Victimele ar trebui să se poată baza pe reguli clare și să fie informate întotdeauna în legătură cu măsurile care le sunt disponibile în țara de origine și în țările în care vor să se mute ori s-au mutat deja.
<SPEAKER ID="060" NAME="Sonia Alfano" AFFILIATION="ALDE">
(IT) Dnă președintă, doamnelor și domnilor, apreciez foarte mult munca depusă de cele două raportoare. Totuși, problema cu acest proiect de directivă este că se bazează pe modelul cel mai tipic de hărțuire, în care o persoană este victima unei violențe din partea altcuiva și, prin urmare, trebuie să fie apărată împotriva repetării oricărui abuz fizic sau psihic la care a fost supusă. Evident, este o chestiune de importanță fundamentală pentru sute de mii de femei din Uniunea Europeană și, din acest motiv, sprijin în totalitate conținutul său.
<P>
Din nefericire însă, aceste măsuri nu iau în considerare victimele criminalității organizate care, în majoritatea cazurilor, nu trebuie apărate de o persoană identificată sau identificabilă, ci de organizații împotriva cărora, evident, nu se poate aplica un ordin de restricție. De aceea, consider că Parlamentul European ar trebui să considere această directivă ca fiind un prim pas în punerea în aplicare a Programului de la Stockholm, care menționează în mod specific măsuri de protejare a victimelor activităților criminale, și am impresia că dna Jiménez și dna comisar Reding sunt de aceeași părere.
<P>
Fac apel la Comisia Europeană să se asigure că pachetul de măsuri de protejare a victimelor, planificat pentru 2011, protejează, de asemenea, victimele criminalității organizate și victimele rănite la datorie la nivel european.
<SPEAKER ID="061" NAME="Cornelia Ernst" AFFILIATION="GUE/NGL">
(DE) Dnă președintă, ordinul european de protecție este un pas în direcția corectă. Principiul trebuie să fie asigurarea aceluiași nivel de protecție în toate statele membre pentru victimele recunoscute ale unei violențe. Cea mai bună soluție ar fi armonizarea legislațiilor statelor membre în acest domeniu, dar acest lucru nu a fost posibil. Un aspect pozitiv al acestui ordin de protecție este că a fost creat pentru a ajuta pe cât posibil orice victimă a violenței și are o sferă largă de aplicare: violența sexuală, hărțuirea și mai ales exploatarea minorilor, pe care o consider foarte, foarte importantă. Prin urmare, ordinul transmite un mesaj pozitiv victimelor violenței și femeilor în special. Totuși, există și o problemă cu el: motivele de refuz al recunoașterii, amintite la articolul 9, sunt foarte generale și pot constitui, într-o oarecare măsură, un mijloc prin care statele membre pot evita respectarea directivei. Așadar, după o perioadă de un an, trebuie să stabilim cu mare atenție cum va continua această dezbatere, căci toate victimele din toate țările au nevoie de aceeași protecție.
<SPEAKER ID="062" NAME="Jaroslav Paška" AFFILIATION="EFD">
(SK) Dnă președintă, sprijin ideea care stă la baza proiectului de ordin european de protecție.
<P>
Protecția la nivel de stat membru a persoanelor aflate sub amenințare pare, în cele mai multe cazuri, insuficientă. Datorită libertății de a circula astăzi în spațiul european, există multe cazuri în care tinerii decid să încheie o căsătorie internațională sau un angajament de acest gen. Din păcate, nu toate aceste angajamente rezistă în timp și, deseori, copiii devin ostatici în disputele dintre părinții lor. Părinții ostili refuză deseori să se conformeze deciziilor judecătorești de acordare a custodiei copiilor unuia dintre ei, decizii care sunt pronunțate în alte țări, și pur și simplu își fac dreptate singuri luând cu sine copiii foștilor parteneri în propria țară, exploatând diferențele dintre sistemele legislative ale statelor membre pentru a trece peste o decizie perfect valabilă a unei instanțe. De cele mai multe ori, victimele acestei anarhii juridice europene sunt copiii mici și nevinovați. Am speranța că această problemă va fi rezolvată prin ordinul european de protecție.
<SPEAKER ID="063" NAME="Andreas Mölzer" AFFILIATION="NI">
(DE) Dnă președintă, chiar dacă s-au luat în ultimii ani anumite măsuri de protecție a victimelor, multe dintre persoanele afectate se simt deseori abandonate. Deși avocații și judecătorii acumulează pe durata formării lor destul de multe informații despre drepturile unui inculpat, ei nu sunt suficient de familiarizați cu privire la ce trebuie făcut în cazul victimelor. Dar acesta nu e singurul domeniu în care este nevoie de mai multe cunoștințe. Acestea sunt la fel de necesare în formarea medicală, pentru ca recursul la violență să poată fi mai ușor recunoscut. Pentru victimele copii, chestiunea prescripției legale a cererilor de compensare civilă în cazul abuzurilor sexuale este esențială. Doar celor care au un cazier impecabil le este permis să lucreze cu copiii. Dacă, de exemplu, căsătoriile forțate sunt pedepsite acum prin lege chiar și fără consimțământul victimei în Liechtenstein și dacă se poate acționa în justiție împotriva cazurilor de mutilare genitală aplicată unui minor, toate acestea arată clar potențialul pericol pe care îl reprezintă mult lăudata îmbogățire interculturală. În opinia mea, este important ca această evoluție în UE să fie luată în considerare, dar și semnificația ei în lupta împotriva traficului de persoane.
<SPEAKER ID="064" NAME="Krisztina Morvai" AFFILIATION="NI">
(HU) Dnă președintă, ca avocat, am întâlnit în ultimii zece ani cazuri de violență împotriva femeilor și copiilor, fie că era vorba de violență domestică, viol sau trafic de femei; și am avut ocazia să mă conving singură că ordinul de protecție, care face obiectul dezbaterii de astăzi, este unul dintre cele mai importante și indispensabile mijloace de a proteja victimele, dar nu e nici pe departe singurul. Sunt necesare măsuri complexe, cum ar fi consiliere juridică, asistență psihologică, sprijin pentru copiii în cauză, dar este foarte important să ascultăm ce au de spus victimele, care sunt, din păcate, cele mai în măsură să își exprime nevoile.
<P>
Am două întrebări pentru dna Reding și doamnele raportoare. Mai întâi, aș vrea să știu în ce măsură intenționează dumnealor să le implice în acest demers pe victimele violenței împotriva femeilor, pentru a le permite să-și împărtășească experiențele. Apoi, aș vrea să știu cât de familiarizate sunt dna Reding și doamnele raportoare cu convenția privind violența împotriva femeilor, care se află în prezent în pregătire de către fratele geamăn al Uniunii Europene, Consiliul Europei, și cât de mult ne vom implica noi în pregătirea acestui demers.
<SPEAKER ID="065" NAME="Angelika Werthmann" AFFILIATION="NI">
(DE) Dnă președintă, siguranța femeilor afectate ar trebui, într-adevăr, să fie un motiv de îngrijorare pentru noi toți. Indiferent de locul de unde provin victimele, ele trebuie să primească nu numai protecție fizică împotriva agresorilor lor, dar și o protecție a demnității umane care le este pusă în joc. Acest ordin european de protecție ar trebui să se aplice în cazul tuturor victimelor violenței, indiferent de vârstă sau sex.
<SPEAKER ID="066" NAME="Antonyia Parvanova" AFFILIATION="ALDE">
Dnă președintă, aș dori și eu să-i mulțumesc raportoarei. Protejarea vieții, a integrității fizice și psihice, precum și a libertății și integrității sexuale, reprezintă obiective prioritare în ceea ce privește protejarea victimelor. Prin sprijinul pe care i-l acordăm Directivei privind ordinul european de protecție, am acordat acestei chestiuni vizibilitatea pe care o merită și am furnizat un pachet consistent și paneuropean de măsuri speciale de protecție care să fie eficiente în cadrul UE și care să asigure protecție și asistență juridică pentru victimele infracțiunilor, în special a infracțiunilor cu violență.
<P>
Dreptul la protecție împotriva violenței este un drept fundamental al omului, indiferent de etnie, statut juridic sau statut imigrațional și, în consecință, avem cu toții datoria morală de a încuraja acest drept în interiorul și în afara frontierelor naționale. Sunt convinsă că această nouă abordare privind protecția victimelor vulnerabile constituie un mesaj politic foarte puternic în vederea consolidării libertății, securității și justiției în cadrul Uniunii Europene.
<SPEAKER ID="067" NAME="Teresa Jiménez-Becerril Barrio" LANGUAGE="ES">
Dnă președintă, consider că în această dezbatere am văzut clar că suntem cu toții de acord cu sprijinirea obiectivului acestui raport.
<P>
Diferitele grupuri politice și-au arătat sprijinul pentru această directivă, care oferă victimelor o mai bună protecție. Prin urmare, întrebarea mea este: care sunt obstacolele în calea adoptării acestui instrument? Repet: care sunt temerile care împiedică să devină în sfârșit o realitate un lucru atât de simplu și vital cum este protejarea în mod egal a victimelor din întreagă Europă?
<P>
În speranța că Parlamentul va adopta acest raport cu majoritate de voturi, aș dori să mă adresez Consiliului și Comisiei și să le amintesc că am depășit obstacolele juridice în cadrul negocierilor și mă bucură faptul că munca noastră este recunoscută de Comisie așa cum și noi recunoaștem munca pe care aceasta o va depune în viitor.
<P>
Așa că nu ar trebui să ne excludem, ci mai curând să ne sprijinim în acest demers, adoptând astăzi acest instrument specific, iar mâine să adoptăm un pachet de măsuri mai amplu în favoarea victimelor, pachet care va fi prezentat de Comisie, cu care promit că voi coopera.
<P>
Așadar, haideți să fim curajoși și responsabili și să îi ajutăm pe toți cei care au dreptul să trăiască într-o Europă mai sigură. Repet: haideți să îi ajutăm pe toți, fie că sunt bărbați, femei sau copii. Haideți să îi ajutăm pe cei care își pun speranța în noi astăzi de a le oferi o viață mai bună, o viață care le va reda libertatea, securitatea și mai ales demnitatea.
<SPEAKER ID="068" NAME="Carmen Romero López" LANGUAGE="ES">
Dnă președintă, dnă comisar, știm că nu există măsuri juridice incluse în pachetul aflat în pregătire pentru victime. Acest aspect tocmai a fost criticat de lobby-ul european al Femeilor din Parlament: se vorbește de bune practici și de coordonare, dar avem un drum lung de parcurs.
<P>
De asemenea, aș dori să spun că violențele la care suntem martori nu au origini exotice: este propria noastră violență. Țin să transmit Consiliului și statelor membre că violența provenită din alte culturi necesită și ea un instrument juridic. E imposibil să combatem mutilarea genitală, crimele de onoare și toate formele de hărțuire suferite de femeile care aparțin altor culturi fără un instrument de acest gen.
<P>
De aceea este atât de important ca și ele să fie incluse, iar Parlamentul, prin toate amendamentele aduse de către raportorii alternativi, s-a străduit să se asigure că toate aceste victime sunt, de asemenea, incluse în acest instrument juridic.
<P>
Iată de ce este atât de important să lucrăm împreună în acest sens și de ce regretăm faptul că Parlamentul și Comisia nu au căzut de acord cu privire la un text comun în cadrul acestei proceduri. Chiar dacă Parlamentul și Comisia ar fi căzut de acord în privința aceluiași text, tot am avea o bătălie de purtat.
<P>
Dnă comisar, nu ajută cu mult victimele violenței dacă se consideră că o amânare a inițiativei cu doi, trei sau patru ani ar fi benefică pentru ele, pentru că nu este așa.
<P>
În timpul intervenției dumneavoastră anterioare, ați spus că nu am înțeles semnificația Cartei drepturilor fundamentale. Ba chiar i-am înțeles semnificația. Problema este că trebuie să fie aplicată; problema este că trebuie să luăm măsuri și că, atunci când trebuie luate măsuri, acestea sunt de natură juridică, iar uneori există obstacole în calea lor. Iar cel mai mare obstacol este voința politică.
<P>
De aceasta este atât de important ca noi toți să cădem de acord în privința unei inițiative de acest gen, iar în acest moment, totul depinde de Consiliu. Este de datoria statelor membre să decidă dacă acest instrument chiar va fi eficient și necesar pentru victime. Noi considerăm că este și tocmai de aceea suntem aici și îl susținem. La fel cum susținem și caracterul său urgent.
<P>
De aceea ne-am dorit ca votul Parlamentului să fie masiv, astfel încât țările care încă nu s-au decis sau care s-au declarat împotriva acestei inițiative să o vadă ca pe singura procedură care poate fi aplicată acum și în viitor. Este un instrument dificil și complex prin natura sa, dar care deschide un drum și care va apăra victimele și va proteja cetățenia femeilor.
<SPEAKER ID="069" NAME="Viviane Reding">
vicepreședintă a Comisiei. - Dnă președintă, nu intenționam să intervin din nou, dar trebuie corectat ceea ce tocmai s-a spus. Măsurile care vor face parte din pachetul privind victimele includ o comunicare cuprinzătoare, o adaptare la Tratatul de la Lisabona a deciziei-cadru din 2001 privind statutul victimelor în cadrul procedurilor penale, o propunere cu privire la măsurile de protecție civilă și, dacă va fi necesar, o propunere privind măsurile de protecție penală. Aceste aspecte vor fi supuse discuției în această adunare, în mai anul viitor.
<P>
Nu putem pur și simplu să trecem direct la punerea ideilor pe hârtie. Toate propunerile noastre trebuie să fie însoțite de o amplă evaluare a impactului lor. Trebuie să luăm acest lucru foarte în serios, pe baza unor studii corecte și cu reală valoare adăugată. Tocmai asta facem în acest moment. Finalizăm un studiu al impactului care să determine detaliile oricărei acțiuni cu privire la măsurile practice și legislative, în scopul asigurării certitudinii juridice și a unor măsuri de protecție rapide și eficiente.
<P>
Acestea fiind spuse, aș mai dori să comunic Parlamentului că, până acum, au fost transmise de către parlamentele naționale patru avize cu privire la ordinul de protecție: avize pozitive din partea parlamentelor italian, elen și portughez și un aviz negativ din partea Bundesrat-ului german, care susține că directiva depășește domeniul de aplicare a articolului 82, deoarece acoperă măsurile fără caracter penal și prevenirea infracțiunilor. Directiva a fost respinsă pe baza subsidiarității. Ne aflăm în mijlocul unei chestiuni foarte complicate. Prin efectuarea unei analize serioase înainte de a prezenta propunerile cu și fără caracter juridic, voi încerca să propun măsuri care să fie îndeajuns de solide pentru a nu victimiza victimele pentru a doua oară atunci când vine vorba de măsuri de protecție.
<SPEAKER ID="070" NAME="Președinta">
Dezbaterea a fost închisă.
<P>
Votul va avea loc astăzi, la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="071" NAME="Rovana Plumb" AFFILIATION="S&amp;D">
în scris. - În România, cazurile de violență în familie se estimează anual la 1 200 000 de persoane, dar doar 1 % dintre victimele violenței au curajul să anunțe autoritățile. Tensiunile, scandalurile și bătăile frecvente în familie îi transformă pe membrii acesteia în suflete traumatizate, care sunt nevoite să accepte această situație ca o stare de normalitate. Violența afectează dezvoltarea normală și armonioasă a copilului. Studiile arată o trecere a comportamentelor violente de la o generație la alta în proporție de 75 %. Sindromul Stockholm trebuie tratat, dar nu prin reforme bolnave, așa cum se face în România. Sunt necesare acțiuni proactive de combatere a acestui fenomen, amendarea cadrului legislativ în domeniu, dialog și cooperare între toate instituțiile statului cu atribuții în domeniu și societatea civilă. În acest sens, ordinul european de protecție trebuie să fie un instrument puternic, capabil să ofere o viață mai sigură victimelor violențelor dincolo de frontierele statelor membre. Acesta va include și protecția împotriva violențelor comise de un grup de persoane și va fi aplicabil tuturor victimelor criminalității, cum ar fi victimele traficului cu ființe umane, ale mutilărilor genitale feminine, ale căsătoriilor forțate, crimelor de onoare, incestului, violenței de gen, precum și martorii, victimele terorismului și ale crimei organizate.
