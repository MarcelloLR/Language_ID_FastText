<CHAPTER ID="010-03">
3. Uganda: asasinarea lui David Kato
<SPEAKER ID="443" NAME="Președinte">
Următorul punct pe ordinea de zi este dezbaterea privind cele șase propuneri de rezoluție referitoare la Uganda - asasinarea lui David Kato.
<SPEAKER ID="444" NAME="Ulrike Lunacek">
autoare. - (DE) Dle președinte, dle comisar, doamnelor și domnilor, cu toții am dori ca David Kato, care a fost ucis acum câteva săptămâni, să fie încă în viață și să fie aici cu noi - așa cum s-a întâmplat în noiembrie, anul trecut - pentru a vorbi despre drepturile persoanelor homosexuale și lesbiene și despre lipsa drepturilor acestora în Uganda, precum și pentru a planifica împreună acțiuni posibile pentru schimbarea acestei situații. Cu toții am dori să fie în viață și să nu fi căzut victimă unei crime brutale. David Kato a activat în țara sa de origine, Uganda, pentru apărarea drepturilor lesbienelor, ale homosexualilor, ale bisexualilor și ale transsexualilor.
<P>
Sunt încântată că am reușit să ajungem la un acord între șase grupuri politice cu privire la această rezoluție, pentru a condamna uciderea lui David Kato și pentru a solicita autorităților, noii conduceri politice care va fi aleasă mâine în Uganda și, de asemenea, liderilor religioși, să pună capăt o dată pentru totdeauna persecuției și violenței împotriva lesbienelor și homosexualilor și împotriva altor minorități, și să contribuie la asigurarea unei vieți libere pentru lesbiene, homosexuali, bisexuali și transsexuali inclusiv în Uganda.
<P>
Aici în Uniunea Europeană avem, de asemenea, responsabilitatea luptei pentru astfel de drepturi egale și a cinstirii memoriei lui David Kato și a altora care și-au sacrificat viețile înaintea lui, în lupta pentru egalitatea de drepturi. În acest scop, este, de asemenea, esențial ca baroneasa Ashton - Înaltul nostru Reprezentant pentru afaceri externe - și noul Serviciu european de acțiune externă să depună eforturi pentru asigurarea acelorași drepturi egale; de exemplu, pentru asigurarea faptului că setul de instrumente pentru promovarea și apărarea tuturor drepturilor omului pentru persoanele lesbiene, homosexuale, bisexuale și transsexuale (LGBT) se folosește în toate țările din afara Europei.
<SPEAKER ID="445" NAME="Marietje Schaake">
autoare. - Dle președinte, astăzi avem o rezoluție de urgență privind drepturile persoanelor LGBT din Uganda, pentru a treia oară în această legislatură. Cele două rezoluții anterioare au fost avertismente și încercări de prevenire a ceea ce i s-a întâmplat lui David Kato, activistul în domeniul drepturilor omului care a fost ucis cu brutalitate.
<P>
Trebuie să condamnăm discriminarea împotriva persoanelor LGBT în lume, inclusiv în Europa și chiar și în acest Parlament.
<P>
Uciderea lui David Kato este o crimă care trebuie investigată complet și în mod imparțial. În fața justiției nu trebuie aduși numai delincvenții, ci contextul mai vast al intoleranței, discriminării și amenințărilor la adresa persoanelor LGBT trebuie analizat și schimbat. Publicația locală Rolling Stone și parlamentarii din Uganda au jucat mai degrabă un rol de incitare, decât unul de protejare a cetățenilor. De la uciderea lui David Kato, autoritățile au fost prea tăcute.
<P>
Drepturile persoanelor LGBT se află permanent pe agenda Alianței Liberalilor și Democraților pentru Europa și, cu sprijinul tuturor deputaților din acest Parlament, am îndemnat la respectarea drepturilor fundamentale ale acestora - pentru că exact acest lucru sunt drepturile LGBT - și nu vom păstra tăcerea.
<P>
Sper ca acei deputați care uneori ezită sau sunt reticenți față de apărarea drepturilor persoanelor homosexuale vor reflecta încă o dată și vor realiza să uciderea oamenilor nu este niciodată justificată și că trebuie abordată printr-o condamnare permanentă și neechivocă din partea noastră, după cum abordăm și încălcarea drepturilor altor minorități din lume, cum ar fi creștinii.
<P>
Comisia și Serviciul de acțiune externă trebuie să folosească setul de instrumente pentru a promova și proteja pe deplin drepturile persoanelor LGBT din Uganda.
<SPEAKER ID="446" NAME="Charles Tannock">
autor. - Dle președinte, uciderea lui David Kato este rezultatul direct al urii și ostilității față de comunitatea LGBT din Uganda, asuprită de unii parlamentari rigizi din acea țară. De două ori, pe parcursul anului trecut, am criticat aspru încercările revoltătoare ale unor membri ai parlamentului din Uganda de a instaura pedeapsa cu moartea pentru așa-numita crimă legată de actele sexuale între persoane de același sex.
<P>
Este inevitabil ca, într-un climat atât de bigot, viețile activiștilor pentru drepturile homosexualilor să nu fie puse în pericol și astfel s-a dovedit a fi, din nefericire, cazul lui David Kato. Știa care sunt riscurile apărării în public a homosexualilor. El și alți presupuși homosexuali au fost expuși public anul trecut de către un ziar care a imprimat fotografii ale acestora alături de un titlu care spunea, în mod rușinos, "spânzurați-i”. Sunt sigur că mulți dintre alegătorii mei din Londra sunt profund îngrijorați de faptul că Uniunea Europeană acordă ajutor financiar unei țări în care astfel de sentimente dezgustătoare nu numai că sunt tolerate, dar uneori sunt aparent oficial trecute cu vederea.
<P>
Sper ca Delegația Parlamentului pentru relații cu Parlamentul Panafrican va analiza cu atenție acțiunile pe care le poate întreprinde pentru a exprima mânia și dezgustul nostru față de uciderea dlui Kato și, în general, pentru a sublinia faptul că angajamentul continuu al UE și sprijinul financiar acordat de aceasta țărilor africane trebuie să fie întâmpinate cu progrese în domeniul drepturilor fundamentale pe acel continent.
<SPEAKER ID="447" NAME="Marie-Christine Vergiat" LANGUAGE="FR">
Dle președinte, ne aflăm acum la cea de a treia rezoluție a Parlamentului European din această legislatură referitoare la discriminarea populației LGBT (lesbiene, homosexuali, bisexuali și transsexuali) în Uganda. Astăzi tratăm în special cazul dlui David Kato, a cărui asasinare a fost denunțată cu tărie de multe ONG-uri și organizații internaționale. Dl Kato a fost, de fapt, un simbol al luptei împotriva homofobiei în țara sa și, mai ales, al denunțării Legii Bahati care este foarte aspră în ceea ce privește combaterea homosexualității, dat fiind că stipulează sentințe care merg chiar până la închisoarea pe viață și pedeapsa cu moartea. Trebuie să îl omagiem, dar trebuie, de asemenea, să ne gândim la toți aceia ale căror fotografii, nume și adrese au fost date publicității în mod rușinos de către un mizerabil al cărui nume nici măcar nu îl voi menționa. Climatul privind comunitatea LGBT este inacceptabil, exacerbat de autoritățile religioase și, în special, de fundamentaliștii evangheliști apropiați de șeful statului.
<P>
Mâine vor avea loc alegeri prezidențiale în Uganda. Deși sunt opt candidați, președintele care își încheie mandatul s-a declarat deja sigur de realegerea sa și a anunțat că îi va închide pe toți cei care protestează împotriva alegerilor. Aceste alegeri sunt, fără îndoială, o ocazie de a reaminti Ugandei obligațiile sale în ceea ce privește drepturile omului, de a-i spune că lupta împotriva discriminării de orice fel, inclusiv împotriva persoanelor LGBT, face parte integrantă din aceste valori universale și că ar trebui să răspundem împreună la apelul lansat de dl Ban Ki-moon de a transforma dezincriminarea homosexualității într-o luptă universală pentru drepturile omului.
<SPEAKER ID="448" NAME="Seán Kelly">
supleant al autorului. - Dle președinte, pentru aceia dintre noi care trăiesc în lumea dezvoltată, prăpastia dintre noi și zona subsahariană, atât din punctul de vedere al gândirii, cât și din cel al practicii, este foarte greu de înțeles.
<P>
Cazul lui David Kato este un astfel de exemplu. Acesta a fost considerat părintele mișcării ugandeze pentru drepturile omului. Ca membru fondator ale SMUG, Sexual Minorities Uganda (minoritățile sexuale din Uganda), David Kato a fost condamnat de un ziar denumit Rolling Stone, dar a câștigat procesul împotriva acestuia. Editorul a spus că persecuția homosexualilor și execuția acestora ar trebui să continue. După cum știm, David Kato a fost ucis la 26 ianuarie.
<SPEAKER ID="449" NAME="Michael Cashman">
autor. - Dle președinte, este întotdeauna trist să adoptăm o rezoluție referitoare la moartea unui apărător al drepturilor omului.
<P>
Pentru mine este încă și mai trist pentru că, la fel ca alte persoane din acest Parlament, l-am întâlnit pe David Kato când a venit la Parlament pentru a pleda ca acesta să acționeze în numele celor care trăiesc în Uganda.
<P>
Ca homosexual, pot mulțumi personal acestui Parlament pentru modul în care s-a unit, prin această rezoluție, în a spune că ura împotriva lesbienelor, homosexualilor și bisexualilor și diminuarea drepturilor acestora sunt cu totul inacceptabile.
<P>
Dreptatea pe care i-o putem face lui David Kato nu constă numai în aducerea autorilor în fața justiției pentru crima pe care au comis-o - uciderea absurdă a acestui tânăr. Problema reală constă în faptul că pe continentul african, după cum a spus foarte corect dl Tannock cu privire la chestiunile legate de drepturile omului și de libertățile civile, le-am acordat colegilor noștri prea multă susținere referitor la aceste chestiuni vitale, și prea ușor. Cel mai bun lucru care poate rezulta de aici este că acel colonialism pe care l-am impus prin legile noastre și, uneori, prin religia noastră, se poate încheia în cele din urmă prin abrogarea legii în cele 38 de țări care incriminează homosexualitatea și prin încetarea aplicării pedepsei cu moartea în Somalia, Mauritania, Sudan și Nigeria de Nord.
<P>
Aceasta ar omagia nu numai amintirea lui David Kato, un uriaș printre pigmeii care predică prejudecata și persecuția, ci și amintirea acestui Parlament care îi susține pe cei care nu se fac auziți.
<SPEAKER ID="450" NAME="Corina Crețu">
în numele grupului S&D. - Într-adevăr, cred că discuția privind încălcarea drepturilor minorităților sexuale din Uganda ar trebuie să depășească stadiul de critică. Să trecem la reflectarea asupra eficienței demersurilor noastre în favoarea drepturilor omului și la analiza gradului de implicare a diplomației europene în această direcție.
<P>
În luna decembrie am adoptat o rezoluție împotriva pedepsirii homosexualilor din Uganda și a incitării la crime împotriva unei comunități stigmatizate pentru orientarea sa sexuală. Mă revoltă această crimă oribilă, dar în același timp mă revoltă și reticența instituțiilor europene și a statelor membre ale Uniunii Europene de a recurge la pârghiile de persuasiune și presiune pe care le au la îndemână. Cred că este cazul să cerem ferm autorităților ugandeze să garanteze respectarea drepturilor fundamentale, să asigure o anchetă corectă în acest caz și să prevină alte asemenea crime. Totodată consider că se impune un avertisment din partea noastră către Comisie pentru a se implica într-un mod mult mai hotărât în apărarea drepturilor omului.
<SPEAKER ID="451" NAME="Alexandra Thein">
în numele Grupului ALDE. - (DE) Dle președinte, doamnelor și domnilor, astăzi adoptăm cea de a treia rezoluție împotriva incriminării homosexualității în Uganda. Într-o perioadă scurtă de timp, persoanele homosexuale au fost declarate ținte legitime în Uganda. Chiar și copiii și minorii sunt afectați. Toate acestea sunt cauzate de acțiunile iresponsabile ale unei secte creștine din SUA și de apelul lansat de un ziar local, Rolling Stone, ca sute de persoane pe care acesta le-a calificat drept homosexuali să fie spânzurate.
<P>
Acum David Kato - o astfel de persoană calificată în public drept homosexual - a fost bătut foarte rău pe o stradă publică; de fapt, cu ultima noastră rezoluție speram să împiedicăm tocmai acest lucru. Solicităm Ugandei în primul rând să deruleze o anchetă independentă cu privire la asasinarea lui David Kato și nu să aresteze pe oricine pentru această crimă. În plus, solicităm acestei țări să îi aducă în fața justiției pe cei care cer asasinarea publică a homosexualilor. De asemenea, solicităm Ugandei să își revizuiască legislația.
<SPEAKER ID="452" NAME="Raül Romeva i Rueda" LANGUAGE="ES">
Dle președinte, aș dori și eu să îmi exprim, alături de ceilalți, tristețea, emoția și, mai presus de toate, revolta față de asasinarea lui David Kato și să spun că ceea ce trebuie să facem acum este să dăm dovadă de un spirit puternic de hotărâre și de voință în combaterea nu numai a acestui tip de asasinat, ci și a insultelor și a oricărui tip de discriminare pe motiv de orientare sexuală.
<P>
În Africa, homosexualitatea este legală numai în 13 țări, iar în alte 38 este considerată o infracțiune. Acest fapt este inacceptabil și, în plus, dat fiind că reprezentăm Uniunea Europeană, trebuie să îl combatem, atât la nivel politic, cât și la nivel economic. Nu ar trebui să uităm că, în cele din urmă, avem șansa de a contribui, din punct de vedere economic, la combaterea acestui tip de măsuri.
<P>
De asemenea, persecuția pe motiv de orientare sexuală trebuie luată în considerare ca element esențial al bazei pentru solicitarea statutului de refugiat și a dreptului la protecție din partea Uniunii Europene și a statelor membre care, din nefericire, nu garantează în prezent acest drept.
<P>
Dacă am fi avut această posibilitate în cazul lui David Kato, probabil nu am deplânge acum pierderea lui. Câte morți vom mai avea de plâns în viitor?
<SPEAKER ID="453" NAME="Ryszard Czarnecki" LANGUAGE="PL">
Dle președinte, cred că este foarte îngrijorătoare situația în care ajungem să discutăm despre Uganda pentru a treia oară în 14 luni și pentru a doua oară în numai câteva luni. Sunt de acord cu cei care au afirmat înaintea mea că, de fapt, nu este vorba numai despre drepturile omului în cazul unui singur grup, ci despre drepturile omului în Uganda în general, întrucât toate minoritățile de acolo se confruntă cu dificultăți extreme. Cred că este deosebit de important ca Parlamentul European să discute din nou pe această temă. Salut faptul că reprezentanții diferitelor grupuri politice discută despre această chestiune și că vorbesc, de fapt, la unison, deși, desigur, pot pune accentul pe diferite aspecte. Drepturile omului nu sunt respectate deloc în Uganda, în special drepturile acestui grup. Prin urmare, ar trebui să protejăm acest grup în mod deosebit. De asemenea, ar trebui să apărăm dreptul nestânjenit la activitate politică și să subliniem, în acest context, drepturile apărătorilor drepturilor omului.
<SPEAKER ID="454" NAME="Joanna Senyszyn" AFFILIATION="S&amp;D">
(PL) Dle președinte, asasinarea brutală a lui David Kato, unul dintre cei mai cunoscuți apărători ai drepturilor omului din Uganda, este rezultatul urii față de homosexuali. Chiar dacă criminalul este pedepsit, atmosfera de ură se va menține, aprobată de legea care discriminează persoanele LGBT. Homosexualitatea este o infracțiune în 38 de țări africane și, în patru dintre aceste țări, atrage pedeapsa cu moartea.
<P>
Uniunea Europeană susține activ schimbarea democratică în Africa. Nu trebuie să permitem încălcarea drepturilor omului într-un mod atât de drastic. Cât sânge mai trebuie să curgă, câți oameni mai trebuie să moară înainte ca actuala comunitate internațională să poată forța o schimbare la nivelul legislației africane care încalcă drepturile omului? De asemenea, este necesară examinarea rolului Bisericii, care, în loc să promoveze iubirea și pacea, promovează ura împotriva homosexualilor, predicând ridicola teorie potrivit căreia homosexualitatea este o boală gravă care trebuie tratată.
<SPEAKER ID="455" NAME="Nicole Sinclaire" AFFILIATION="NI">
Dle președinte, aș dori numai să prezint o problemă de procedură înainte de a continua cu discursul meu. Este a treia dată când ni s-a promis timp de intervenție, dar nu am fost introduși pe liste. Chiar dacă suntem deputați independenți în acest Parlament, nu înseamnă că nu avem un cuvânt de spus.
<P>
Trecând la discursul meu, așa cum doresc să îl prezint, aș dori să profit de ocazie pentru a-i aduce un omagiu lui David Kato pentru activitatea sa curajoasă din Uganda, pentru apărarea nu numai a drepturilor sale, ci și a drepturilor celorlalte persoane LGBT din Uganda și chiar ale celor din Africa. Este prea trist faptul că, deși a venit în acest Parlament în luna octombrie anul trecut, evident noi nu am acordat atenție avertizărilor lui - și nici comunitatea internațională nu a făcut-o - și acum este mort.
<P>
Găsesc că este incredibil faptul că Uniunea Europeană încă acordă ajutor Ugandei. Sper că, după alegerile care vor avea loc în următoarele două zile, vom revizui această situație. Sper că, dacă nu există amnistie pentru persoanele persecutate din motive legate de orientarea sexuală, vom retrage tot ajutorul.
<P>
Aș dori numai să fac o remarcă finală. Este foarte trist faptul că Președinția actuală a Uniunii Europene, cea maghiară, a hotărât să interzică parada LGBT din luna iunie. Ce mesaj transmite acest fapt...?
<P>
(Președintele a întrerupt-o pe vorbitoare)
<SPEAKER ID="456" NAME="Președinte">
Dnă Sinclaire, am fost informat că personalul dvs. nu a notificat timpul dvs. de intervenție. Dacă personalul dvs. poate transmite dovada notificării, atunci vă asigur personal că voi verifica această situație. Mă voi ocupa în persoană, dacă îmi transmiteți dovada notificării.
<SPEAKER ID="457" NAME="Sergio Paolo Francesco Silvestris" AFFILIATION="PPE">
(IT) Dle președinte, dle comisar, doamnelor și domnilor, asasinarea lui David Kato a fost condamnată aspru și hotărât de instituțiile europene.
<P>
Nu trebuie să uităm totuși că acest act violent este numai un singur episod într-un context mai amplu, în care minoritățile culturale, etnice sau religioase sunt discriminate în diverse părți ale lumii. Nu mai târziu decât acum câteva săptămâni, am adoptat o rezoluție de urgență care condamna ceea ce s-a întâmplat cu creștinii copți în Alexandria, Egipt, care au fost uciși cu cruzime numai pentru că doreau să își practice credința în libertate și în mod respectuos.
<P>
Dincolo de drepturile homosexualilor, Uganda este o țară extrem de vulnerabilă, victimă a speculației financiare practicate de anumite puteri interesate să profite de slăbiciunea acestei țări. Uniunea Europeană trebuie, așadar, să își îndrepte atenția către Uganda, astfel încât țara să poată beneficia de capacitatea noastră de a promova democrația și drepturile civile chiar și în țări din afara UE.
<SPEAKER ID="458" NAME="Anneli Jäätteenmäki" AFFILIATION="ALDE">
Dle președinte, ura și încălcarea drepturilor omului în raport cu minoritățile sexuale continuă la nivel mondial. Știrile recente privind asasinarea lui David Kato în Uganda este încă un exemplu trist de discriminare și brutalitate cu care se confruntă minoritățile sexuale.
<P>
Asasinarea dlui Kato trebuie investigată în amănunt, iar persoana sau persoanele responsabile trebuie aduse în fața justiției. S-a raportat că anumite surse, inclusiv tabloidul Rolling Stone, au solicitat în mod public uciderea dlui Kato. Aceste presupuneri trebuie investigate.
<P>
Trebuie să spun că am fost îngrozită de comentariile ministrului ugandez pentru etică și integritate, care a anunțat că homosexualii pot uita de drepturile omului.
<SPEAKER ID="459" NAME="Róża, Gräfin von Thun und Hohenstein" AFFILIATION="PPE">
(PL) Dle președinte, când mă gândesc la Uganda, mă gândesc la cât de mult a suferit țara aceasta foarte frumoasă încă din timpul lui Idi Amin și la cum sunt încălcate drepturile omului acolo și le sunt recunoscătoare tuturor colegilor mei care au atras cu atâta perseverență atenția asupra acestei chestiuni. Cred că, dacă tot discutăm despre acest subiect, ar trebui să vorbim și despre limbajul urii și despre ce poate acesta să producă. Pentru că, în ultimă instanță, limbajul urii (tabloidul care a publicat fotografii ale dlui Kato) este cel care a condus la această asasinare cumplită. Limbajul urii este folosit și aici în Uniunea Europeană. Există site-uri de internet, cum ar fi Redwatch, și pe aceste site-uri sunt postate numele și uneori chiar adresele persoanelor care au o altă orientare sexuală, o altă religie sau o altă perspectivă asupra lumii. De fapt, pe aceste site-uri de internet violența împotriva minorităților este incitată în mod deschis. Trebuie să protejăm drepturile omului și siguranța minorităților din toată lumea, dar trebuie, de asemenea, să facem același lucru aici, în Uniunea Europeană.
<SPEAKER ID="460" NAME="Siim Kallas">
vicepreședinte al Comisiei. - Dle președinte, permiteți-mi să încep prin a-mi prezenta omagiile defunctului domn David Kato. David Kato a fost un curajos apărător al drepturilor omului și un activist neînfricat pentru drepturile persoanelor LGTB.
<P>
Ca voce de prim plan în ceea ce privește drepturile persoanelor LGTB, viața îi era expusă amenințărilor. La 2 octombrie 2010, numele și fotografia lui David Kato, alături de numele și fotografiile altor persoane presupuse a face parte din grupul LGBT, au fost publicate de tabloidul ugandez, Rolling Stone, sub titlul "Spânzurați-i”, punându-le fără rușine viețile în primejdie.
<P>
A fost un succes faptul că David Kato a câștigat procesul împotriva ziarului. La 3 ianuarie, un tribunal a hotărât că ziarul a încălcat drepturile constituționale ale acestora la intimitate și siguranță și a decis ca cei trei reclamanți să primească despăgubiri.
<P>
A fost ultimul lui succes. La 26 ianuarie, David Kato a fost ucis. Prin șefii misiunii sale în Uganda, UE și-a exprimat șocul și a solicitat autorităților din această țară să investigheze uciderea lui David Kato cu atenție și să se asigure că autorii acestui act teribil sunt aduși în fața justiției.
<P>
David Kato va fi o mare pierdere pentru comunitatea globală a apărătorilor drepturilor omului și pentru Uganda. Moartea sa ne reamintește despre situația volatilă a persoanelor LGBT din Uganda și din alte părți. Imediat după uciderea sa, la 28 ianuarie, un alt ziar, Red Pepper, a publicat un articol revoltător cu declarații foarte insultătoare la adresa homosexualilor. Proiectul de lege împotriva homosexualității înaintat parlamentului Ugandei a fost temporar dat uitării, dar poate fi readus în atenție odată cu stabilirea unui nou parlament, după alegerile viitoare din Uganda.
<P>
Poziția UE privind drepturile persoanelor LGTB este foarte clară. Incriminarea homosexualității, astfel cum este prevăzută în proiectul de lege ugandez, contravine standardelor internaționale privind drepturile omului. Proiectul de lege contravine Declarației Organizației Națiunilor Unite privind orientarea sexuală și identitatea de gen din 18 decembrie 2008, pe care UE o susține.
<P>
Șefii misiunii UE au discutat această chestiune cu guvernul din Uganda de mai multe ori, la cel mai înalt nivel: cu președintele, cu primul ministru, cu ministrul afacerilor externe, ministrul justiției și Comisia pentru drepturile omului din Uganda.
<P>
La 9 februarie, Grupul de lucru pentru drepturile omului, care reunește mai mulți parteneri în Uganda, i-a invitat pe apărătorii drepturilor omului să prezinte informații actualizate cu privire la acțiunile desfășurate de comunitatea LGBT - și de apărători unei game mai vaste de drepturi ale omului -, ulterior asasinării lui David.
<P>
La 3 februarie, delegația UE, alături de zece state membre ale UE reprezentate în Uganda și de Norvegia, a lansat Strategia locală de punere în aplicare a orientărilor UE privind apărătorii drepturilor omului. Strategia a stabilit, într-un mod mai practic, modalitatea în care misiunile UE și Norvegia pot contribui la susținerea și recunoașterea activității apărătorilor drepturilor omului, inclusiv a activiștilor LGBT.
<P>
UE intenționează să își exprime în continuare preocupările în ceea ce privește proiectul de lege împotriva homosexualității și alte cazuri de persecutare a populației LGBT din Uganda cu fiecare ocazie potrivită, în colaborare cu guvernul. În plus, UE va continua să susțină organizațiile locale din domeniul drepturilor omului în eforturile acestora de a schimba atitudinea în această țară. Delegația UE se va întâlni în scurt timp cu o organizație de protecție a apărătorilor drepturilor omului pentru a discuta modalități de susținere a activității acestora în favoarea activiștilor LGTB.
<SPEAKER ID="461" NAME="Președinte">
- Dezbaterea a fost închisă.
<P>
Votarea va avea loc imediat.
<P>
Declarații scrise (articolul 149 din Regulamentul de procedură)
<SPEAKER ID="462" NAME="Monica Luisa Macovei" AFFILIATION="PPE">
în scris. - Am aflat cu multă îngrijorare despre moartea activistului pentru drepturile omului, inclusiv LGBT, David Kisule, în Uganda. Am condamnat deja în acest Parlament sancționarea penală a relațiilor consensuale, în privat, între adulți de același sex și proiectul de lege Baharti care prevede înăsprirea pedepselor până la pedeapsa capitală. Uciderea lui David Kisule dovedește că pericolul este major și real și că ura și discriminarea costă vieți omenești. Salut declarațiile Președintelui Barack Obama și ale Secretarului de Stat Hilary Clinton care au deplâns moartea lui David Kisule și au dat vizibilitate eforturilor sale pentru o viață demnă în Uganda, indiferent de orientarea sexuală și identitatea de gen. Mă alătur celor care solicită Comisiei Europene și Consiliului să acționeze rapid și eficient pentru condamnarea și stoparea discriminării din legi și realitate.
<SPEAKER ID="463" NAME="Kristiina Ojuland" AFFILIATION="ALDE">
în scris. - Dle președinte, dle vicepreședinte al Comisiei, uciderea lui David Kato Kisule a fost o tragedie înspăimântătoare pentru familia și prietenii acestuia, precum și o pierdere majoră pentru mișcarea de susținere a drepturilor omului și a populației LGTB din Africa Subsahariană. Găsesc uluitor faptul că acest act terifiant a fost tratat de autoritățile ugandeze cu o indiferență evidentă. Martiriul lui David Kato și discriminarea împotriva minorităților LGTB ar trebui abordate în mod clar în relație cu autoritățile din Uganda.
<P>
Eforturile depuse de David Kato ar fi în van dacă Legea Bahati împotriva homosexualității ar fi adoptată de parlamentul Ugandei fără o reacție internațională fermă. Uniunea Europeană trebuie să exercite presiune asupra autorităților ugandeze pentru ca acestea să dezincrimineze homosexualitatea și să respingă folosirea pedepsei cu moartea în toate situațiile.
<P>
Uganda trebuie să își îndeplinească obligațiile prevăzute de dreptul internațional și de acordul de la Cotonou, care obligă această țară să protejeze toate persoanele, indiferent de orientarea lor sexuală sau de identitatea de gen, împotriva amenințărilor sau violenței. Ar fi o încălcare gravă dacă guvernul și sistemul judiciar ugandez ar încuraja și exercita ele însele astfel de acte de violență. Uniunea Europeană și statele sale membre trebuie să condiționeze asistența acordată pentru dezvoltare și să oprească susținerea oferită unor astfel de guverne.
