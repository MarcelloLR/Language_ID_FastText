<CHAPTER ID="013-01">
1. Guineea-Bissau
<SPEAKER ID="308" NAME="Preşedinta">
Următorul punct este dezbaterea a şase propuneri de rezoluţii referitoare la situaţia din Guineea Bisau.
<SPEAKER ID="309" NAME="José Ribeiro e Castro">
autor - (PT) Doamnă preşedintă, doamnă comisar, doamnelor şi domnilor, din păcate, discutăm din nou în plen situaţia din Guineea Bisau, o situaţie extrem de dureroasă. Această ţară se confruntă de mulţi ani cu o instabilitate cronică şi a încercat să apuce calea democraţiei la începutul anilor 1990. Nimic nu s-a întâmplat cum ar fi trebuit, a existat o lovitură de stat şi un război civil minor şi, de atunci, ţara se află într-o gravă instabilitate politică şi militară, cu tensiuni şi rivalităţi serioase. De asemenea, în ultimul timp s-a înregistrat o prezenţă îngrijorătoare a intereselor privind traficul de droguri, interese ce au devenit din ce în ce mai evidente pentru toţi observatorii.
<P>
Condamnăm cu tărie atacurile recente: atacul cu bombă în care a fost ucis şeful Statului Major, generalul Tagme Na Waie, dar şi asasinarea extrem de barbară, dacă nu sălbatică, a preşedintelui Nino Vieira. Indiferent de trecutul acestora, ne exprimăm solidaritatea cu familiile victimelor şi cu poporul din Guineea-Bissau, regretăm şi condamnăm cu vehemenţă aceste atacuri.
<P>
Dorim să asistăm la întoarcerea la normalitate. Lecţia pe care am învăţat-o şi pe care am dorit să o subliniez în această rezoluţie este faptul că nepedepsirea nu este o soluţie. În ceea ce priveşte asasinarea lui Ansumane Mané şi a generalului Veríssimo Seabra, în trecut, cum am fi putut noi să închidem ochii la ideea că făptaşii nu au fost găsiţi şi deferiţi justiţiei? Este clar că nu aceasta este soluţia. Prin urmare, trebuie să convingem guvernul din Guineea Bissau de importanţa găsirii responsabililor. Cei vinovaţi trebuie aduşi în faţa justiţiei şi trebuie să oferim tot sprijinul de care este nevoie.
<P>
În cele din urmă, aş dori să atrag atenţia în legătură cu îngrijorarea faţă de practicarea traficului de droguri în întreaga regiune, faţă de riscul pe care traficul de droguri îl prezintă pentru Uniunea Europeană şi faţă de existenţa neplăcută a acestuia, care a devenit evidentă în Guineea Bissau. De asemenea, în acest context aş invita şi la crearea unei legături mai strânse cu autorităţile din Capul Verde. Am stabilit un parteneriat special cu autorităţile din Capul Verde, o ţară care are relaţii strânse cu Guineea Bissau şi cunoştinţe extensive despre aceasta din urmă, dar care este şi foarte vulnerabilă. Prin urmare, acest lucru este esenţial pentru propria noastră securitate europeană. Drept urmare, în acest context, intensificarea acestui parteneriat special cu autorităţile din Capul Verde este foarte importantă.
<SPEAKER ID="310" NAME="Justas Vincas Paleckis" LANGUAGE="LT">
Crimele din Guineea Bissau reprezintă o puternică lovitură suferită nu numai de democraţia dintr-un stat împovărat de traficul de droguri, ci şi de întreaga regiune vest-africană. Asasinarea preşedintelui şi a şefului Statului Major au împins ţara şi mai adânc într-o mlaştină în care instituţiile nu mai funcţionează, democraţia devine din ce în ce mai fragilă, unde există din ce în ce mai multă corupţie şi mai multe culte ale personalităţii. Locuitorii din această ţară trăiesc în haos şi se confruntă cu o lipsă de apă, medicamente şi şcoli. Traficul de droguri nu cunoaşte limite sau frontiere şi devine o ameninţare pentru întreaga regiune, ajungând chiar în statele din Uniunea Europeană.
<P>
Deşi până acum comandanţii forţelor armate şi-au ţinut promisiunea de a nu se amesteca în afacerile interne ale ţării, evenimentele recente are putea distruge complet ceea ce a mai rămas din democraţia din Guineea Bissau. Noul guvern trebuie să respecte ordinea constituţională, să rezolve conflictele în mod paşnic şi să investigheze minuţios asasinatele. Cu ajutorul misiunii de securitate şi apărare a Uniunii Europene, trebuie să ajungem la un moment crucial în dezvoltarea ţării, oferind stabilitate şi un trai decent. Trebuie să sperăm că în câteva luni vor avea loc alegeri prezidenţiale şi că acestea vor respecta standardele internaţionale privind organizarea alegerilor. Invităm statele Uniunii Europene şi întreaga comunitate internaţională să îi ofere Guineei Bissau asistenţa financiară şi expertiza de care este nevoie pentru a organiza alegeri democratice. Forţele politice de opoziţie din Guineea Bissau ar trebui să încerce să găsească puncte compune şi să ajungă la compromisuri în această perioadă dificilă şi să adopte urgent decizii privind securitatea ţării, procedurile electorale şi administraţia publică. Îi invităm să lupte mai eficient împotriva corupţiei şi să se consulte cu societatea civilă şi cu alte organizaţii în legătură cu reconcilierea internă din interiorul ţării.
<SPEAKER ID="311" NAME="Ewa Tomaszewska" LANGUAGE="PL">
Doamnă preşedintă, anul acesta, pe 2 martie, preşedintele Guineei Bissau, João Bernardo Vieir a fost împuşcat mortal într-un atac desfăşurat de soldaţi loiali şefului Statului Major al armatei. Cu o zi înainte, generalul Batista Tagme Na Waie, şeful Statului Major al armatei a decedat după ce a fost rănit într-o explozie. Ambele decese sunt asociate unui conflict politic existent în Guineea Bissau, care durează de mulţi ani şi care a avut drept rezultat numeroase tragedii şi instabilitate în ţară. Deşi alegerile organizate în 2008 au fost paşnice, la scurt timp după acestea a avut loc o primă tentativă de asasinat. Preşedintele a supravieţuit atacului. Guineea Bissau, o fostă colonie portugheză, este una dintre cele mai sărace ţări din lume. În acelaşi timp, prin ţară trece o rută folosită pentru contrabanda cu cocaină.
<P>
Condamnăm tentativele de a rezolva conflictele prin intermediul unei lovituri de stat; solicităm ca în termen de două luni să fie organizate alegeri prezidenţiale în Guineea Bissau; şi solicităm ca aceste alegeri să respecte normele democratice şi ca ordinea constituţională să fie restaurată.
<SPEAKER ID="312" NAME="Ilda Figueiredo" LANGUAGE="PT">
Când analizăm situaţia politică din Guineea Bissau, nu ar trebui să uităm faptul că poporul acestui tânăr stat african a fost victima colonizării portugheze, în ciuda faptului că a dus o luptă extrem de curajoasă împotriva colonizării. În ceea ce priveşte evenimentele din această ţară, pe care le regretăm, în special asasinarea preşedintelui şi a şefului Statului Major, nu putem uita faptul că acesta este rezultatul tuturor problemelor şi al tuturor dezacordurilor care există de ani de zile şi care îşi au sursa în trecutul colonial al ţării. De asemenea, ar trebui să ţinem cont de faptul că este vorba de una dintre cele mai sărace ţări din Africa, ceea ce înseamnă că Uniunea Europeană trebuie să acorde mai multă atenţie cooperării în domeniul sănătăţii publice şi educaţiei, pentru a putea îmbunătăţi condiţiile de trai ale populaţiei din aceste ţări şi pentru a depăşi dificultăţile cu care încă se confruntă o mare parte a populaţiei din Guineea Bissau, în special femeile, mamele şi copiii.
<P>
Este foarte important ca Uniunea Europeană să îşi intensifice eforturile pentru a ajuta aceşti oameni. De asemenea, este nevoie să susţinem educaţia, furnizarea de provizii sănătoase de apă potabilă şi, în unele cazuri, chiar producţia agricolă, pentru a ne asigura că toţi locuitorii au acces la alimente. Totuşi, această asistenţă trebuie oferită fără implicare externă şi respectându-se fără excepţii suveranitatea şi opţiunile poporului.
<SPEAKER ID="313" NAME="Marios Matsakis">
autor -Doamnă preşedintă, această fostă colonie afectată de sărăcie a suferit decenii întregi din cauza instabilităţii politice şi a crizei, fapt care a avut drept rezultat o suferinţă profundă şi prelungită a cetăţenilor săi.
<P>
Trecerea la un regim democratic şi la vremuri mai bune pentru popor părea o perspectivă promiţătoare după ce alegerile legislative din 2008 s-au desfăşurat într-un mod aparent corect şi paşnic. Totuşi, norii negri ai urii şi violenţei au apărut din nou deasupra ţării, după ce soldaţii trădători l-au împuşcat pe preşedintele Vieira la 2 martie, a doua zi după uciderea conducătorului armatei. Condamnăm ambele asasinate,şi nu putem face altceva decât să sperăm că părţile rivale din Guineea Bissau vor găsi dorinţa şi puterea necesare pentru a rezolva disputele prin dialog la masa negocierilor, de dragul bunăstării cetăţenilor ţării. În plus, întrucât în ultimii câţiva ani Guineea Bissau s-a transformat într-o ţară importantă pentru traficul de droguri, îndemnăm nu doar autorităţile din această ţară, ci şi comunitatea internaţională, să depună toate eforturile posibile pentru a lupta eficient împotriva acestui blestem mortal.
<SPEAKER ID="314" NAME="Marie Anne Isler Béguin" LANGUAGE="FR">
Doamnă preşedintă, doamnă comisar, doamnelor şi domnilor, Grupul Verzilor / Alianţa Liberă Europeană condamnă cu tărie asasinarea preşedintelui Guineei Bissau, João Bernardo Vieira, şi a şefului forţelor armate, generalul Tagme Na Waie, la 1 şi 2 martie 2009.
<P>
Cerem să fie efectuată o investigaţie completă, iar făptaşii să fie condamnaţi, cerând acelaşi lucru şi în cazul ucigaşilor generalilor Mané şi Correia, asasinaţi în anul 2000, respectiv 2004, ucigaşii nefiind încă identificaţi.
<P>
Ca una dintre cele mai sărace ţări, cunoscută pentru nivelul scăzut al speranţei de viaţă, Guineea Bissau se confruntă în prezent cu problema traficului de droguri. Fiind o punte pentru contrabandiştii sud-americani de droguri, Guineea Bissau a devenit o ţară de tranzit pentru drogurile destinate Europei, unde noi reprezentăm cel mai important consumator. De asemenea, ştim prea bine că acest lucru afectează întreaga subregiune, întrucât, de exemplu, în Mauritania au fost descoperite cantităţi mari de droguri, chiar la aeroport.
<P>
Uniunea Europeană trebuie să ajute această ţară să întoarcă spatele acestui tip de comerţ, să lupte împotriva lui pe mai multe fronturi şi să revină la o dezvoltare bazată pe propriile resurse ale ţării.
<P>
Cum comunitatea internaţională a salutat ultimele alegeri, iar Uniunea Europeană şi-a oferit sprijinul pentru procesul de învăţare despre democraţie şi pentru instalarea democraţiei în Guineea Bissau, evenimentele care s-au petrecut recent în această ţară nu pot decât să consolideze această poziţie de ajutor şi asistenţă.
<P>
Şi armata, care nu a intervenit în procesul electoral, trebuie să continue să respecte strict ordinea constituţională, aşa cum a promis.
<P>
Deşi după ani întregi de probleme şi haos, ţările vest-africane învecinate au redescoperit calea către democraţie şi către respectarea instituţiilor şi a drepturilor omului, Guineea Bissau nu trebuie să cadă în capcana practicilor reprobabile. Uniunea Europeană trebuie să îşi facă simţită prezenţa şi să îşi folosească influenţa şi puterea exemplului pentru a ajuta această ţară să rămână pe drumul către democraţie.
<SPEAKER ID="315" NAME="Laima Liucija Andrikienė">
, în numele Grupului PPE-DE - Doamnă preşedintă, în afară de ceea ce s-a spus deja astăzi în legătură cu situaţia din Guineea Bissau, aş dori să comentez asupra a două chestiuni.
<P>
În primul rând, asasinarea preşedintelui Guineei Bissau, João Bernardo Vieira, şi a conducătorului forţelor armate, generalul Tagme Na Waie, ar trebui să fi investigate minuţios, iar vinovaţii ar trebui aduşi în faţa justiţiei.
<P>
În al doilea rând, în rezoluţia noastră de azi ne exprimăm speranţa că alegerile prezidenţiale vor fi organizate în această ţară în termen de 60 de zile. Astăzi ar trebui să facem apel la statele membre ale UE şi la comunitatea internaţională să se asigure că Guineea Bissau primeşte asistenţa financiară şi tehnică de care este nevoie pentru a organiza alegeri credibile.
<SPEAKER ID="316" NAME="Leopold Józef Rutowicz" LANGUAGE="PL">
Doamnă preşedintă, este foarte uşor ca în ţările sărace din Africa, aşa cum este Guineea Bissau, să se producă destabilizarea, cu consecinţe tragice. Asasinarea preşedintelui João Bernardo Vieira şi asasinarea generalului Tagme Na Waie, conducătorul forţelor armate, ambele petrecute în luna martie a acestui an, au făcut cu siguranţă parte dintr-o încercare de a destabiliza ţara, o acţiune ce a fost probabil instigată de mafia drogurilor. Lipsa unei forţe eficiente de securitate în această ţară înseamnă că numeroase omoruri, de diverse facturi, rămân de fapt nepedepsite. Trebuie să furnizăm toată asistenţa de care are nevoie guvernul acestei ţări, iar acesta este un aspect la care se referă rezoluţia.
<P>
În afară de asta şi pentru a preveni incidentele de acest fel, este nevoie să declarăm un război dur comerţului cu droguri, care reprezintă o forţă destabilizatoare în multe ţări sărace din Africa, Asia şi America de Sud, care susţine terorismul şi care, prin dependenţa de droguri, distruge vieţile a sute de milioane de persoane din întreaga lume. Dacă nu putem depăşi această problemă, vom plăti din ce în ce mai scump pentru ineficacitatea noastră.
<SPEAKER ID="317" NAME="Benita Ferrero-Waldner">
membră a Comisiei -Doamnă preşedintă, înainte de toate, daţi-mi voie să spun, în numele Comisiei Europene, că regretăm profund asasinarea Excelenţei Sale, preşedintele Republicii Guineea Bissau, domnul João Bernardo Vieira. Condamnăm acest asasinat în cei mai duri termeni, la fel cum condamnăm şi atacurile soldate cu decesul şefului Statului Major al forţelor armate, generalul Tagme Na Waie, şi cu moartea altor militari. Aş dori, de asemenea, să transmit sincere condoleanţe familiilor victimelor.
<P>
Prezenţa traficanţilor de droguri şi a atâtor infracţiuni sunt aspecte mai mult decât îngrijorătoare. În cadrul celui de-al optulea FED şi prin alte instrumente, dar, în plus, prin contribuţia de 2 milioane de EUR făcută la Biroul Naţiunilor Unite împotriva Drogurilor şi Infracţionalităţii, Comisia s-a înscris într-un plan foarte ambiţios în domeniul combaterii traficului şi consumului de narcotice. Credem că acest lucru este extrem de important, aşa cum au demonstrat-o cele petrecute.
<P>
Invităm urgent la calm şi moderaţie şi îndemnăm autorităţile naţionale din Guineea Bissau să investigheze complet aceste evenimente şi să îi aducă în faţa justiţiei pe cei responsabili. Pedepsele trebuie aplicate. Din păcate, aceste acte violente s-au întâmplat după alegerile legislative, care au pregătit drumul pentru acordarea unei asistenţe sporite din partea UE şi din partea comunităţii internaţionale pentru susţinerea eforturilor făcute de ţară în vederea stabilirea păcii. În plus, aceste atacuri survin într-o perioadă de angajament internaţional sporit, menit să clădească o Guinee Bissau democratică şi stabilă.
<P>
În aceste condiţii extrem de dificile, Comisia se angajează pe deplin să continue să sprijine autorităţile naţionale, având drept obiectiv revenirea la stabilitate şi susţinerea procesului de dezvoltare. Mă gândesc la educaţie, la persoanele foarte sărace, la necesitatea de a avea acces la servicii şi produse de bază, dar şi la dezvoltarea economică a ţării. În prezent începem să desfăşurăm o gamă largă de instrumente pe care le avem la dispoziţie, încercând astfel să ajutăm Guineea Bissau să obţină o pace durabilă şi, sperăm noi, să îşi consolideze procesul democratic.
<P>
Anul trecut a fost adoptat un document ambiţios privind strategia de ţară, pentru o sumă de 100 milioane de EUR, aferentă perioadei 2008-2013. Acest document se va concentra asupra reformării sectorului securităţii - inclusiv asupra luptei împotriva drogurilor, de care vorbeam mai devreme - şi asupra sporirii puterii instituţiilor suverane naţionale.
<P>
Anul trecut, Consiliul a mai decis să stabilească o misiune a UE care să susţină reformarea sectorului securităţii în cadrul Politicii europene de securitate şi apărare. Viitoarele alegeri prezidenţiale - care se estimează că vor fi organizate la 60 de zile după numirea noului preşedinte - vor avea probabil loc înainte de vacanţa de vară. Luând în considerare acest program extrem de condensat, Comisia analizează cu foarte mare atenţie oportunitatea de a organiza o misiune de monitorizare a alegerilor. Cu toate acestea, furnizarea de asistenţă postelectorală pentru a susţine reformele necesare cadrului electoral, în urma recomandărilor formulate de UE ONU 2008, şi asistenţa acordată pentru monitorizarea viitoarelor alegeri de către organizaţiile regionale rămân principalele noastre priorităţi, împreună cu alte aspecte.
<SPEAKER ID="318" NAME="Preşedinta">
Dezbaterea este închisă.
<P>
Votarea va avea loc la sfârşitul dezbaterilor.
