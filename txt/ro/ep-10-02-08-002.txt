<CHAPTER ID="002">
Declaraţiile Preşedinţiei
<SPEAKER ID="006" NAME="Preşedinte">
Trebuie să vă informez cu multă părere de rău în legătură cu moartea tragică a dnei Juarez Boal, şefa Delegaţiei Uniunii Europene în Haiti. Anterior, dna Juarez Boal a lucrat în cadrul Parlamentului European până în anul 2002. Şi-a pierdut viaţa în cutremurul tragic care a zguduit Haiti la 12 ianuarie. Numărul total de victime ale cutremurului se poate ridica la 200 000 de persoane. Vă veţi reaminti că pe parcursul sesiunii de luna trecută am păstrat un moment de reculegere în memoria celor care şi-au pierdut viaţa la cutremur. În momentul respectiv nu am ştiut, nu am fost siguri că printre ei se afla o persoană atât de strâns legată de Parlamentul European şi de activitatea Uniunii Europene - dna Juarez Boal.
<P>
Ieri a avut loc în Ucraina al doilea tur de scrutin al alegerilor prezidenţiale. În timp ce aşteptăm confirmarea oficială a rezultatelor votului, aş dori să felicit poporul din Ucraina pentru desfăşurarea de alegeri libere şi transparente. Aceasta este ceea ce relatează rapoartele din Ucraina. Încă nu am primit o comunicare oficială, dar declaraţiile colegilor noştri deputaţi în Parlamentul European care au supravegheat alegerile au confirmat că, în afară de un anumit număr de plângeri care au fost cu siguranţă legate de încălcarea regulilor electorale, majoritatea absolută a acţiunilor tuturor celor implicaţi în alegeri a fost în conformitate cu procedura şi a întrunit standardele alegerilor democratice. Aceasta este o mare realizare pentru Ucraina. Vă reamintesc că, acum cinci ani, a fost complet diferit. În prezent, dorinţa noastră pentru Ucraina este ca un preşedinte ales în mod democratic şi paşnic să acţioneze pentru binele ţării. De asemenea, dorim să stabilim cele mai bune relaţii posibile cu Ucraina. În ciuda gradului ridicat de instabilitate politică din ultimii ani, se poate observa că democraţia din Ucraina are temelii solide.
<P>
De asemenea, aş dori să profit de această ocazie pentru a face apel la toate forţele politice din Ucraina pentru a-şi depăşi diferendele şi pentru a începe să colaboreze în privinţa adoptării de reforme sociale şi economice, de reforme judiciare şi constituţionale, precum şi pentru a continua agenda europeană. Voi spune din nou lucrul acesta: Uniunea Europeană este foarte nerăbdătoare să aibă relaţii bune, de prietenie cu Ucraina. Acest lucru priveşte atât viitorul guvern, cât şi opoziţia. Sperăm şi aşteptăm ca Ucraina să coopereze cu noi în această privinţă. Împărtăşim această provocare şi responsabilitate. Miercuri va avea loc o dezbatere cu privire la situaţia din Ucraina în urma alegerilor. Vom asculta rapoartele colegilor noştri deputaţi. Preşedintele misiunii de observare a alegerilor din partea Parlamentului European a fost Paweł Kowal. Aceştia s-au aflat pe teren şi au observat scrutinul de duminică şi ne vor furniza informaţii privind acest lucru.
<P>
Votul de aprobare privind noua Comisie Europeană va avea loc mâine. Acesta va fi unul dintre cele mai importante momente din cadrul acestei legislaturi parlamentare. În numele cetăţenilor noştri, ne vom exprima voinţa într-un vot democratic, aşadar ziua de mâine este foarte importantă.
<P>
În timpul sesiunii de mâine, vom vota, de asemenea, rezoluţia referitoare la noul acord cadru privind relaţiile dintre Parlamentul European şi Comisie. Textul acestui acord a fost pus la dispoziţia dumneavoastră. Este un act legislativ foarte important, care va stabili modul în care cele două instituţii cooperează în cadrul viitoarei legislaturi.
<P>
Miercuri vom organiza o altă dezbatere importantă privind prelucrarea şi transferul datelor de mesagerie financiară din Uniunea Europeană către Statele Unite ale Americii în cadrul Programului de urmărire a finanţărilor în scopuri teroriste. Eu însumi voi prezida această dezbatere. Parlamentul European acordă o importanţă excepţională asigurării nivelului adecvat de protecţie a datelor cu caracter personal. Am fost aleşi în mod direct de cetăţenii noştri şi avem o responsabilitate faţă de ei, dar, pe de altă parte, înţelegem importanţa acordului SWIFT. Aceste priorităţi ar trebui să fie luate în considerare de către toţi deputaţii acestui Parlament atunci când adoptăm această decizie importantă şi responsabilă. Votul va avea loc joi. Nu voi putea să fiu prezent în timpul votului, pentru că voi participa la Consiliul European de la Bruxelles.
<P>
Aş dori să vă informez asupra altui aspect.
