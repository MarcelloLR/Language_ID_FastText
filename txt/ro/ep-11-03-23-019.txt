<CHAPTER ID="019">
Citații SUA în legătură cu Wikileaks și normele UE de protecție a datelor (dezbatere 
<SPEAKER ID="204" NAME="Președinte">
Următorul punct pe ordinea de zi îl reprezintă declarațiile Consiliului și ale Comisiei privind citațiile SUA în legătură cu Wikileaks și normele UE de protecție a datelor.
<SPEAKER ID="205" NAME="Enikő Győri">
președintă în exercițiu a Consiliului. - (HU) Dle președinte, dle comisar, stimați deputați, Parlamentul reprezintă preocupările multor cetățeni europeni, deoarece acordă o atenție sporită autorităților din SUA care solicită date de la companiile de comunicații mass-media după scurgerile Wikileaks de secrete ale statului american. Consiliul împărtășește în mod natural preocupările Parlamentului European cu privire la respectarea normelor UE de protecție a datelor. Cu toate acestea, nu este în posesia unor informații din care să se poată stabili dacă procedura instanței americane a încălcat legile UE de protecție a datelor. În ceea ce privește cazul Wikileaks, astfel cum au menționat mai mulți membri, Procurorul General al Statelor Unite ale Americii a recunoscut public că există o anchetă penală în curs de desfășurare. Din câte cunosc, avocați din SUA au cerut, în legătură cu această anchetă, ca o instanță americană să dispună ca Twitter să predea datele specifice printr-o hotărâre, iar instanța a adoptat hotărârea în cauză.
<P>
Nu este sarcina Consiliului de a prezenta observații asupra modului în care autoritățile judiciare din SUA adoptă propriile decizii. În plus, acesta nu posedă nici măcar informații pe baza cărora să poată contesta validitatea unei hotărâri judecătorești motivate. Au existat proceduri judiciare în Statele Unite, unde Twitter a putut să își apere propria poziție. Acest lucru este dovedit și de faptul că instanța americană a admis cererea Twitter de a-și informa clienții cu privire la decizia instanței. Uniunea Europeană respectă, în general, procedurile judiciare din țări terțe. Este de la sine înțeles că, atunci când investighează o infracțiune suspectată, organele de urmărire penală trebuie să obțină informații. De asemenea, este binecunoscut faptul că procedura din SUA pentru a obține informații diferă de cea urmată de majoritatea statelor membre ale UE. Principala diferență constă în faptul că aceasta are un domeniu de aplicare mai larg, în sensul că permite ca mult mai multe informații să fie solicitate de la un număr mult mai mare de persoane decât o anchetă sau procedură generală penală europeană.
<P>
Acesta este pur și simplu rezultatul dezvoltării dreptului din SUA, în sensul că nu este o problemă asupra căreia Consiliul ar trebui să își exprime avizul. Punerea în aplicare a normelor UE de protecție a datelor este, în general, responsabilitatea autorităților din statele membre, și, mai precis, a autorităților de protecție a datelor. Aceste autorități trebuie să se asigure că normele de protecție a datelor sunt respectate, iar aceste autorități sunt cele care au competențe în materie de jurisdicție și compatibilitate cu legislația europeană sau națională privind protecția datelor. Ar fi nepotrivit ca aspectele investigate în cadrul procedurilor judiciare să facă obiectul judecății politice. Având în vedere contextul mai larg al problemei, Consiliul nu cunoaște vreo pronunțare anterioară de către instanță a unei hotărâri similare. Atunci când autoritățile SUA au intenționat anterior să obțină informații cu privire la cetățenii UE, stocate pe teritoriul UE, Uniunea Europeană s-a angajat în negocieri cu Statele Unite pentru încheierea unui acord internațional privind predarea și prelucrarea datelor menționate anterior.
<P>
Acesta a fost cazul, de exemplu, în ceea ce privește registrul de nume al pasagerilor sau PNR, în legătură cu care există un acord PNR, încheiat cu Statele Unite în 2007, a cărui renegociere este în prezent în curs de desfășurare, la inițiativa Parlamentului însuși. Un caz similar este cel al predării datelor de mesagerie financiară, stocate în Uniunea Europeană, în Programul de urmărire a finanțărilor în scopuri teroriste sau TFTP, al Departamentului american de finanțe. Acordul TFTP relevant a fost aprobat de Parlament în luna iulie 2010.
<P>
În cele din urmă, aș dori să subliniez deosebirea totală dintre cazul Twitter și cazurile PNR sau TFTP. Ultimele două implică în mod sistematic și continuu autoritățile SUA care solicită date cu caracter personal în scopul combaterii criminalității, în special pentru combaterea terorismului. Pe de altă parte, cazul Twitter este despre o hotărâre judecătorească precisă, adoptată de către o instanță într-o anchetă penală specifică. Este important pentru noi să recunoaștem hotărârile instanțelor din alte țări cât se poate de mult. Desigur, cu excepția cazurilor în care există factori care justifică contrariul. Dle președinte, vă mulțumesc foarte mult.
<SPEAKER ID="206" NAME="Viviane Reding">
vicepreședintă a Comisiei. - Dle președinte, într-o lume globalizată, protecția datelor cu caracter personal transferate către țări terțe este o problemă din ce în ce mai importantă și foarte complexă din punct de vedere legal. Se subînțelege că dreptul fundamental la protecția datelor cu caracter personal se aplică, de asemenea, în lumea electronică și în procesarea datelor transfrontaliere. Totuși, precum în cazul altor drepturi fundamentale, pot exista limitări ale acestui drept; orice astfel de limitări trebuie să respecte legea și trebuie să fie proporționale. Acestea trebuie să fie, de asemenea, justificate de interese legitime: securitatea națională, siguranța publică, apărarea ordinii și prevenirea infracțiunilor, protecția sănătății sau a moralei și așa mai departe.
<P>
În conformitate cu legislația SUA, o citație este un ordin administrativ prin care un individ este obligat să ofere informații specifice unei agenții de stat sau administrative locale. Legalitatea unui act trebuie să fie determinată pe baza legii din țara în care este pus în aplicare actul. Prin urmare, evaluarea legalității, a proporționalității și a necesității solicitărilor guvernului SUA trebuie să se bazeze pe Constituția Statelor Unite și pe sistemul său juridic. Comisia nu are competență în ceea ce privește modul în care o țară terță își aplică procedura judiciară în investigarea activităților infracționale suspectate.
<P>
Atunci când folosesc Twitter, cetățenii europeni își exprimă acordul privind politica de confidențialitate Twitter. Această politică descrie procedurile sale privind colectarea, utilizarea și divulgarea informațiilor cu caracter personal către terți, inclusiv atunci când este necesar pentru a se conforma cu legile, regulamentele sau solicitările legale din partea Guvernului SUA. În plus, întrucât aceste date cu caracter personal sunt solicitate de la Twitter de către autoritățile SUA în cadrul cercetărilor penale, legislația UE privind protecția datelor nu este aplicabilă. Directiva UE privind protecția datelor nu se aplică activităților de stat în domeniul dreptului penal și nicio decizie-cadru privind protecția datelor în cooperarea polițienească și judiciară nu se aplică în acest caz, dat fiind faptul că nicio autoritate dintr-un stat membru al UE nu este implicată în executarea ordonanței instanței americane și că nu sunt transmise sau puse la dispoziție date cu caracter personal de către autoritatea competentă dintr-un alt stat membru. Prin urmare, aceasta este situația legislativă în prezent.
<P>
Dimensiunea globală a prelucrării datelor nu ar trebui totuși să implice o scădere a nivelului de protecție pentru cetățenii UE. Într-adevăr, activitatea de prelucrare la nivel global demonstrează cât de important și de necesar este să fie protejate drepturile persoanelor vizate și să fie clarificate normele aplicabile. Acest lucru este deosebit de important în zilele noastre, când din ce în ce mai multe date sunt în mediul informatic dematerializat ("cloud”).
<P>
Deci, ce vom face cu privire la acest lucru? În primul rând, următoarea propunere a Comisiei de a reforma viitorul cadru european de protecție a datelor se va concentra în special pe provocările reprezentate de globalizare și de tehnologii moderne, mai ales atunci când operatorii din țările terțe au drept public țintă consumatorii din UE.
<P>
În al doilea rând, după cum știți, la 3 decembrie 2010, Consiliul a acordat Comisiei un mandat solid cu obiective UE clar definite pentru negocierea viitorului acord UE-SUA privind protecția datelor în domeniul cooperării polițienești și judiciare. Unul dintre obiectivele principale ale UE în viitoarele negocieri este de a garanta drepturi aplicabile privind protecția datelor persoanelor vizate de pe ambele maluri ale Atlanticului, indiferent de naționalitate, oferind căi de atac administrative și judiciare eficiente. Contez pe Parlament pentru a contribui la îndeplinirea acestui lucru.
<P>
Deci, ce facem între timp, înainte ca noul instrument să devină eficient? Aș recomanda cu tărie ca operatorii să fie foarte transparenți față de consumatorii lor și ca aceștia să indice în mod clar faptul că serviciul lor funcționează în primul rând în conformitate cu legislația Statelor Unite în ceea ce privește anchetele penale. Prin urmare, este clară părăsirea de către consumatori a jurisdicției UE, chiar dacă aceștia nu părăsesc teritoriul UE.
<SPEAKER ID="207" NAME="Axel Voss">
în numele Grupului PPE. - (DE) Dle președinte, aș dori să mulțumesc Consiliului și Comisiei pentru clarificări. Ne confruntăm cu o problemă care este tipică lumii globalizate în care trăim. Realitatea este că noi, în mod firesc, respectăm legislația americană. De asemenea, este o realitate faptul că suntem conștienți de dificultățile care apar cu mediul global al internetului și cu aplicarea legii.
<P>
Cu toate acestea, faptul că agențiile de aplicare a legii accesează în prezent baze de date private în mod obișnuit este un lucru care necesită un răspuns din partea noastră. Dnă comisar, cuvintele dvs. au atins o coardă sensibilă mie, deoarece vă împărtășesc ideile despre modul în care ar trebui să procedăm, și anume că ar trebui să reglementăm această chestiune într-o viitoare revizuire consacrată cadrului privind protecția datelor UE, profitând în același timp de oportunitatea de a spune că dorim, de asemenea, să reglementăm și să promovăm Acordul cadru între UE-SUA privind protecția datelor, deoarece observăm necesitatea de a reglementa astfel de transferuri de date în această lume globalizată.
<P>
Prin urmare, după cum am spus mai devreme, este important să rămânem concentrați pe această problemă. Firește, nu este intenția noastră ca un astfel de proces să arunce o lumină negativă asupra prelucrării datelor. Cu toate acestea, este bine să oferim aici un exemplu pozitiv, prin elaborarea unor legi bune, prin dezvoltarea acordului cadru și, în special, printr-o mai bună iluminare și reglementare a domeniul de aplicare a legii în ceea ce privește accesul la datele private și criteriile de autorizare și de încheiere a unui astfel de acces.
<SPEAKER ID="208" NAME="Claude Moraes">
în numele Grupului S&D. - Dle președinte, cred că dna comisar a anticipat, ca de obicei cu pricepere, întrebările pe care le avem. Mai întâi de toate, ce facem între timp, acum când se cunoaște în mod public că Statele Unite au emis o serie de citații adresate rețelelor sociale și furnizorilor de servicii de internet cum ar fi Yahoo, Twitter și Google? Acest fapt conferă în mod clar Statelor Unite accesul la informații despre schimbul de date între Wikileaks și entități terțe. Desigur, entitățile terțe - cetățenii europeni, persoane care, complet nevinovate, accesează internetul, tineri, persoane care sunt curioase - vor fi cele care vor fi vizate și care vor fi afectate de acest regim de date.
<P>
Acest lucru are implicații uriașe pentru dreptul la viață privată al tuturor cetățenilor UE. Persoanele care s-au înscris la tweet-uri Wikileaks datorită unui interes în cazul Assange în curs de desfășurare sunt, în mod ironic, vulnerabile în fața citațiilor Statelor Unite și în ceea ce privește colectarea datelor lor personale. Site-uri precum Twitter sunt reglementate de legislația din SUA, deoarece serverele lor sunt stabilite în Statele Unite. Deși înțeleg atunci când spuneți că nu putem aduce atingere dreptului țărilor terțe, putem face ceva în regim provizoriu.
<P>
Cred că noi toți din această Cameră avem o preocupare legitimă de a le explica alegătorilor noștri de ce protecție pot beneficia din partea Uniunii Europene. Care este rostul asigurării unor standarde de protecție a datelor pentru cetățenii UE dacă acestea pot fi pur și simplu încălcate la adresarea unei citații din partea SUA?
<P>
Este clar că trebuie făcut mai mult pentru a proteja datele cu caracter personal ale cetățenilor UE, care ar trebui să fie protejate de o legislație UE puternică, de nivel înalt. Știu că lucrați la acest obiectiv. Până în prezent, Directiva cadru 94/46 a asigurat o protecție foarte puternică în cadrul pieței interne, dar a venit timpul ca directiva să fie revizuită, să fie sporit nivelul de protecție și să se extindă aceleași măsuri de protecție la cooperarea judiciară și polițienească.
<P>
Vom garanta îndeplinirea acestor obiective prin intermediul activității noastre legislative viitoare, și ați menționat acest lucru. În acest sens, unul dintre elementele principale pe care Comisia intenționează să îl introducă în revizuire este protecția UE de a se opune la citațiile SUA. Trebuie să ne amintim că această problemă nu se oprește la site-uri precum Twitter, ci se poate aplica în cazuri de jurisdicție națională. În prezent, observăm acest lucru în unul din propriile noastre state membre, cu recensământul din Marea Britanie, care este o realizare majoră supravegheată de o companie americană. Aceasta este o preocupare reală și continuă a cetățenilor UE. Ați oferit unele răspunsuri parțiale astăzi, dar cred că suntem îndreptățiți să abordăm acest lucru și să obținem răspunsuri mai detaliate.
<SPEAKER ID="209" NAME="Sophia in 't Veld">
în numele Grupului ALDE. - Dle președinte, aș dori să mulțumesc Consiliului și Comisiei. Sunt bucuroasă să constat că împărtășesc preocuparea noastră. Să fim foarte clari: Nu cred că există cineva aici care susține că SUA au acționat în afara jurisdicției sale. Nu aceasta este problema. Problema este că jurisdicția sa, prin intermediul internetului, devine extrem de vastă. Competența sa pare să se extindă chiar și în Uniunea Europeană, pentru că problema aici este faptul că, deși marea majoritate a companiilor bazate pe internet despre care discutăm sunt stabilite în Statele Unite, mulți dintre utilizatori se află în Uniunea Europeană.
<P>
Trebuie să subliniez faptul că această întrebare orală este deja puțin perimată, deoarece s-a pronunțat între timp altă hotărâre judecătorească, dar argumentul care este utilizat de către instanțele americane este că, odată ce se folosește Twitter, ca în acest caz, nu se mai poate avea o speranță legitimă de intimitate. Aceasta înseamnă că nimeni cu sediul în Uniunea Europeană - cetățeni ai UE - nu mai dispune de protecție juridică, pentru că Twitter are sediul în SUA. După cum a subliniat dna comisar Reding, este o problemă uriașă care trebuie abordată în contextul revizuirii Directivei privind protecția datelor.
<P>
Dnă comisar, spuneți că, odată ce cineva folosește Twitter, și-a dat acordul, dar ce înseamnă cu adevărat "acordul”? Înseamnă că rămânem în afara legii, că ne abandonăm drepturile la protecție juridică. Îmi dau seama că putem face foarte puține în această privință, dar aș dori să întreb ce vor face Comisia și Consiliul pentru a asigura protecție juridică cetățenilor UE. Vor sta de vorbă cu omologii noștri americani și vor încerca să obțină mai multe informații? Există, probabil, alte companii care au fost citate.
<P>
În cele din urmă, spuneți, dnă comisar, că acest caz nu poate fi comparat cu SWIFT, deoarece se referă la o investigație foarte specifică, ceea ce este adevărat. În același timp, au solicitat sume mari de ...
<P>
(Președintele a întrerupt-o pe vorbitoare)
<SPEAKER ID="210" NAME="Jan Philipp Albrecht">
în numele Grupului Verts/ALE. - (DE) Dle președinte, în primul rând, aș dori să spun că acesta este încă un caz din multe în care dezbatem diferite culturi juridice de ambele părți ale Atlanticului, în ceea ce privește datele cu caracter personal și, în special, atunci când este vorba de cooperarea polițienească și judiciară.
<P>
Sunt efectiv consternat de răspunsul Consiliului, care amintește că Twitter este o companie localizată pe teritoriul Statelor Unite și, prin urmare, că măsurile și cadrul legal aplicat acolo nu au nicio legătură cu noi. Cred că este greșit. De asemenea, cred că cetățenii Uniunii Europene vor vedea lucrurile diferit; la urma urmei, intensificăm în continuare cooperarea internațională la nivel polițienesc și judiciar, în special cu Statele Unite ale Americii; oamenii se confruntă din ce în ce mai des cu legile altor state, și nu mă refer doar la legislațiile diferitelor state membre din cadrul Uniunii Europene, ci, de asemenea, în special, la dreptul SUA. Acesta este în special cazul atunci când vine vorba despre datele cu caracter personal.
<P>
M-aș aștepta din partea Consiliului, ca organ de conducere al Uniunii Europene, să preia această problemă și să permită cetățenilor Uniunii Europene să aibă încredere în legile pe care le întâlnesc pe internet, în special deoarece le afectează drepturile civile și libertățile.
<SPEAKER ID="211" NAME="Daniël van der Stoep" AFFILIATION="NI">
(NL) Dle președinte, delegația Partidului Olandez pentru Libertate acordă o importanță deosebită vieții private a tuturor persoanelor și protecției datelor. Nu suntem lipsiți de perspectivă, ci doar pragmatici. Cu toate acestea, confidențialitatea are limitele sale. Confidențialitatea ar trebui să fie garantată ori de câte ori este posibil, dar securitatea civililor trebuie să fie secundară față de prevenirea și depistarea terorismului.
<P>
Dle președinte, terorismul contemporan este dominat de terorismul islamic. Acesta este motivul pentru care, din păcate, noi toți trebuie să sacrificăm un pic din viața noastră privată, pentru a proteja securitatea cetățenilor noștri. În mod evident, datele cu caracter personal ale utilizatorilor de internet, cum ar fi adresele IP, trebuie să fie protejate. Totuși, acest drept la protecție nu prevalează atunci când există o suspiciune puternică potrivit căreia persoanele care se ascund în spatele datelor respective sunt motivate de terorism.
<P>
În cazul în care autoritățile SUA solicită date privind persoane fizice, aflate pe teritoriul UE, care sunt asociate cu terorismul, ar trebui pur și simplu să le fie acordate, dar, evident, numai după o consultare corespunzătoare și atunci când există argumente puternice în acest sens, astfel încât să putem preveni abuzul. Cu toate acestea, mai presus de toate, să nu uităm că acestea nu solicită informațiile în mod nejustificat. Au motive foarte bune pentru a face acest lucru.
<SPEAKER ID="212" NAME="Juan Fernando López Aguilar" AFFILIATION="S&amp;D">
(ES) Dle președinte, dnă Reding, sunt recunoscător că sunteți aici, în această seară târzie, la această dezbatere în plen la Bruxelles, pentru a asculta deputații în Parlamentul European, și doresc să încurajez activitatea dvs. privind redefinirea standardelor UE de protecție a datelor. În special, aș dori să menționez comunicarea Comisiei privind protecția datelor, pe care ar trebui să o prezentați ca pe o oportunitate reală de asigura concordanța dintre revoluția tehnologică și instrumentele de îmbunătățire a cunoștințelor, pe de o parte, și, pe de altă parte, progresul înregistrat de legea constituțională europeană, cum ar fi Tratatul de la Lisabona și Carta europeană a drepturilor fundamentale, drepturile fundamentale la viața privată, precum și toate drepturile legate de accesarea, rectificarea și anularea oricăror date cu caracter personal, în conformitate cu libertatea cetățenilor europeni de a-și da acordul, dar, de asemenea, în conformitate cu dreptul internațional. Acest lucru se datorează faptului că vorbim în acest caz despre un cadru bilateral care trebuie negociat de Uniunea Europeană și statele sale membre cu țările terțe, în special cu Statele Unite.
<P>
Mesajele referitoare la acest lucru trebuie să fie foarte clare: Decizia-cadru 2008/977 a Consiliului și Directiva 95/46/CE trebuie să fie actualizate și puse în ordine. Acest fapt nu este doar pentru a fi în măsură să se furnizeze Statelor Unite cooperarea polițienească și judiciară, în conformitate cu tehnica de asistență în cazul citațiilor sau cu orice hotărâri judecătorești care ar putea afecta drepturile fundamentale, ci, de asemenea, pentru a consolida principiul de a acorda consimțământul în mod liber, de a ști ce date cu caracter personal se află în posesia unor țări terțe și sunt transferate către țări terțe, precum și despre modul în care putem actualiza, de asemenea, acest drept de rectificare și de anulare a oricăror date care afectează viața privată și care fac obiectul unei prelucrări automate a datelor cu caracter personal. Prin urmare, acestea sunt supuse prelucrării online.
<P>
Ceea ce mă îngrijorează în mod special este chestiunea privind drepturile copilului. Acest lucru se datorează faptului că există limite privind capacitatea minorilor de a acționa și capacitatea lor de a fi în posesia dreptului de exercitare a drepturilor fundamentale, despre care avem nevoie de informații. Nu este vorba doar despre minori, ci și de anturajul minorilor, care sunt afectați de tehnici și instrumente pentru protejarea vieții private online.
<P>
De aceea, doresc să știți că vom urmări această discuție îndeaproape. Vom urmări procesul de actualizare a drepturilor de protecție a datelor și le vom pune în ordine, în special negocierea unor instrumente bilaterale cu țări terțe, în special cu Statele Unite.
<SPEAKER ID="213" NAME="Andreas Mölzer" AFFILIATION="NI">
(DE) Dle președinte, vechiul proverb "Îmi place trădarea, dar urăsc trădătorul” se dovedește tot timpul adevărat. Oricine reclamă fărădelegile este sărbătorit ca un erou de către public și mass-media, dar privit ca un trădător de către instituțiile afectate. Astfel, după cum știm, soldatul american Bradley Manning a ajuns la închisoare pentru transmiterea de informații către Wikileaks. Modul în care această informație explozivă este tratată în țara oportunităților nelimitate și a libertății, precum și faptul că Twitter a fost nevoit să dezvăluie datele cu caracter personal sunt mai mult decât îngrijorătoare. Rămâne de văzut dacă cererile zvonite pe scară largă, din partea autorităților americane, referitoare la datele utilizatorilor, de la alte companii de internet, cum ar fi Google, Facebook si Amazon, se dovedesc adevărate.
<P>
Abordarea adoptată de către autoritățile SUA, precum și faptul că instanțele judecătorești nu consideră publicarea de nume, de adrese electronice și de detalii bancare ca o încălcare a vieții private se referă, cu siguranță, la dispozițiile privind protecția datelor dincolo de ocean, care sunt în mod evident încă în faza lor incipientă.
<SPEAKER ID="214" NAME="Malcolm Harbour" AFFILIATION="ECR">
Dle președinte, voi reflecta asupra unora dintre aceste chestiuni din perspectiva președintelui Comisiei pentru piața internă, deoarece cred că sunt în joc probleme economice și de piață internă fundamentale, precum și probleme cu adevărat importante cu privire la protecția drepturilor cetățenilor noștri, despre care am vorbit astăzi.
<P>
Am scris un raport pentru comisia mea privind această problemă. Vreau să mulțumesc dnei Reding pentru Cartea verde pe care s-a bazat acesta, deoarece cred că una dintre problemele esențiale, ambițioase pe care le-a abordat în cuprinsul acesteia este nucleul a ceea ce am discutat în seara aceasta. Aceasta a spus că, în cazul în care, în calitate de cetățean european, datele mele ar fi stocate pe un server sau într-o bază de date dintr-o țară din afara jurisdicției Europei, ar trebui să am aceleași drepturi asupra datelor cum aș avea în cazul în care serverul ar fi în cadrul Uniunii Europene. Acesta este un program cu adevărat ambițios. Sper să putem realiza acest lucru. Va fi nevoie de multe negocieri. Aș dori doar să spun colegilor mei, în special dnei in 't Veld, că, dacă vom oferi acest lucru, atunci și alte țări vor solicita drepturi reciproce.
<SPEAKER ID="215" NAME="Viviane Reding">
vicepreședintă a Comisiei. - Dle președinte, împărtășesc preocupările legitime ale acestei Camere atunci când vine vorba de protecția datelor private ale cetățenilor europeni. Pentru că împărtășesc această preocupare, am prezentat o analiză inițială privind modul în care ar putea arăta reforma directivei din 1995, cu scopul de a răspunde la întrebările care au fost adresate astăzi și care nu au un răspuns legal în temeiul legislației europene, în versiunea sa actuală.
<P>
Avem vești bune în ceea ce privește relațiile cu omologii noștri americani. La 16 martie, Casa Albă a făcut un pas decisiv anunțând că intenționează să colaboreze cu Congresul pentru a elabora un proiect de lege al drepturilor de confidențialitate. Aceasta este o schimbare uriașă în Statele Unite și ne-ar putea ajuta, de asemenea, în eforturile noastre de a încheia un acord general UE-SUA privind confidențialitatea datelor referitoare la cooperarea polițienească și judiciară.
<P>
Sper că, în curând, vom putea începe negocierile în acest sens. Contez pe ajutorul Parlamentului în acest demers și în privința reformării directivei din 1995.
<SPEAKER ID="217" NAME="Enikő Győri">
președintă în exercițiu a Consiliului. - (HU) Dle președinte, dle comisar, doamnelor și domnilor, vă mulțumesc pentru înțelegere, adică pentru că nu ați contestat faptul că nu putem interveni de aici în cadrul unei proceduri penale aflate în desfășurare și că, în toate cazurile, trebuie să se aplice legea în vigoare la momentul săvârșirii unei infracțiuni.
<P>
Aș dori să vă informez că nimic nu demonstrează mai bine angajamentul Președinției maghiare cu privire la protecția datelor decât faptul că, în cadrul reuniunii din luna februarie a Consiliului Justiție și Afaceri Interne, am adoptat concluziile Consiliului privind protecția datelor, alcătuite din aproximativ cincizeci de puncte. Cu această ocazie, am abordat, de asemenea, două chestiuni foarte importante pentru Comisie, relevante pentru dezbaterea din acest moment. Am atras atenția asupra importanței informării cetățenilor, precum și asupra importanței protecției datelor pe internet și sunt sigură, după cum a menționat și dl comisar, că toate acestea vor fi luate în considerare de Comisie în elaborarea propunerii sale.
<P>
De asemenea, Consiliul este pe deplin de acord că este important ca legislația să fie modernizată și adaptată progreselor tehnice. Așteptăm cu nerăbdare să primim o nouă propunere de directivă a Comisiei privind protecția datelor. Aceasta este promisă pentru luna iunie, când Președinția maghiară nu va mai avea mult timp la dispoziție, dar vom face tot ceea ce ne stă în putință și sunt sigură că președinția poloneză va aborda chestiunea protecției datelor, implicându-se în aceeași măsură.
<P>
Considerăm, dle președinte, și cu acest punct îmi închei discursul, că nu trebuie să alegem între libertate și securitate, mai exact securitatea datelor, și că acestea pot fi asigurate în mod simultan, scopul nostru fiind crearea unei legislații de protecție a datelor în UE.
<SPEAKER ID="218" NAME="Președinte">
Dezbaterea a fost închisă.
