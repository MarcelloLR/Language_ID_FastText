<CHAPTER ID="020">
Drepturile consumatorilor (dezbatere) 
<SPEAKER ID="220" NAME="Președinte">
Următorul punct este raportul (A70038/2011) al dlui Schwab, în numele Comisiei pentru piața internă și protecția consumatorilor, referitor la propunerea de directivă a Parlamentului European și a Consiliului privind drepturile consumatorilor - C70349/2008 -.
<SPEAKER ID="221" NAME="Andreas Schwab" LANGUAGE="DE">
Dle președinte, dle comisar, doamnelor și domnilor, aș dori să încep prin a mulțumi tuturor colegilor mei care au lucrat la această directivă și la compromisul aflat astăzi în discuție. Nu spun acest lucru din politețe, ci din sinceră recunoștință. Au fost implicați dna Wallis din partea Comisiei pentru afaceri juridice ca raportor pentru aviz al Comisiei, dna Gebhardt, dnaTurunen și dl Rochefort, precum și dl Triantaphyllides și dl Bielan. Ajungerea la o concluzie nu a fost întotdeauna un proces ușor, peste 2 000 de amendamente fiind înaintate pe durata a doi ani, dar discuțiile au fost întotdeauna constructive și vă mulțumesc tuturor sincer pentru acest lucru.
<P>
În pofida tuturor diferențelor tehnice referitoare la chestiuni individuale, care prind formă în diverse compromisuri, există un consens general în cadrul grupului, cu privire la semnalul tras de Parlamentul European astăzi, și anume, dorința de a dezvolta piața internă în interesul consumatorilor și al mediului de afaceri. În fapt, chiar la douăzeci de ani de la instituirea pieței unice prin Actul Unic European, găsim că, în pofida numărului mare de directive și regulamente, nu am ajuns la o standardizare reală. Statele membre și-au exploatat spațiul de manevră, uneori în mod justificat, alteori nu.
<P>
Directiva din fața noastră stabilește astăzi o cale de mijloc care reglementează aspecte legate de piața internă, lăsând înseși statele membre să adopte decizii legislative referitoare la toate celelalte chestiuni. Putem continua cu această abordare mixtă și vom câștiga susținere din partea tuturor din acest Parlament. Aceasta a implicat susținerea propunerii Comisiei, îmbunătățind-o, în același timp, considerabil din multe puncte de vedere. Am asigurat că protecției consumatorilor i se acordă importanța corespunzătoare în cadrul acestei directive, stabilind dreptul uniform de retragere, în termen de patrusprezece zile, pentru toate contractele online la nivel european; acordând consumatorilor care se confruntă cu sistemul de vânzare din ușă în ușă posibilitatea de a alege să primească o copie imprimată sau una electronică a contractului; punând la dispoziție un buton de informare înaintea plasării unei comenzi ("button solution”) pentru a spori transparența tranzacțiilor online și pentru a intensifica, în același timp, lupta împotriva operatorilor care acționează fraudulos pe internet; și stabilind, în cele din urmă, unele obligații uniforme de furnizare de informații, în special în ceea ce privește prețul, cu alte cuvinte informații privind prețul întreg pentru toate tranzacțiile, fie realizate pe internet, fie din ușă în ușă.
<P>
Cu toate acestea, am asigurat aplicabilitatea directivei și la nivelul întreprinderilor mici și mijlocii, precum și al micilor contractanți, asigurând o mai mare flexibilitate și excludere privind serviciile, în special, în multe domenii; acordând consumatorilor opțiunea de a se retrage din contract prin telefon; eliminând unele oportunități pentru societăți de a pune în aplicare clauze contractuale abuzive, stabilind, în același timp, condiții clare pentru returnarea bunurilor comandate de către consumatori, în cazul anulării unei tranzacții; și, în cele din urmă, elaborând un formular de retragere standard care va facilita accesul și exercitarea drepturilor de retragere pentru multe persoane din întreaga Europă.
<P>
În cele din urmă, și datorită procesului de consultare dintre statele membre, vom reuși să progresăm, din punct de vedere juridic, în acest domeniu important al protecției consumatorului, mult mai puțin complicat la nivelul Consiliului decât a fost cazul în trecut. Comisia va avea dreptul clar de a fi ascultată la nivelul Consiliului, pentru că nu poate exista îndoială că o piață comună necesită norme comune. Am văzut acest lucru mai clar ca niciodată în timpul crizei euro. Nu este suficientă îmbrățișarea acelorași principii numai pentru a permite statelor membre o libertate deplină, în final - trebuie să aderăm la principii comune prin norme comune. De aceea prezenta directivă vizează protejarea consumatorilor. De fapt, toți consumatorii își vor cunoaște drepturile, dacă acestea sunt la fel în întreaga Europă, și își vor putea exercita aceste drepturi mai eficient împotriva companiilor care încalcă normele. Directiva protejează, de asemenea, întreprinderile mici și mijlocii, mai presus de toate, pentru că un set uniform de norme asigură certitudine juridică și permite diversitatea culturală și comercială despre care auzim atât de frecvent că înflorește. Vă mulțumesc pentru colaborare. Aștept cu nerăbdare dezbaterea următoare.
<SPEAKER ID="222" NAME="Enikő Győri">
președintă în exercițiu a Consiliului. - (HU) Dle președinte, dle comisar, dle Schwab, onorabili deputați, este o mare plăcere pentru mine faptul că am putut, în cele din urmă, să includem dezbaterea privind această propunere pe agenda de lucru.
<P>
După cum știți, Consiliul a ajuns la un acord pe această temă în luna decembrie a anului trecut și, la 24 ianuarie 2011, deja în timpul mandatului Președinției maghiare, Consiliul a adoptat în mod oficial poziția sa preliminară, adică abordarea generală.
<P>
Pentru a ajunge la acord, a trebuit să negociem timp de peste doi ani în Consiliu cu privire la echilibrul ideal dintre legislația UE și cea a statelor membre, care asigură că drepturile consumatorilor vor fi armonizate în consecință și ce aspecte ale acestor drepturi pot fi armonizate în consecință. Nimic nu ilustrează mai bine dificultățile implicate de propunere decât faptul că grupul de lucru al Consiliului a avut nevoie de peste șaizeci de ședințe pentru a crea un text care să poată fi susținut de statele membre cu majoritate calificată. În plus, s-a dovedit imposibilă atingerea unui acord cu privire la capitolele patru și cinci din propunerea Comisiei, care privesc vânzarea de bunuri și, respectiv, clauzele contractuale abuzive. Din cauza dificultăților predominante, Consiliul a decis, în cele din urmă, să omită aceste două capitole din text și să se concentreze asupra contractelor la distanță și a celor negociate în afara spațiilor comerciale. Această abordare a fost susținută, de asemenea, de Comisie, dat fiind că textul Consiliului asigură valoare adăugată pentru astfel de contracte încheiate la nivelul UE.
<P>
Președinția consideră că Parlamentul European ar putea da un nou impuls acestei dezbateri. De aceea, votul de mâine referitor la proiectul de amendamente propus va fi atât de important. Dacă Parlamentul European decide, în cadrul ședinței plenare de mâine, să transmită dosarul înapoi Comisiei pentru piața internă și protecția consumatorilor, Președinția maghiară va încerca să asigure, implicându-se într-o mare măsură, că se ajunge la un acord la prima lectură. Suntem pregătiți să depunem toate eforturile necesare în acest scop. Desigur, o bună parte va depinde de tipul de amendamente pe care Parlamentul le va propune.
<P>
După cum am menționat deja, există o diferență semnificativă de opinii între statele membre, în ceea ce privește conținutul capitolelor patru și cinci, și anume necesitatea armonizării pe deplin a anumitor aspecte ale condițiilor de vânzare și ale garanțiilor, precum și a clauzelor contractuale abuzive. Președinția consideră că motivul pentru care ar trebui să ne concentrăm asupra altor dispoziții ale directivei, și anume capitolele unu și trei, este că aici putem crea o adevărată valoare adăugată europeană. În ceea ce privește aceste puncte, abordarea generală a Consiliului nu diferă în mod semnificativ de proiectul de amendamente al Parlamentului, prezentat de Comisia pentru afaceri juridice și IMCO la 20 ianuarie și, respectiv, 1 februarie.
<P>
Dle președinte, dle comisar, onorabili deputați, suntem pregătiți să cooperăm pe deplin cu Parlamentul și Comisia pentru rezultate de succes. Aș dori, de asemenea, să profit de ocazie pentru a le mulțumi raportorului și președintelui Comisiei IMCO, dl Harbour, precum și tuturor membrilor Comisiei IMCO pentru deplina cooperare pe care au oferit-o până în prezent Președinției maghiare. Nu știu care va fi rezultatul final și dacă vom fi cu totul mulțumiți de rezultatele negocierilor noastre, dar sunt convins că nu trebuie să ratăm ocazia de a asigura cetățenilor UE drepturile consumatorilor care sunt mult mai extinse decât înainte.
<SPEAKER ID="223" NAME="Viviane Reding">
vicepreședintă a Comisiei. - Dle președinte, anul viitor sărbătorim cea de a 20-a aniversare a pieței unice. Trebuie să asigurăm că piața unică asigură avantaje pentru consumatori și companii. Peste doi ani de negocieri au demonstrat că este foarte dificil, din punct de vedere politic, să se ajungă la un acord cu privire la întreaga directivă pe baza propunerilor Comisiei. Mulți dintre dvs. nu doresc să vadă - și au dreptate - o diminuare a nivelului de protecție a consumatorilor la nivel național.
<P>
Ne aflăm deja în cel de al treilea an de discuții privind acest act legislativ. Cred că este timpul ca respectivii colegiuitori să găsească o soluție. În această privință, sunt deosebit de recunoscătoare comisiilor, raportorilor, dlui Schwab și dnei Wallis, precum și raportorilor alternativi pentru munca sârguincioasă depusă pentru ajungerea la un compromis. Consiliul a convenit asupra unei abordări generale la începutul anului. S-a hotărât reducerea considerabilă a domeniului de acțiune al propunerii și axarea, în mod specific, pe contractele la distanță și pe cele negociate în afara spațiilor comerciale.
<P>
Comisia consideră că abordarea generală a Consiliului reprezintă un bun punct de plecare pentru găsirea unui compromis satisfăcător. În termeni mai generali, este compatibilă cu obiectivul de îmbunătățire a funcționării pieței interne, creând, în același timp, valoare adăugată pentru consumatori. Știu că, prin amendamentele dvs., vizați îmbunătățiri suplimentare. Văd multe sugestii rezonabile de sporire a protecției consumatorului și, după cum am spus și înainte, Directiva privind drepturile consumatorilor ar trebui să fie o directivă a drepturilor. Ar trebui să fie demnă de acest nume.
<P>
Să vă dau câteva exemple: Aș putea excepta cu ușurință amendamentul 122 care asigură că nu se vor aplica taxe consumatorilor pentru returnarea bunurilor după retragere, dacă acestea valorează peste 40 de euro. De asemenea, nu mă opun extinderii perioadei de retragere la un an dacă respectivul consumator nu a fost informat de dreptul său de retragere (amendamentul 116). Aș putea, de asemenea, să susțin o soluție armonizată privind combaterea așa-numitelor capcane ale costurilor tranzacțiilor efectuate pe internet [amendamentul 107 punctul 1 literele (a) și (b)].
<P>
Nu vă va surprinde faptul că nu pot accepta toate amendamentele dvs., în discuție în prezent. De exemplu, amendamentul 141. Chiar dacă obiectivul meu este, de asemenea, să contribui la crearea pieței interne, obligarea comercianților la distanță să furnizeze bunuri sau să presteze servicii în orice alt stat membru este o măsură forțată.
<P>
După tot acest timp, și în pofida diferențelor care încă rămân, văd lumina de la capătul tunelului. Am încredere că vom putea ajunge la un compromis acceptabil și echilibrat. Voi face tot ceea ce pot pentru a contribui la atingerea unui astfel de compromis.
<SPEAKER ID="224" NAME="Diana Wallis">
raportoare pentru aviz a Comisiei pentru afaceri juridice. - Dle președinte, ne-am îmbarcat împreună pentru o călătorie foarte lungă și încă mai călătorim, dar sperăm să ajungem în curând la destinație. Aș dori să mulțumesc dlui Schwab pentru activitatea sa în numele Comisiei pentru afaceri juridice. De-a lungul timpului, am văzut clar dificultățile implicate de diferite concepte juridice, care formează o barieră pentru punerea în aplicare a posibilităților reale de care dispun consumatorii și IMM-urile pe piața internă.
<P>
Am progresat, într-o anumită măsură, cu acordul pe care îl avem acum din partea Parlamentului. Din nefericire, cred că Comisia pentru afaceri juridice ar fi dorit să fi făcut mai multe, de exemplu în ceea ce privește capitolul 5 privind clauzele abuzive și, în special, în domeniul transparenței. Comisia noastră ar dori, cu adevărat, să vadă unele progrese în acest domeniu. Știu, Consiliul consideră că acesta este, probabil, un pas prea departe. Cu toate acestea, pentru noi este un pas care ar putea fi foarte important din punctul de vedere al pieței interne și, într-adevăr, al drepturilor consumatorilor, după cum ați spus dvs. prea bine, dle comisar.
<P>
Am realizat multe. Am revizuit acquis-ul în domeniul protecției consumatorilor. Nu am reluat toate directivele pe care predecesorul dlui comisar dorea ca noi să le revizuim. Facem, probabil, câțiva pași mici înainte. Sper să continuăm să vorbim, să discutăm. Poate realizăm ceva de valoare.
<SPEAKER ID="225" NAME="Sirpa Pietikäinen">
raportoare pentru aviz a Comisiei pentru afaceri economice și monetare. - Dle președinte, în primul rând aș dori să mulțumesc colegilor mei pentru excelenta cooperare, în special dlui Schwab din cadrul Comisiei pentru piața internă și protecția consumatorilor, pentru cooperarea și eforturile infinite, depuse pentru realizarea acestui raport. Propunerea Comisiei a lăsat foarte mult loc pentru îmbunătățiri.
<P>
Din punctul de vedere al Comisiei ECON, aș dori să aduc în discuție trei aspecte. Este un lucru bun faptul că bunurile digitale sunt incluse în propunere. Este un lucru bun faptul că există un semnal clar pentru dezvoltarea de metode alternative de soluționare a litigiilor pe viitor. Produsele financiare mici și/sau inovatoare ar trebui tratate fie în cadrul directivelor specifice sectorului financiar, fie în cadrul unei viitoare directive privind protecția consumatorilor.
<P>
Ultimul, dar nu cel de pe urmă, sper ca următorii pași făcuți de Comisie să asigure un nivel ridicat de protecție pentru consumatori, ceea ce ar putea conduce, în final, la o armonizare deplină a normelor privind protecția consumatorilor în Uniunea Europeană.
<SPEAKER ID="226" NAME="Raffaele Baldassarre">
în numele Grupului PPE. - (IT) Dle președinte, dle comisar, doamnelor și domnilor, îl felicit pe dl Schwab pentru activitatea sa de până acum și pentru cooperarea excelentă dintre Comisia pentru afaceri juridice și Comisia pentru piața internă și protecția consumatorilor.
<P>
Asigurarea unor grade diferite de armonizare a standardelor ne va permite atingerea unor rezultate importante, ceea ce va oferi o adevărată valoare adăugată pentru cetățenii europeni. Cele mai importante dintre acestea sunt dreptul de retragere la patrusprezece zile și noile norme privind cerințele de informare, nu numai cu privire la preț, ci și la identitatea și adresa vânzătorului. Aceste îmbunătățiri vor spori încrederea consumatorului, în special la nivelul achizițiilor transfrontaliere, asigurând o certitudine juridică esențială pentru dezvoltarea ecommerce (comerțului electronic).
<P>
Această directivă va pune, de asemenea, bazele pentru alte măsuri complementare, de la reforma legislației europene privind contractele, la procesul de revizuire a mecanismelor alternative de soluționare a litigiilor. Această acțiune fundamentală de armonizare este o condiție esențială pentru dezvoltarea pieței interne care este axată pe drepturile consumatorilor săi și servește cetățenilor Uniunii Europene.
<P>
Aproximativ cu un an în urmă, profesorul Monti a afirmat în raportul său către președintele Barroso: "Consumatorii și bunăstarea acestora ar trebui să se afle în centrul următoarei etape a pieței unice”. În primul rând, legislatorul ar trebui să ajungă, cât de curând, la un acord referitor la proiectul de directivă privind drepturile consumatorilor pentru a asigura un nivel ridicat de protecție în cadrul unei piețe integrate a comerțului cu amănuntul. Această dispoziție respectă integral cerințele și sunt convins că dl Schwab își va păstra hotărârea necesară în cadrul negocierilor complexe care vor urma, înainte de adoptarea finală a textului.-
<SPEAKER ID="227" NAME="Evelyne Gebhardt" LANGUAGE="DE">
Dle președinte, doamnelor și domnilor, am experimentat, într-adevăr, negocieri foarte dure, dle Schwab, întrucât opiniile au fost diferite la începutul discuțiilor. De asemenea, nu a fost ușor să hotărâm cu privire la direcția rezonabilă a acțiunii.
<P>
Cu toate acestea, negocierile au reușit să aducă îmbunătățiri semnificative, chiar și după votul la nivelul Comisiei, care, în cele din urmă, a permis grupului meu să voteze mâine în favoarea acestui pachet de compromis. După toate discuțiile pe care le-am avut, vă veți da seama ce mult înseamnă acest lucru.
<P>
Într-adevăr, am adus o serie de îmbunătățiri. În consecință, principiul fundamental urmat de această directivă este, acum, încă o dată, armonizarea minimă - cu excepția domeniilor care trebuie armonizate pe deplin, ceea ce a reprezentat o preocupare importantă pentru noi. Am exclus serviciile sociale, serviciile medicale și jocurile de noroc din sfera de acțiune a acestei directive, pentru că aceste domenii necesită o reglementare specială. Acestor servicii nu li se pot aplica aceleași principii precum serviciilor comerciale, materiilor prime sau comerțului cu amănuntul și, prin urmare, acesta a fost un aspect important. Am consolidat semnificativ obligațiile de furnizare de informații pentru cetățenii noștri, consumatorii. Din acest motiv aș dori să clarific, pentru președinta în exercițiu a Consiliului, că ideea de a renunța la capitolul 2, cu alte cuvinte eliminarea exact a domeniilor în care obligația de a furniza informații trebuie să se aplice, este ceva ce nu poate fi tolerat de Grupul S&D din Parlamentul European.
<P>
Am inclus produsele electronice în domeniul de aplicare al directivei, lucru neluat în considerare în propunerea originală a Comisiei. Cu toate acestea, vânzările la distanță prin intermediul internetului reprezintă unul dintre domeniile-cheie care a fost inclus. Ajungând la partea finală, am reușit, de asemenea, să îmbunătățim dispozițiile privind vânzările din ușă în ușă. Acestea sunt îmbunătățiri pozitive care ne-au permis să acordăm sprijinul nostru.
<P>
Nu pot nega faptul că încă mai există unele probleme, în special în ceea ce privește clauzele contractuale abuzive de la capitolul 5. Suntem foarte nemulțumiți de aceste dispoziții și fie va trebui să lucrăm în plus la acestea, fie, dacă este necesar, vom omite întreaga secțiune. Totuși, un fapt care cauzează și mai multă dificultate este că serviciile financiare au fost complet excluse din obligațiile de a furniza informații. Cred că avem o problemă gravă aici. Va trebui să mai discutăm pe această temă, dle comisar, pentru că serviciile financiare au fost incluse în propunerile dvs. și așa ar trebui să rămână.
<P>
Pentru a rezuma: vom vota în favoarea pachetului de compromis și, de asemenea, vom vota pentru transmiterea directivei înapoi Comisiei, dar acest lucru nu înseamnă că suntem de acord cu adoptarea directivei la prima lectură.
<SPEAKER ID="228" NAME="Robert Rochefort" LANGUAGE="FR">
Dle președinte, doamnelor și domnilor, acest text este important. Nu este o revoluție: nu putem spune că tot ce a fost înainte a fost rău și că acum totul este perfect. Cu toate acestea, textul oferă o serie de progrese majore la acest stadiu provizoriu al activității noastre.
<P>
Pentru mine, principalele progrese vizează o mai bună reglementare a vânzărilor la distanță, în special prin intermediul internetului (capitolul III), pentru că drepturile consumatorilor în acest domeniu trebuie consolidate. E-commerce (comerțul electronic) este foarte util: extinde gama de opțiuni pentru consumatori, le permite acestora să găsească cele mai mici prețuri și, de asemenea, permite întreprinderilor mici și mijlocii și artizanilor să găsească noi debușeuri.
<P>
Pentru a avansa în acest domeniu, trebuie să facem acest lucru într-un mod autentic european, și anume prin realizarea, în cazul a câtorva puncte foarte specifice, a unei armonizări depline a drepturilor și obligațiilor tuturor. În termeni foarte specifici, un client italian care cumpără ceva de pe un site de internet belgian sau german va ști că, de acum înainte, se va bucura de aceleași drepturi și de același nivel de protecție. Acest fapt va fi facilitat de directivă.
<P>
Și înseamnă că perioada de reflecție a consumatorului va fi extinsă la 14 zile în întreaga Uniune. De asemenea, înseamnă că respectivul client va ști imediat suma totală de plată, fără a se teme de o surpriză neplăcută mai târziu. Înseamnă că, printr-un dublu clic, acesta va revizui comanda.
<P>
Evident, toate aceste aspecte vor deranja unele practici. În multe state membre, legea națională conține subtilități care sunt considerate de toți drept fundamentale, deși, adesea, acestea nu apar deloc în țările vecine. Conviețuirea în Europa înseamnă a învăța să ne schimbăm ușor obiceiurile în beneficiul Comunității și în interes general.
<P>
Să clarificăm lucrurile: textul încă mai trebuie îmbunătățit și vom face acest lucru în următoarele săptămâni, alături de Consiliu și Comisie. Salut deschiderea care tocmai a fost dovedită în această privință. Am desfășurat deja o mare parte din muncă grație raportorului nostru, dl Schwab, căruia doresc să îi mulțumesc din toată inima. Totuși realizarea adevărată este, mai presus de toate, faptul că mâine toate grupurile politice vor adopta amendamentele. Încrederea consumatorilor în piața internă a Uniunii este foarte fragilă. Avem nevoie de sprijin politic unanim pentru a menține această încredere și pentru a spera să o consolidăm.
<SPEAKER ID="229" NAME="Adam Bielan" LANGUAGE="PL">
Dle președinte, aș dori, mai întâi de toate, să îmi exprim mulțumirile față de dl Schwab, raportorul pentru raportul în discuție, pentru că a demonstrat o implicare atât de mare în activitatea privind proiectul prezentei directive.
<P>
Doi ani și jumătate de muncă intensă pentru acest document care a condus la un compromis, care, în forma sa finală - sper - va garanta o certitudine juridică mai mare pentru consumatorii din cele 27 de state membre, în domeniul vânzărilor la distanță și, în special, în cadrul tranzacțiilor pe internet. Sper, de asemenea, ca, datorită acestei directive, consumatorii să aibă mai multă încredere în comerțul transfrontalier și în achizițiile realizate online, ca urmare a îmbunătățirii și a armonizării unor drepturi noi, precum și datorită nivelului sporit de claritate în cazul drepturilor deja existente. În plus, prin standardizarea cerințelor legate de informații privind contractele la distanță și cele negociate în afara spațiului comercial, directiva vizează, de asemenea, încurajarea intrării unui număr mai mare de comercianți pe noile piețe din Uniunea Europeană, ceea ce ar trebui, la rândul său, să îmbunătățească performanța pieței interne. Sper ca acest fapt să reprezinte un stimul favorabil, în special pentru popularizarea vânzărilor online. De asemenea, sper că va aduce beneficii consumatorilor, sporind concurența pe piața internă.
<P>
Aș dori să subliniez unele dintre cele mai importante chestiuni. În primul rând, am încercat să elaborăm un text care să fie echilibrat și să servească consumatorilor din Uniune, dar, de asemenea, un text care să nu afecteze negativ comercianții și, în special, operațiunile întreprinderilor mici și mijlocii din Uniune.
<P>
În al doilea rând, sunt încântat că am putut negocia un text pragmatic, adoptând o abordare mixtă de armonizare minimă și maximă, ceea ce înseamnă, prin urmare, că acele state membre care deja prezintă un nivel ridicat de protecție a consumatorilor în anumite domenii nu au suferit. Am reușit să introducem dispoziții uniforme și clare pentru cazuri specifice, ceea ce înseamnă că tranzacțiile pe internet, de exemplu, vor fi mai ușor de realizat.
<P>
De asemenea, mă bucur că, în cadrul Comisiei pentru afaceri juridice, am reușit să negociem capitolul 5 privind clauzele contractuale abuzive într-un mod constructiv. Acest capitol reglementează contractele care, în mod obișnuit, nu sunt negociate în mod individual de către consumatori și care sunt, adesea, sursa multor abuzuri din partea comercianților necinstiți.
<P>
Cu toate acestea, regret că, în ciuda faptului că am ajuns la un acord, textul directivei conține încă unele deficiențe. Sunt totuși sigur că, prin asumarea unui angajament, vom putea să le corectăm în cadrul următoarei etape a negocierilor și să ajungem la beneficii specifice pentru consumatori și pentru comercianții din Europa, pentru că, în fond, nici aceștia nu trebuie uitați.
<SPEAKER ID="230" NAME="Emilie Turunen" LANGUAGE="DA">
Dle președinte, doamnelor și domnilor, dle Schwab, piața internă a UE este piatra de temelie a cooperării noastre europene și, după cum a indicat cu multă corectitudine dl comisar în proiectul său de Act privind piața unică de anul trecut, cetățenii - noi, europenii - trebuie să se afle în centrul acțiunilor de dezvoltare a pieței unice. Este important să ne amintim acest lucru mâine când vom vota în Parlament cu privire la directiva privind drepturile consumatorilor - o directivă la care am lucrat mulți ani. După cum știm cu toții, textul pe care îl vom vota mâine a fost în mare parte revizuit în funcție de proiectul pe care l-am primit de la Comisie în toamna anului 2008, întrucât aici în Parlament ne concentrăm asupra acelor domenii în care normele comune ale UE vor fi de un real ajutor atât pentru consumatori, cât și pentru întreprinderi. La rândul nostru, am dorit să permitem statelor membre să elaboreze o legislație suplimentară acolo unde aceasta este necesară.
<P>
Mai exact, aceasta înseamnă că respectivii consumatori europeni vor observa modificările în primul rând atunci când vor face achiziții pe internet în magazine online din străinătate. Noua directivă va implica norme uniforme pentru comerțul pe internet în Europa și acest lucru aduce o serie de avantaje consumatorilor. Dați-mi voie să menționez doar trei exemple. În primul rând, toți consumatorii din Europa vor avea la dispoziție un termen de 14 zile pentru a se retrage din contract dacă achiziționează un produs dintr-un magazin online dintr-un stat membru al UE. În al doilea rând, prețul total al produsului trebuie specificat înainte ca respectivul consumator să fie de acord cu achiziționarea produsului. În al treilea rând, trebuie să fie posibilă contactarea cu ușurință a vânzătorului, în cazul în care apar probleme. Un al patrulea aspect care a fost foarte important pentru noi, cei din Grupul Verts/ALE, este asigurarea viabilității acestei directive. Un produs nu este numai ceva ce putem atinge fizic - în prezent include și bunurile intelectuale. Acesta ar putea fi un software sau o piesă muzicală descărcate de pe internet. Prin urmare, sunt foarte mulțumită că produsele digitale au fost incluse acum în text.
<P>
Propunerea, care va fi votată mâine și pe care Grupul Verzilor o poate susține, nu este un act legislativ perfect. Am dorit o directivă mai amplă, mai ambițioasă, precum și să vedem progrese în toate domeniile. Cu toate acestea, politica este și o artă a posibilului, și acest lucru este posibil acum. În linii generale, cred că Parlamentul a obținut un rezultat rezonabil care va aduce avantaje consumatorilor din Europa.
<SPEAKER ID="231" NAME="Kyriacos Triantaphyllides" LANGUAGE="EL">
Dle președinte, ca grup politic, am stabilit principiul prevenirii oricărei diminuări la nivelul drepturilor consumatorilor din Uniunea Europeană, încă de la început. Deși este foarte ambițioasă, propunerea inițială a Comisiei nu a reușit să răspundă tuturor nevoilor consumatorilor din Uniunea Europeană. De aceea unele aspecte ale propunerii de directivă pe deplin armonizată au fost respinse, în momentul în care a devenit clar faptul că aceasta ar echivala cu scăderea nivelului de protecție a consumatorilor din UE.
<P>
Există două elemente deosebit de importante în cadrul propunerii de directivă a Parlamentului. Avem înaintea noastră o propunere complet nouă a Parlamentului, foarte diferită de ceea ce a propus Comisia și cu o perspectivă distinctă de cea a Consiliului. La baza propunerii se află o abordare mixtă, din punctul de vedere al armonizării, lăsând libertate statelor membre, dacă acestea doresc, să stabilească un nivel mai ridicat de protecție a consumatorilor.
<P>
Cel de al doilea element vizează aspectele care nu intră sub incidența directivei. Am insistat, încă de la început, ca serviciile sociale, serviciile medicale și jocurile de noroc să fie excluse din domeniul de acțiune al acestei directive, întrucât acestea nu au nimic de-a face cu legătura dintre comerciant și consumator și implică o abordare diferită. Suntem mulțumiți că acest fapt a fost luat în considerare.
<P>
Sprijinul pentru propunerea Parlamentului nu indică, în nicio situație, un sprijin necondiționat pentru propunerea Comisiei. În schimb, vizăm o poziție coezivă solidă și solicităm Comisiei și Consiliului să ia foarte serios în considerare baza propunerii Parlamentului, în special în ceea ce privește gradul de armonizare și alte dispoziții referitoare la contractele de vânzare.
<SPEAKER ID="232" NAME="Oreste Rossi">
în numele Grupului EFD. - (IT) Dle președinte, doamnelor și domnilor, drepturile clienților reprezintă numai unul dintre multele exemple referitoare la situațiile extrem de dificile în care se găsesc instituțiile europene în elaborarea de acte de mare importanță juridică și economică în acest moment istoric.
<P>
Nu dorim să pierdem toată munca realizată și rezultatele pozitive obținute, de exemplu contribuția amendamentului nostru privind dreptul la recurs, care vizează introducerea unei îmbunătățiri distincte la nivelul activității micilor comercianți, fără a afecta negativ drepturile consumatorilor. Dacă rezultatul negocierilor cu Consiliul va fi de a anula lucrurile bune introduse de raportor și de grupuri în propunerea care a fost necorespunzătoare la început sau dacă rezultatul va fi de a spori nivelul general de armonizare a directivei, nu vom putea decât să votăm împotrivă.
<P>
În orice caz, responsabilitatea pentru această situație nu aparține Parlamentului, ci Comisiei Europene. În privința anumitor aspecte, noi, euroscepticii din Liga nordică suntem pregătiți să spunem "da” unui grad ridicat de armonizare, dar numai dacă acesta coincide cu bunul simț, interesul public, interesele întreprinderilor mici și mijlocii, și, de ce nu, cu prerogativele statelor membre.
<P>
O abordare care ia în considerare toate aceste aspecte a fost necesară de la început pentru o chestiune atât de complexă, precum protecția consumatorului. Salutăm retragerea mai multor amendamente care puneau sub semnul întrebării aspecte soluționate. Este esențială acceptarea de către Consiliu a acestui text care întrunește acordul întregii camere în cazul în care respectă amendamentele convenite.
<SPEAKER ID="233" NAME="Franz Obermayr" AFFILIATION="NI">
(DE) Dle președinte, uneori este mult mai dificil pentru consumatori să înțeleagă consecințele acțiunilor lor, de exemplu atunci când aceștia descarcă un conținut digital. Toată lumea este obișnuită să descarce conținut de pe internet în mod gratuit. Cu toate acestea, în unele cazuri taxele sunt ascunse consumatorilor și, prin urmare, aceștia descarcă un abonament fără a-și da seama, deși nu doreau decât un serviciu unic. Avem nevoie aici de un drept legal de retragere.
<P>
Un alt domeniu care este deschis criticilor este combinarea vânzărilor la distanță și a celor realizate din ușă în ușă, pentru că este mult mai simplu ca oamenii să fie abordați, pe neașteptate, chiar la ușa casei lor. Pe de altă parte, nu trebuie să impunem sarcini inutile întreprinderilor mici și mijlocii, în ceea ce privește contractele negociate în afara spațiilor comerciale. De exemplu, atunci când invită un vânzător sau un frizer în casă cu acordul lor, consumatorii nu au nevoie de o protecție sporită, pentru că, în acest caz, nu este vorba de a fi luați prin surprindere. Prin urmare, avem nevoie de o protecție amplă, adecvată pentru consumatori, dar, de asemenea, este important să luăm în considerare interesele întreprinderilor mici și mijlocii.
<SPEAKER ID="234" NAME="Anna Maria Corazza Bildt" AFFILIATION="PPE">
Dle președinte, compromisul pe care îl avem în față reprezintă un pas foarte bun în direcția corectă. Salut consensul atins cu privire la dreptul la retragere și la cerințele de informare în cazul contractelor la distanță și al celor negociate în afara spațiilor comerciale. Cu toate acestea, trebuie să avem curajul de a continua, în special în ceea ce privește remediile pentru lipsa de conformitate, garanțiile și clauzele abuzive.
<P>
Am ascultat cu atenție argumentele aduse de-a lungul anilor, dar viziunea mea a fost și rămâne armonizarea deplină. Sunt convinsă să normele comune reprezintă situații reciproc avantajoase pentru consumatori și întreprinderi. Transparența, certitudinea juridică și concurența sporesc alegerile libere ale consumatorilor și diminuează birocrația pentru întreprinderi. Dificultatea constă în stabilirea echilibrului.
<P>
Pentru protecția sporită a consumatorului și costurile reduse pentru întreprinderi, Directiva privind drepturile consumatorilor nu ar trebui să devină o luptă decisivă între piață și populație. Și nici nu ar trebui să trăim cu falsa impresie că normele naționale protejează consumatorii, în timp de normele europene aduc avantaje întreprinderilor. Această imagine este greșită. Nu putem evita ca respectivele costuri suplimentare pentru IMM-uri să nu devină costuri suplimentare pentru consumatori.
<P>
De-a lungul procesului, Grupul PPE a adoptat o atitudine flexibilă și constructivă. Stânga a fost rigidă și obstructivă, reducând dezbaterea la un exercițiu de chițibușărie în ceea ce privește dreptul comparativ, negociind între norme naționale. Cred, în schimb, că interesul comun al popoarelor Europei ar trebui să prevaleze. Armonizarea minimă și excepțiile naționale, astfel cum sunt susținute de sociali-democrați, pur și simplu împiedică cetățenii să profite pe deplin de o piață comună. În vremuri de criză, confruntați cu o tendință protecționistă în creștere, este pe cât de ușor, pe atât de iresponsabil să fii populist. Îl susțin pe deplin pe dl Andreas Schwab în munca sa minunată și îi doresc numai bine în negocierile care îl așteaptă.
<P>
Închei prin a spune că Directiva privind drepturile consumatorilor este un punct de reper în relansarea pieței unice, pentru sporirea încrederii, stimularea creșterii, a competitivității și a creării de locuri de muncă, pe care europenii le așteaptă cu nerăbdare.
<SPEAKER ID="235" NAME="Antonio Masip Hidalgo" AFFILIATION="S&amp;D">
(ES) Dle președinte, există puncte fundamentale care încă necesită îmbunătățiri, prin urmare trebuie să transmitem raportul înapoi Comisiei.
<P>
Raportul nu a trecut încă de analiza parlamentară, prin urmare.
<P>
Proiectul inițial nu a fost unul bun. Este ceea ce ne-au spus asociațiile de consumatori la nivel european și național. În special, am o părere foarte bună despre Uniunea consumatorilor din Asturias și despre președintele acesteia, neobositul Dacio Alonso.
<P>
Am reușit să determinăm reanalizarea principiului general al gradului maxim de armonizare din vechiul articol 4. Trebuie să declarăm cu tărie că o armonizare maximă în toate statele membre ar reduce gradul de protecție a consumatorilor, întrucât în multe țări există o mare tradiție privind protejarea drepturilor consumatorilor.
<P>
În orice caz, aș dori să subliniez faptul că este esențial să se asigure că lista de clauze contractuale abuzive nu este exhaustivă, cu alte cuvinte, că fiecare stat membru poate să crească numărul de clauze pe care le consideră inacceptabile și invalide în contractele cu consumatorii; că sarcina probei este inversată, astfel încât comerciantul să trebuiască să demonstreze că respectivele clauze care depășesc domeniul de aplicare al normei au fost negociate individual; și că toate clauzele contractuale sunt exprimate într-un mod clar și comprehensibil.
<P>
Ne opunem în continuare unei armonizări maxime la nivelul clauzelor contractuale abuzive.
<P>
Eurobarometrul indică faptul că 79 % dintre comercianți consideră că armonizarea completă în acest domeniu va avea un efect redus sau niciun efect asupra activităților externe.
<SPEAKER ID="236" NAME="Malcolm Harbour" AFFILIATION="ECR">
Dle președinte, cred că sunteți de acord că am două minute și jumătate pentru că nu sunt prezenți toți colegii. În calitate de președinte al Comisiei, doresc, în primul rând, să îi felicit pe toți deputații care au contribuit la această activitate. Sunt încântat că se află toți aici în această seară, conduși de dl Andreas Schwab, alături de o echipă foarte puternică de raportori alternativi, care au demonstrat un interes și o expertiză deosebite în tot acest domeniu complicat.
<P>
Cred că este corect, așa cum a spus dna Viviane Reding, faptul că respectivii colegislatori trebuie să progreseze acum și să adopte decizii. Timpul care a fost necesar în acest sens este un indiciu al dificultăților politice, atât pentru Consiliu, cât și pentru Parlament. Cred că Parlamentul, ca în cazul multor dosare din trecut, a arătat că poate să găsească un compromis. Cred că Parlamentul ar trebui să voteze amendamentele de mâine, să transmită un semnal politic clar cu privire la ceea ce dorim și, apoi, să transmită chestiunea înapoi la comisia competentă.
<P>
Doresc să mulțumesc Președinției și dnei Győri care a fost cea mai activă susținătoare a Președinției, pentru deschiderea față de poziția noastră, ca urmare a respectivei schimbări. Acest lucru nu înseamnă că ne-am asumat în vreun fel angajamentul de a merge înainte și a încheia negocierile. Cu toate acestea, datorăm cetățenilor și consumatorilor derularea a cel puțin unei ședințe deschise pentru a vedea dacă există o bază pentru un acord. Cred că toți colegii sunt de acord cu acest lucru.
<P>
Având în vedere situația actuală, aș dori să spun, în primul rând, că admir entuziasmul dnei Corazza Bildt, dar nu consider cu adevărat această Directivă a drepturilor consumatorilor drept o etapă de referință. Sincer, cred că este mai mult o etapă preliminară, pentru că sunt încă multe dificultăți de depășit în zona în care ne aflăm în prezent. Cred că este un prim pas atent în direcția abordării armonizării chestiunilor care determină reacții intense și o mare agitație politică. Desigur, consumatorii și organizațiile de consumatori din diferite țări nu doresc să vadă drepturi eliminate. Cred că aceasta a fost una dintre cele mai mari probleme cu care ne-am confruntat.
<P>
Cred că avem un compromis care adaugă valoare pentru consumatori și întreprinderi, în special în domeniile legate de comerțul pe internet și cel transfrontalier. Trebuie să susținem aceste domenii, precum și anumite alte domenii, dar ultima mea remarcă pentru dl comisar este aceasta: avem nevoie disperată de un cadru în care să progresăm în direcția unei mai mari armonizări. Avem serii întregi de inițiative fragmentate, inclusiv documentul dvs. privind contractele cu consumatorii, dar și alte revizii. Avem nevoie disperată de o abordare strategică pe termen lung, care să completeze etapele preliminare în vederea etapei de referință.
<SPEAKER ID="237" NAME="Małgorzata Handzlik" AFFILIATION="PPE">
(PL) Dle președinte, dle comisar, aș dori să încep prin a îi mulțumi dlui Schwab pentru activitatea depusă cu privire la acest proiect. Probabil știe mai bine decât oricine că aceasta nu a fost o sarcină ușoară. Pe parcursul activității noastre cu privire la directivă, am subliniat adesea cât de importantă este aceasta pentru consumatori, dar și pentru comerț și, în special pentru e-commerce (comerțul electronic) și pentru achizițiile transfrontaliere.
<P>
Ceea ce doresc consumatorii care efectuează achiziții online este, mai presus de toate, o garanție că bunurile sau serviciile comandate le vor fi furnizate și că acestea vor corespunde calității declarate. Prin urmare, ar trebui să garantăm că reglementările de protejare a consumatorilor sunt clare și transparente. Pe parcursul acestei dezbateri, așadar, nu ar trebui să uităm de comercianți, care așteaptă reglementări care nu plasează o sarcină excesivă asupra lor. Am reușit oare să reconciliem interesele consumatorilor cu cele ale comercianților în timpul activității derulate cu privire la această directivă?
<P>
Discuțiile care au avut loc timp de aproximativ doi ani ne-au apropiat, cred eu, de acest obiectiv, dar încă nu l-am atins. Consider că în Europa consumatorii vor beneficia mult mai mult de un nivel maxim de armonizare în materie de reglementare. Acest fapt ar simplifica viața companiilor care operează în domeniul e-commerce (comerțului electronic). Cu toate acestea, sunt încântată că, în ceea ce privește mai multe aspecte-cheie, am reușit să găsim soluții care răspund, în mod ideal, nevoilor consumatorilor, ținând seama, în același timp, de realitățile mediului de afaceri. Ca exemplu, aș dori să menționez dispozițiile care prevăd un termen-limită de 14 zile pentru retragerea din contract de către consumatori și, de asemenea, salut amendamentul care asigură oportunitatea pentru comercianți de a face rambursări în cazul în care consumatorul prezintă dovada expedierii. Aceasta este o caracteristică esențială a directivei, care indică faptul că, în anumite cazuri, există și obligații care le revin atât consumatorilor, cât și comercianților.
<P>
În cele din urmă, aș dori să încurajez Consiliul și Comisia Europeană să încerce să găsească un acord ambițios.
<SPEAKER ID="238" NAME="Bernadette Vergnaud" AFFILIATION="S&amp;D">
(FR) Dle președinte, dle comisar, doamnelor și domnilor, aș dori, în primul rând, să îl felicit pe raportor, dl Schwab, precum și pe toți raportorii alternativi, în special pe dna Gebhardt, pentru activitatea derulată.
<P>
Propunerea inițială a Comisiei era, într-adevăr, absurdă, întrucât punea în pericol nivelul de protecție a consumatorilor prin armonizarea completă a acesteia. Acest lucru este justificabil numai câtă vreme armonizarea este în sens ascendent și nu descendent, după cum se propusese.
<P>
Prin urmare, salut majoritatea compromisurilor obținute, care lasă loc posibilității ca statele membre să aplice norme mai stricte dacă doresc acest lucru, garantând un nivel minim ridicat pentru toți consumatorii din Uniune. Astfel, durata maximă a contractului este limitată la 12 luni, informarea privind contractele la distanță sau cele de vânzare online este îmbunătățită, plata fiind solicitată numai după ce perioada de reflecție, stabilită la 14 zile, a expirat.
<P>
Pe de altă parte, este inacceptabilă păstrarea armonizării complete din capitolul V, privind clauzele abuzive. Nu numai că nivelul ales de protecție este nesatisfăcător, dar, de asemenea, acesta este echivalent cu ignorarea realității practicilor frauduloase, dat fiind că acestea implică un nivel de reacție pe care legislația europeană nu îl poate asigura.
<P>
Aceasta fiind situația, eliminarea tuturor posibilităților de manevră din partea statelor membre în acest domeniu pare o mișcare iresponsabilă. Prin urmare, sper ca respectivii colegislatori să prezinte un text echilibrat, care garantează o bază autentică și comună de protecție de înalt nivel.
<SPEAKER ID="239" NAME="Edvard Kožušník" AFFILIATION="ECR">
- (CS) Dle președinte, aș dori, în primul rând, să îmi exprim mulțumirile și să aplaud activitatea dlui Andreas Schwab, care a tratat cele 1 600 de amendamente cu multă abilitate, ajungând la forme sensibile de compromis pentru raport. Sunt încântat că dl Schwab a reușit să păstreze cele două principii fundamentale din propunerea originală a Comisiei: principiul unei "mai bune reglementări” prin simplificarea și actualizarea normelor, astfel încât să fie eliminate barierele de pe piața internă, întâmpinate în fiecare zi de antreprenorii care activează în țările din UE, și cel de al doilea principiu, al atingerii celui mai ridicat grad de armonizare în domeniul dreptului privind consumatorii, eliminând numărul sporit de scutiri aplicate de state în mod individual.
<P>
În pofida faptului că nu am reușit, în final, să ne punem de acord cu privire la armonizarea completă în toate capitolele acestei directive, acest nou aranjament va semnifica un foarte important pas înainte, implicând eliminarea barierelor din calea comerțului transfrontalier și, în analiza finală, o concurență sporită pe piața internă.
<SPEAKER ID="240" NAME="Kurt Lechner" AFFILIATION="PPE">
(DE) Dle președinte, mă tem că voi fi cel care va tăia avântul discuției pe această temă. În pofida multor îmbunătățiri aduse propunerii Comisiei, care au fost introduse în timpul consultărilor cu comisiile, și pentru care trebuie să îi mulțumim, în principal, raportorului, dl Schwab, cred că pachetul actual conține un număr excesiv de reglementări și va sfârși într-o legislație foarte complexă. Aceasta va constitui o situație foarte dificilă pentru întreprinderile mici și mijlocii. În plus, nu va aduce cu adevărat beneficii consumatorilor, va avea un efect foarte redus din punctul de vedere al armonizării și nu ne va permite să progresăm în ceea ce privește piața internă și Europa ca spațiu pentru afaceri.
<P>
Dată fiind perioada scurtă de timp de care dispun, nu mă pot concentra, din nefericire, decât asupra unui punct. Propunerea Comisiei a extins într-o mare măsură domeniul de acțiune al celor două definiții și, în acest caz, a mers prea departe, fapt evident ca urmare a celor 1 600 de amendamente înaintate. A fost dificil să discutăm acest lucru în mod adecvat cu Parlamentul. În plus, Comisia nu a oferit justificări pentru extinderea acestor definiții. Nici în anexe, nici în documentele transmise Parlamentului nu se găsește nicio formă de justificare pentru această situație. Unul dintre cele două cazuri vizează contractele de vânzare la distanță. Din fericire, această extindere a fost retransmisă pentru consultare și a fost modificată, ceea ce reprezintă o mișcare foarte apreciabilă. Cu toate acestea, cel de al doilea caz privește contractele negociate în afara spațiilor comerciale, și aș dori să mă opresc asupra acestuia.
<P>
În viitor, orice contract care este încheiat în afara sediului unei întreprinderi va face obiectul unui set întreg de regulamente și drepturi de retragere, chiar dacă respectivul consumator, după cum tocmai a menționat dl Obermayr, a cerut unui electrician, decorator, zugrav sau dulgher să intre în casa sa. Sunt conștient că există o întreagă serie de excepții la această situație, pe care dvs., dle Schwab, și Comisia le-ați îmbunătățit, atât din punctul de vedere al conținutului lor, cât și al formulării. Cu toate acestea, rămân încă multe capcane juridice nerezolvate, care s-ar putea dovedi dezastruoase pentru microîntreprinderi și micii comercianți și ar putea chiar să pericliteze însăși existența acestora.
<P>
În opinia mea, această parte din propunere este superfluă. Ar putea fi eliminată fără a cauza alte probleme, alături de capitolele 4 și 5. În acest caz, restul propunerii și consultările nu ar fi deloc rele.
<SPEAKER ID="241" NAME="Sylvana Rapti" AFFILIATION="S&amp;D">
(EL) Dle președinte, doresc să le mulțumesc raportorului, dl Schwab, și raportorului alternativ din partea partidului socialist, dna Gebhardt. Doresc să le mulțumesc acestora și, în același timp, să îi laud pentru că au demonstrat multă perseverență și răbdare în atingerea punctului în care ne aflăm astăzi cu dezbaterea, care, cred, asigură o foarte bună bază de lucru pentru dna comisar Reding, ale cărei cuvinte, în opinia mea, ne-au dat motive să fim optimiști.
<P>
Personal, consider că o armonizare minimă este o bază de lucru foarte bună și, concomitent, foarte pragmatică. Eu vin dintr-un stat, Grecia, care a atins un nivel foarte ridicat de protecție a drepturilor consumatorilor. După cum vă dați seama, nu aș vrea ca acest nivel ridicat de protecție a consumatorilor să fie compromis.
<P>
Recunosc că am fost foarte îngrijorată când dl Schwab a vorbit despre armonizare maximă - aceasta fiind prima dată când am auzit de acest aspect. Mi-am amintit de ceea ce am citit într-o revistă: cineva a încercat să creeze cea mai frumoasă femeie din lume folosind ochii unei actrițe, nasul unei cântărețe și gura altei actrițe. Rezultatul a fost monstruos.
<P>
Fac această analogie pentru a demonstra că putem să începem cu cele mai bune intenții, dar să eșuăm în a atinge rezultatul dorit. De aceea consider că armonizarea minimă este baza de lucru corectă.
<SPEAKER ID="242" NAME="Damien Abad" AFFILIATION="PPE">
(FR) Dle președinte, în primul rând aș dori să aplaud activitatea raportorului nostru, dl Schwab, care ne permite astăzi să ajungem la un consens amplu la nivelul tuturor grupurilor politice cu privire la acest text, în pofida unui început problematic.
<P>
Da, Europa ar trebui să însemne progres și rezultate practice, și vedem acest lucru în aceste propuneri referitoare la consumatori. De acum înainte, europenii vor avea dreptul să se retragă din contract atunci când achiziționează produse prin intermediul unor platforme de licitație online, precum eBay.
<P>
Am reușit să prezentăm un text care, pe de o parte, va consolida condițiile-cadru de creștere a schimburilor comerciale transfrontaliere în cadrul Uniunii Europene, și, pe de altă parte, ne va scuti de reducerea nivelului de protecție a consumatorilor în statele membre. în schimb, acest nivel va fi sporit.
<P>
În primul rând, subscriu opiniei potrivit căreia, pentru a consolida ieșirea noastră din recesiune, trebuie să creăm noi surse de creștere economică, și datorită simplificării și raționalizării legislației europene, întreprinderile noastre vor putea beneficia într-o mai mare măsură de potențialul pieței unice. Știați că numai 22 % dintre achizițiile din Europa sunt transfrontaliere? Asigurarea unui cadru de reglementare mai bun pentru întreprinderi reprezintă, așadar, și o contribuție la redresarea economică.
<P>
În negocierea acestui text, am vizat o abordare ambițioasă, dar pragmatică. Principiul a fost simplu: nu există armonizare fără un nivel de protecție echivalent. Acesta este motivul pentru care sunt încântat că am putut menține unele aspecte ale legislațiilor naționale de care consumatorii dintr-un stat membru sau altul sunt foarte entuziasmați. În ceea ce ne privește, în Franța, consumatorii pot continua să profite de protecția oferită de garanția pentru "viciu ascuns” sau de menținerea legislației noastre foarte protectoare cu privire la vânzările din ușă în ușă.
<P>
În plus, arătăm astăzi că Parlamentul European, prin colaborarea partidelor de dreapta cu cele de stânga, poate răspunde nevoilor zilnice ale populației, și salut acest fapt. Soluția este, desigur, o Europă mai unită, dar nu de orice fel. Avem nevoie de o Europă care protejează, care reasigură și care pune la dispoziție oportunități pentru europeni, pentru cetățeni, consumatori și întreprinderi.
<SPEAKER ID="243" NAME="Olga Sehnalová" AFFILIATION="S&amp;D">
- (CS) Dle președinte, în trecut, sloganul "clientul nostru, stăpânul nostru” era adevărat, garanțiile pe viață nu erau excepții, iar calitatea era o chestiune de onoare. Lumea de astăzi este, evident, diferită. Astăzi trebuie să ne gândim la drepturile consumatorului, la protecția consumatorului și la legislația care va asigura aceste aspecte. Satisfacția clientului pare să nu mai fie întotdeauna cea mai bună politică comercială și avem aproape prea multe exemple din viața de zi cu zi care arată mai degrabă o situație opusă.
<P>
De aceea este atât de importantă o dezbatere completă cu privire la această legislație, care să nu determine deteriorarea drepturilor consumatorilor, ci să răspundă unor noi provocări. Trebuie să realizăm cât de diferite sunt punctele de plecare din diverse state ale UE, în ceea ce privește drepturile consumatorilor. Scopul nostru ar trebui să fie de a consolida protecția consumatorilor în acele locuri în care haosul juridic și incertitudinea au prevalat până în prezent, atrăgând tot felul de persoane necinstite și subminând încrederea în piața internă. Pe de altă parte, trebuie să menținem nivelul înalt de protecție a consumatorilor în acele locuri în care acesta există deja într-o formă eficientă. Aceasta este abordarea de bază asumată în Directiva privind drepturile consumatorilor și, prin urmare, susțin pe deplin poziția grupului meu. De asemenea, doresc să le mulțumesc tuturor raportorilor, desigur, pentru efortul depus. Protecția consumatorilor chiar nu se opune intereselor oamenilor de afaceri onești. Este, de fapt, invers.
<SPEAKER ID="244" NAME="Regina Bastos" AFFILIATION="PPE">
(PT) Dnă președintă, aș dori să încep prin a îl felicita pe dl Schwab pentru perseverența în negocierile care ne-au condus la acest compromis important și aș dori să aduc elogii tuturor celor care au contribuit la realizarea acestui raport.
<P>
Nu numai că dorim să asigurăm un nivel ridicat de protecție a consumatorilor europeni, dar dorim și ca întreprinderile europene, indiferent de dimensiunea acestora, să poată asigura consumatorilor din toate cele 27 de state membre bunuri și servicii fără obstacole juridice inutile.
<P>
Această nouă directivă va pune capăt fragmentării legislative care a afectat participarea pe piața transfrontalieră și va impulsiona considerabil piața internă. Subliniez noile dispoziții care privesc furnizarea de informații consumatorilor: informațiile trebuie să fie clare, inteligibile și furnizate la timp.-
<P>
Este, de asemenea, important ca sarcina asigurării respectării cerințelor privind informarea să revină comerciantului. Normele privind contractele la distanță, în special cele încheiate la telefon sau pe internet, vor trebui stabilite, iar consumatorul va trebui protejat prin mecanisme simple și eficiente. Suntem siguri că, odată cu finalizarea negocierilor instituționale, noua directivă va contribui la sporirea competitivității și a dinamismului Uniunii Europene, după cum se poate estima la nivelul economiei globale.
<SPEAKER ID="245" NAME="Antolín Sánchez Presedo" AFFILIATION="S&amp;D">
(ES) Dle președinte, realizarea unei Directive privind drepturile consumatorilor, prin urmare elaborarea unui instrument care va simplifica, rezuma și completa cele patru directive deja existente, este un lucru pozitiv.
<P>
O piață internă caracterizată de un nivel ridicat de protecție a consumatorilor este esențială pentru o creștere sustenabilă și ocuparea forței de muncă.
<P>
Pentru realizarea acesteia în conformitate cu tratatul, statele membre nu trebuie să fie împiedicate să adopte măsuri care sporesc protecția consumatorilor. Prin urmare, armonizarea deplină ar trebui folosită numai cu privire la acele aspecte necesare pentru obținerea unui cadru consistent pentru tranzacțiile transfrontaliere, în vederea adăugării de valoare.-
<P>
Există un consens general în cadrul Comisiei pentru afaceri economice și monetare potrivit căruia serviciile financiare trebuie să fie parte integrală a acestei reglementări, în vederea asigurării depline a orizontalității acesteia, și aceasta ar trebui să fie coordonată cu legislația sectorială la nivelul UE și al statelor membre, astfel încât să nu existe diferențe, fiind, de asemenea, necesară consultarea specialiștilor.
<P>
Această orientare nu se reflectă în mod satisfăcător în text, prin urmare, acesta trebuie ajustat înaintea votului final.-
<P>
De asemenea, încă trebuie să mai facem progrese în direcția unei Carte europene a drepturilor consumatorilor în domeniul serviciilor financiare.
<SPEAKER ID="246" NAME="Alajos Mészáros" AFFILIATION="PPE">
(HU) Dle președinte, dle comisar, doamnelor și domnilor, permiteți-mi să îi mulțumesc dlui Schwab pentru activitatea de valoare pe care a derulat-o. Norme uniforme de protecție a consumatorilor și concepte care înseamnă același lucru peste tot dau cetățenilor încredere și, în același timp, garantează o mai mare certitudine juridică. Toate acestea contează cel mai mult pentru cetățenii și întreprinderile care doresc să își exercite în libertate drepturile în domeniul comercial, pe piața internă. Propunerea raportorului privind însoțirea nivelului minim de armonizare a protecției consumatorilor de o armonizare deplină a normelor tehnice este acceptabilă numai ca soluție de reglementare în situația prezentă. Combinarea armonizării minime cu cea maximă poate deveni o opțiune acceptabilă pentru toți.
<P>
Barierele actuale existente în calea tranzacțiilor transfrontaliere împiedică activitățile comercianților și ale clienților efectuate dincolo de frontierele statelor membre. Statisticile arată că mulți se opun încă achizițiilor UE pe internet și ar fi binevenită și posibilitatea modificării acestei situații. În plus, aș dori să spun, și aici mă gândesc în principal la statele membre din Europa Centrală și de Est, că există o mare nevoie de un cadru de reglementare constructiv și cuprinzător. Un sistem fondat pe norme comune mai transparente consolidează nivelul de sensibilizare a consumatorilor, care, deși nu este încă definitivată în această regiune, este frecventă în Europa Occidentală de mult timp. O politică dezvoltată de protecție a consumatorilor înseamnă, de asemenea, susținerea IMM-urilor. Prin urmare, trebuie să fim atenți să nu le complicăm situația printr-o legislație prea strictă.
<P>
O definire mai precisă a obligațiilor de informare ale comercianților reprezintă un aspect-cheie, care ar contribui la sporirea numărului de tranzacții pe piață care respectă legea și sunt corecte din punct de vedere comercial. Nu este o coincidență faptul că și Președinția maghiară consideră că această propunere de directivă este una dintre prioritățile mandatului său de șase luni. Este simbolică și reprezintă un semnal că Parlamentul a introdus acest raport pe agenda sa de lucru la câteva zile după Ziua Mondială a Drepturilor Consumatorului. Luând decizia corectă, putem facilita situația a aproximativ 500 de milioane de consumatori și a 22 de milioane de întreprinderi de pe piața internă din Uniunea Europeană.
<SPEAKER ID="247" NAME="Seán Kelly" AFFILIATION="PPE">
(GA) Dle președinte, în primul rând permiteți-mi să îl felicit pe dl Schwab și colegii dumnealui pentru munca bună desfășurată timp de peste doi ani. Fără îndoială a fost o mare realizare pentru aceștia. Permiteți-mi să o elogiez și pe dna Győri din partea Președinției maghiare: dumneaei este foarte entuziasmată, este aici toată ziua și este prezentă întotdeauna și la Strasbourg. Nu cred că am văzut pe cineva mai entuziasmat decât dumneaei, până acum.
<P>
Este vorba despre piața internă, armonizare, valoare adăugată: toate foarte importante. Nu avem încă produsul final, activitatea este încă în desfășurare: deosebit de importante sunt chestiunile precum dreptul de retragere, clauzele contractuale abuzive și, în special, clauzele privind flexibilitatea, care asigură flexibilitate guvernelor naționale. Dacă am avea aceleași lucruri în cadrul altor directive, cum ar fi EGF, acestea ar funcționa mai bine. În cele din urmă, aș dori numai să spun că aceasta completează activitatea pe care o desfășor, de exemplu cu privire la Directiva serviciilor și Directiva privind protecția datelor. Prin urmare, reprezintă un progres de valoare.
<P>
(GA) Îl felicit pe dl Schwab pentru finalizarea activității.
<SPEAKER ID="250" NAME="María Irigoyen Pérez" AFFILIATION="S&amp;D">
(ES) Dle președinte, dle comisar, vă rog să îmi permiteți să încep prin a îi felicita pe raportor, dl Schwab, și pe dna Gebhardt, pentru activitatea lor.
<P>
Am o idee generală. Nu este vorba de o sporire a protecționismului, ci, mai degrabă, este un caz de neeliminare a drepturilor care există deja în unele dintre statele membre.
<P>
Acest lucru se întâmplă pentru că, dacă dorim și urmărim să stabilim o adevărată piață internă pentru relațiile dintre întreprinderi și consumatori, trebuie să stabilim, în același timp, și un echilibru între un nivel ridicat de protecție a drepturilor consumatorilor și apărarea competitivității întreprinderilor.
<P>
Acest echilibru implică convenirea asupra unui nivel minim de armonizare, precum și posibilitatea de a permite statelor membre să păstreze sau să adopte norme suplimentare care îmbunătățesc protecția consumatorilor.
<P>
Nu putem permite ca adoptarea unei legislații a UE să însemne un nivel mai scăzut de protecție pentru mulți consumatori și utilizatori.
<P>
Salut faptul că negocierile din Parlamentul European s-au îmbunătățit, dar aș dori să insist asupra menținerii drepturilor deja existente.-
<SPEAKER ID="251" NAME="Cristian Silviu Bușoi" AFFILIATION="ALDE">
Dle președinte, aș dori să îl felicit pe dl raportor, dl Schwab, și echipa acestuia de raportori pentru aviz și de raportori alternativi, pentru activitatea de calitate derulată cu privire la acest raport. A durat mult timp până la alegerea unei direcții care să fie suficient de echilibrată atât pentru consumatori, cât și pentru întreprinderi. Salut întregul compromis care a fost convenit de toate grupurile politice și cred că reprezintă un pas înainte important pentru toți consumatorii din Uniunea Europeană.
<P>
Există îmbunătățiri semnificative, cum ar fi prevederea de cerințe de informare clare în contracte și armonizarea dispozițiilor privind dreptul de retragere. Desigur, este un compromis, deci nu este perfect. Un exemplu este articolul 22 care impune comerciantului să efectueze livrări în alte state membre. Există produse și servicii care, prin natura lor, nu ar trebui incluse aici, și anume bunurile perisabile. De asemenea, este posibil să apară probleme cu produsele digitale. Intenția inițială de promovare a afacerilor transfrontaliere este foarte importantă și foarte bună, și sper cu adevărat ca, pe durata următoarelor negocieri cu Consiliul, să reușim să efectuăm aceste modificări pentru a atinge un rezultat optim.
<SPEAKER ID="252" NAME="Silvia-Adriana Țicău" AFFILIATION="S&amp;D">
Consider că toți consumatorii ar trebui să aibă dreptul de a primi informații înainte de încheierea contractului. Comercianții ar trebui să-i informeze pe consumatori și să obțină acordul acestora, inclusiv cu privire la orice condiție conform căreia o sumă este blocată pe card-ul de credit sau de debit al acestora.
<P>
De asemenea, este important să protejăm consumatorii în privința clauzelor contractuale abuzive. Din păcate, de multe ori, pentru serviciile bancare, pentru asigurări, pentru serviciile de comunicații electronice sau pentru serviciile turistice clauzele contractuale sunt scrise pe verso, cu litere foarte mici, și de multe ori clienții semnează formularul de înscriere sau factura fără însă a citi și clauzele contractuale de pe verso.
<P>
Chiar și în cazurile în care aceștia citesc toate clauzele contractuale și își exprimă dezacordul cu una dintre acestea, clienții nu au putere de negociere. Într-un astfel de caz, primul răspuns primit de consumator este acela că există un contract standard al companiei și că el nu poate fi modificat.
<P>
Autoritățile naționale pentru protecția consumatorilor ar trebui să verifice aceste contracte standard pentru a proteja consumatorii împotriva clauzelor abuzive. <BRK>
<SPEAKER ID="253" NAME="Zuzana Roithová" AFFILIATION="PPE">
- (CS) Dle, aș dori să mulțumesc dlui Andreas Schwab pentru lucrarea excelentă și pentru susținerea propunerilor mele. Faptul că, în anumite condiții, consumatorii dobândesc dreptul la furnizarea de bunuri și servicii comandate pe internet în fiecare stat membru marchează o schimbare semnificativă în ceea ce privește cumpărăturile efectuate online. O treime dintre vânzători refuză să furnizeze bunuri în afara țării, în special către noile state membre.
<P>
Cred, de asemenea, că Consiliul va adopta versiunea noastră de compromis, inclusiv propunerile mele privind o obligație de a indica interoperabilitatea echipamentului electronic și informatic, lizibilitatea condițiilor contractuale, drepturile consumatorilor în cadrul tururilor de vânzări organizate și opțiunea statelor membre de a extinde drepturile consumatorilor, inclusiv garanțiile, la organizații voluntare și întreprinderile mici. Semnificația acestei directive este clară. Asigurarea pentru consumatorul european a unor drepturi neechivoce este cea mai bună modalitate de a stabili schimburi comerciale interne echitabile în UE.
<SPEAKER ID="254" NAME="Vasilica Viorica Dăncilă" AFFILIATION="S&amp;D">
Conform strategiei UE 2020, un nivel crescut al protecției consumatorilor garantează produse de înaltă calitate, dar garantează și încrederea consumatorilor, favorizând astfel eficacitatea piețelor interne.
<P>
Având în vedere drepturile consumatorilor, reglementarea minimă din prezent oferă tuturor statelor membre libertatea de a adapta reglementările de la nivel european la principiile interne, iar această abordare consider că trebuie menținută.
<P>
Uniunea Europeană poate să faciliteze o mai bună armonizare a pieței interne, cu un nivel crescut de protecție a consumatorilor, prin majorarea nivelului minim de armonizare practicat în prezent până la nivelul celor mai bune practici existente la nivel național.
<P>
Cred că sistemul european de răspundere pentru neconformitate trebuie să fie corect, astfel încât protecția consumatorilor și încrederea în piețe să fie îmbunătățite și să favorizeze creșterea duratei de viață utilă a produselor. <BRK>
<SPEAKER ID="255" NAME="Ildikó Gáll-Pelcz" AFFILIATION="PPE">
(HU) Dle președinte, normele în vigoare în prezent privind consumatorii europeni urmează un principiu al armonizării minime. Acestea acordă statelor membre posibilitatea de a aplica derogări, acest fapt în sine reprezentând, în același timp, un dezavantaj concurențial pentru UE. Spre satisfacția mea, dl Schwab a pregătit un astfel de raport excelent. După câțiva ani de negociere, a venit momentul să convenim asupra unui acord pe această temă și, după cum a spus dna ministru Győri, Președinția maghiară va depune eforturi în acest sens. Pentru a reduce fragmentarea pieței interne a UE, avem nevoie de o aplicare mai solidă a drepturilor consumatorilor și de posibilitatea de a permite consumatorilor să ia decizii mai bune, fără a dezavantaja întreprinderile din cauza noii legislații. Piața internă unică necesită norme unice pentru consumatorii europeni. Prin urmare, trebuie să ajungem la un acord în cadrul primei lecturi.
<SPEAKER ID="256" NAME="Viviane Reding">
vicepreședintă a Comisiei. - Dle președinte, trebuie să recunosc că aceasta a fost o dezbatere foarte constructivă în acest Parlament, toate părțile convenind că avem nevoie de o Directivă privind drepturile consumatorilor mai bună, mai constructivă, mai eficientă decât cea de astăzi - și, de asemenea, convenind că, deși este posibil ca directiva elaborată să nu fie chiar perfectă, aceasta este cel puțin mai bună decât cea existentă, care, conform opiniei generale, este departe de a fi perfectă.
<P>
De asemenea, rar am văzut o astfel de unanimitate ca cea de astăzi din Parlament, în aprecierea dlui raportor, Andreas Schwab, și a coraportorilor dumnealui. Sper că această unanimitate va continua, pentru că intrăm acum într-un proces foarte original și avem un termen foarte scurt în care să încercăm să realizăm această lege mai bună, pe care toți deputații care au luat cuvântul, din partea tuturor partidelor politice, doresc să o aibă. În consecință, vă încurajez să dați raportorilor acest raport ca punct de plecare în negocieri. Știu că Președinția maghiară va face tot ce îi stă în putință pentru a duce acest proces către un rezultat pozitiv.
<SPEAKER ID="257" NAME="Enikő Győri">
președintă în exercițiu a Consiliului. - (HU) Dle președinte, dle comisar, doamnelor și domnilor, permiteți-mi să mă alătur celor care au afirmat că această dezbatere a fost excelentă. A fost o dezbatere foarte constructivă și, în numele Președinției maghiare și al experților noștri, aș dori să vă mulțumesc tuturor pentru susținerea acordată și sper că vom putea continua consultările viitoare în aceeași atmosferă. Permiteți-mi să abordez câteva chestiuni specifice care au fost ridicate în timpul dezbaterii. Mulți au recomandat reglementarea listelor de clauze contractuale abuzive. Suntem de acord cu Parlamentul European că există o valoare adăugată în elaborarea unei liste la nivel european. Cu toate acestea, deși legislația în vigoare conține o listă orientativă de exemple, valoarea adăugată ar consta, de fapt, în crearea unei liste europene unice. Nu avem un sprijin suficient din partea Consiliului pe această temă totuși, iar acesta este unul dintre motivele pentru care Consiliul a decis omiterea chestiunii.
<P>
Au fost alte persoane care au întrebat, deși dna Gáll-Pelcz a răspuns la această întrebare în locul meu, de ce ar fi necesară atingerea unui consens la prima lectură. După cum s-a spus, am început negocierile în luna octombrie 2008, în timpul președinției franceze. Pe durata a doi ani și jumătate, am ținut peste șaizeci de reuniuni ale grupurilor de lucru și, prin urmare, consider că nu mai există posibilități de ajustare pentru a oferi soluții minorităților care se opun, și acesta este motivul pentru care a trebuit să hotărâm reducerea semnificativă a domeniului de acțiune al directivei cu privire la contractele la distanță și la cele negociate în afara spațiilor comerciale. Sunt convinsă că domeniul de acțiune redus și, prin urmare, armonizarea vizată vor conduce la obținerea mai rapidă a unui acord și nu văd ce valoare adăugată ar putea rezulta în urma unei eventuale a doua lecturi.
<P>
Poziția preliminară a Parlamentului European este, din mai multe puncte de vedere, apropiată de abordarea generală a Consiliului și, prin urmare, cred că nu ar trebui să continuăm și îi îndemn pe toți să nu rateze această oportunitate de a obține un acord la prima lectură.
<P>
Am apreciat comentariul dlui Harbour privind semnificația situației curente - o etapă preliminară sau o etapă de referință. Dacă vrem să fim realiști - și nu sunt persoana căreia să îi placă să exagereze - cred că este o etapă preliminară și nu una de referință. Ar fi putut fi o etapă de referință, dar condițiile pur și simplu nu erau cele adecvate. O putem considera o etapă preliminară dacă ținem seama de interesele cetățenilor și ale consumatorilor noștri.
<P>
Cu toții știm că există condiții juridice foarte diferite în statele membre. Armonizarea deplină la acest stadiu nu ar fi fost posibilă. Este mult mai bine să avem un domeniu de acțiune redus și, prin urmare, un acord. Acest fapt va contribui cu adevărat la sporirea drepturilor consumatorilor și, prin urmare, ne va ajuta să avansăm către finalizarea pieței unice.
<SPEAKER ID="259" NAME="Andreas Schwab" LANGUAGE="DE">
Dle președinte, chestiunea dacă este sau nu vorba despre o etapă de referință poate fi discutată pe larg. De exemplu, este clar că fondatorii Comunității Europene, cum ar fi Altiero Spinelli, după care am numit sala de ședințe în care ne-am reunit astăzi, au putut aborda mai multe chestiuni fundamentale în Europa. Cu toate acestea, sunt convins că astăzi progresul în Europa ia forma unor pași mici, constructivi. Din acest motiv, aș dori să le mulțumesc tuturor deputaților care au participat la discuție și care au permis realizarea acestui compromis, ca urmare a contribuțiilor lor la amendamente. Un compromis este întotdeauna o oportunitate de stabili un echilibru între diverse interese. Nimeni nu va fi complet satisfăcut, dar toată lumea va fi pregătită să îmbunătățească abordarea care a înregistrat progrese. De aceea consider că suntem pe drumul cel bun.
<P>
Aș dori să profit de această ocazie pentru a îi mulțumi vicepreședintei Comisiei, dna Reding, pentru angajamentul permanent și pentru susținerea și încurajarea acordate atât în cadrul dezbaterii de astăzi, cât și în cadrul multor altor dezbateri. Sper că vom putea continua să ne bazăm de dumneaei în timpul consultărilor cu Consiliul. Aș dori să le mulțumesc președintelui Comisiei pentru piața internă și protecția consumatorilor, dl Harbour, pentru răbdarea cu raportorul și cu ceilalți membri ai Comisiei, și dlui Lehne, președintele Comisiei pentru afaceri juridice. În cazul Consiliului, aș dori ca dna Győri, fostă deputată în acest Parlament, să înțeleagă, în rolul dumneaei de președintă în exercițiu a Consiliului, că Parlamentul European poate fi obligat să modifice propunerea care a fost adoptată de Consiliu la 24 ianuarie. În unele domenii aș dori să merg și mai departe și, prin urmare, în următoarele săptămâni vom derula discuții constructive pentru a găsi o soluție pozitivă. Vă mulțumesc.
<SPEAKER ID="260" NAME="Președinte">
Dezbaterea a fost închisă.
<P>
Votul va avea loc mâine la ora 11.30.
<P>
Declarații scrise (articolul 149 din Regulamentul de procedură)
<SPEAKER ID="261" NAME="Liam Aylward" LANGUAGE="GA">
Salut ceea ce s-a realizat pentru a consolida drepturile consumatorilor în UE. De asemenea, susțin măsurile propuse pentru facilitatea comerțului transfrontalier și măsurile de clarificare a normelor UE privind protecția consumatorilor, în vederea eliminării incertitudinii actuale.
<P>
Transparența și o mai bună informare a întreprinderilor și a consumatorilor ar contribui în mare măsură la încrederea consumatorilor în piață și acest lucru ar încuraja creșterea economică. Acestea fiind spuse, sunt totuși foarte îngrijorat în ceea ce privește unele dintre măsuri și impactul acestora asupra întreprinderilor mici și mijlocii. Deși aceste întreprinderi sunt cu siguranță în favoarea măsurilor care ar crea un cadru juridic mai clar și ar completa mecanismele existente de protecție a consumatorilor, unele dintre acestea sunt îngrijorate că o parte dintre dispoziții ar putea afecta activitățile de zi cu zi ale întreprinderilor. Aceste măsuri pot spori într-o mare măsură birocrația și sarcina administrativă inutilă.
<P>
Pentru a proteja consumatorii, trebuie să fim siguri că nu distrugem întreprinderile și serviciile care satisfac nevoile acestor consumatori.
<SPEAKER ID="262" NAME="Zuzana Brzobohatá" LANGUAGE="CS">
Directiva propusă privind drepturile consumatorilor armonizează, în cadrul unui document juridic, un total de patru directive care vizează contractele negociate în afara spațiului comercial, clauzele nerezonabile din contractele cu consumatorii, protecția consumatorilor în cadrul contractelor la distanță și anumite aspecte ale vânzărilor de bunuri pentru consumatori și ale garanțiilor. Scopul reunirii acestor patru directive este consolidarea pieței interne și promovarea schimburilor comerciale transfrontaliere. Un nivel ridicat de protecție a consumatorilor va consolida calitatea produselor și va spori încrederea consumatorilor, prin urmare, stimulând eficiența pieței interne. Trebuie să respingem încercările de a stipula o perioadă strictă de garanție de doi ani, pentru că această dispoziție ar diminua gradul de protecție a consumatorilor în multe state, întrucât aceste state membre ar trebui să reducă perioada de garanție prevăzută în legislația lor națională, prin urmare slăbind poziția consumatorului. Obiectivul stimulării încrederii consumatorului în achizițiile transfrontaliere, în privința cărora consumatorul se confruntă cu cele mai mari obstacole din punctul de vedere al problemelor de limbă, al lipsei de încredere în sistemul de plată și al lipsei de interes din partea întreprinderii de a vinde la nivel transfrontalier, este corect. Criticile aduse de raportorul Comisiei pentru afaceri economice și monetare, care regretă faptul că legea nu reușește să ia în considerare noile produse care apar prin schimbări la nivelul inovării și dezvoltării de produse, de exemplu produsele digitale, sunt foarte corecte. În domeniul divertismentului și al produselor electronice de consum, produsele care includ software și alte servicii intangibile devin tot mai frecvente.
<SPEAKER ID="263" NAME="Monika Flašíková Beňová" LANGUAGE="SK">
Lipsa de unitate între legile și standardele existente este adesea un factor de descurajare a consumatorilor și întreprinderilor care iau în considerare participarea la comerțul transfrontalier. Consumatorii și întreprinderile întâmpină obstacole în ceea ce privește diferențele de condiții de pe piață.
<P>
Este necesară o armonizare extinsă a contractului în cauză, în vederea menținerii unui nivel ridicat de protecție a drepturilor consumatorilor, în special. Pe lângă variațiile sectoriale, domeniul de acțiune al directivei ar fi limitat, în principal, la contractele negociate în afara spațiilor comerciale. Aceste contracte sunt cele care justifică numărul cel mai mare de tranzacții transfrontaliere.
<P>
De asemenea, chestiunea referitoare la faptul că un anumit contract face obiectul normelor armonizate depinde, în principal, de formularea condițiilor definite. Unele dintre acestea sunt adesea deficiente și nesatisfăcătoare din punct de vedere juridic.
<P>
Există o nevoie reală de asigurare a consumatorilor din toate statele membre ale UE că li se garantează un nivel ridicat de protecție și că se pot bucura de bunuri furnizate și prestate fără obstacole juridice inutile. Acest lucru ar contribui la stimularea încrederii consumatorilor și ar spori interesul întreprinderilor față de tranzacțiile transfrontaliere.
<SPEAKER ID="264" NAME="Liem Hoang Ngoc" AFFILIATION="S&amp;D">
în scris. - (FR) Sunt nerăbdător să îi mulțumesc dlui Schwab și raportorilor alternativi pentru munca acestora. Propunerea inițială a Comisiei era inacceptabilă pentru că intenționa să armonizeze pe deplin normele privind drepturile consumatorilor, fără a le asigura acestora sistematic conformitatea cu cea mai favorabilă legislație națională.
<P>
Cu alte cuvinte, multe state membre ar fi trebuit să elimine din legislația națională dispozițiile care asigurau, de fapt, o mai bună protecție a consumatorilor. În Franța, două culegeri majore de acquis ar fi trebuit abandonate drept urmare: norma privind viciul ascuns și hotărârea potrivit căreia un vânzător la domiciliu nu are dreptul de a solicita plata înainte ca perioada de reflecție să ia sfârșit.
<P>
Cu toate acestea, împreună cu colegii mei socialiști am reușit să modificăm această abordare și să stabilim ca normă o armonizare minimă. De asemenea, am reușit să consolidăm drepturile consumatorilor în multe privințe, în special în ceea ce privește informațiile care trebuie furnizate de vânzător și dispozițiile legate de perioada de reflecție.
<P>
Cu toate acestea, rămâne o problemă: capitolul V. Nu putem accepta ca normele referitoare la clauzele abuzive să fie armonizate integral, pentru că acest fapt ar priva statele membre de capacitatea lor de reacționa atunci când se confruntă cu practici comerciale care se schimbă de la o zi la alta și care, uneori, implică riscuri mari pentru consumatori.
<SPEAKER ID="265" NAME="Tunne Kelam" AFFILIATION="PPE">
în scris. - Studii ale Comisiei arată că unul din trei cetățeni ai UE achiziționează bunuri online, dar că numai 7 % dintre aceștia fac cumpărături transfrontaliere online. 33 % ar fi interesați de achizițiile transfrontaliere. Domeniul este încă nereglementat, iar cumpărarea de bunuri online este complicată, în special în ceea ce privește livrarea și costurile de tranzacție. Propunerea de directivă privind drepturile consumatorilor vizează reducerea complicațiilor pentru acțiunile online. Salut consolidarea drepturilor consumatorilor în ceea ce privește achizițiile online. Avem nevoie de o informare completă despre comercianți, cu numele, adresele și datele de contact ale acestora. Normele din UE trebuie armonizate, astfel încât să nu ne confruntăm cu surprize neplăcute și costuri suplimentare. Salut armonizarea dreptului de retragere în termen de 14 zile. Trebuie să protejăm consumatorii, dar trebuie, de asemenea, să stimulăm economia. Susțin pe deplin eforturile raportorului de a echilibra această situație. Punerea în aplicare a directivei privind drepturile consumatorilor este unul dintre aspectele problemei, cu integrarea deplină și aplicarea pieței digitale unice, piața internă a UE și directiva privind serviciile fiind un alt aspect. UE și statele membre ale acesteia trebuie să se concentreze asupra ambelor chestiuni.
<SPEAKER ID="266" NAME="Siiri Oviir" LANGUAGE="ET">
Adoptarea noii Directive europene armonizate privind drepturile consumatorilor reprezintă, desigur, unul dintre pilonii cei mai importanți pentru o bună funcționare a pieței interne. Directiva armonizată, care reunește o serie de directive privind drepturile consumatorilor, va simplifica considerabil cadrul juridic, va contribui la creșterea încrederii consumatorilor și va încuraja schimburile comerciale transfrontaliere. Pentru a spori transparența schimburilor comerciale sau a lanțului de aprovizionare, în special în cazul comerțului electronic, trebuie să ne asigurăm că datele de contact ale comercianților sunt disponibile, astfel încât consumatorul să îi poată contacta direct, dacă este necesar. Prin urmare, susțin propunerile raportorului în acest sens. Directiva este una echilibrată din punctul de vedere al consumatorilor și al antreprenorilor, și este suficient de flexibilă pentru a include diferențele dintre statele membre. O legislație completă privind protecția consumatorilor nu este încă o realitate în Uniunea Europeană. Totuși aceasta reprezintă un mare pas în direcția unei mai bune protecții a consumatorilor și a unui comerț mai echitabil.
<SPEAKER ID="267" NAME="Marianne Thyssen" AFFILIATION="PPE">
în scris. - (NL) Grupul PPE a subliniat ani la rând, în mod constant, faptul că protecția consumatorilor și finalizarea pieței unice nu reprezintă obiective opuse, ci, de fapt, obiective care merg mână în mână. Instrumentul orizontal codifică și clarifică drepturile și obligațiile consumatorilor și ale comercianților din UE. De asemenea, acesta indică faptul că UE ia serios în considerare respectarea nevoilor consumatorilor din cadrul celor mai vulnerabile grupuri. Deficiențele existente în domeniul achizițiilor online sau al celor transfrontaliere vor fi, în mare parte, eliminate. Acest fapt va crea oportunități nu numai pentru consumatori, dar și pentru IMM-urile noastre, care, de acum înainte, vor observa că este mai ușor să beneficieze de avantajele de scară ale pieței interne. Cu toate acestea, dacă dorim ce este mai bun pentru IMM-urile noastre, nu ar trebui să le impunem acestora sarcini inutile. Prin urmare, trebuie să aducem amendamente favorabile IMM-urilor la propunerea Comisiei. Europa nu ar trebui să se mulțumească cu mai puțin decât aprecierea "cum laude” în examenul privind IMM-urile.
<SPEAKER ID="267" NAME="Giovanni Collino" AFFILIATION="PPE">
în scris. - (IT) Supermarketurile sunt plasate din ce în ce mai departe de casă, iar noi suntem din ce în ce mai puțin dispuși să rătăcim în jurul rafturilor, cu un produs în mână, înconjurați de mirosuri de mâncare proaspătă și de comentariile oamenilor. Achizițiile se fac la o distanță tot mai mare, iar internetul ne-a schimbat acum, în întregime, obiceiurile, în parte pentru că viețile noastre au devenit mult mai agitate. Aceasta este o manifestare specifică, tangibilă a ceea ce manualele numesc "economie globală”. Care este diferența dintre internet și supermarket? Pe internet nu te poți opri să întrebi vânzătorul detalii despre ce produs să alegi și nici nu poți să te întorci la supermarket dacă ceva nu este în regulă cu produsul achiziționat și să iei altul de pe raft, după ce ai arătat casierului bonul fiscal. De aceea Directiva europeană privind drepturile consumatorilor este fundamentală, datorită obligațiilor pe care le impune cu privire la informațiile referitoare la produse și normelor privind produsele care prezintă defecte, care trebuie înlocuite, reparate sau al căror preț trebuie, prin urmare, redus, pentru a asigura că protecția pentru vânzările online nu este mai puțin puternică decât cea pentru vânzările pe loc, în întreaga Europă.
<SPEAKER ID="267" NAME="Lidia Joanna Geringer de Oedenberg" LANGUAGE="PL">
În opinia mea, Directiva privind drepturile consumatorilor este una dintre cele mai importante texte legislative pe care le vom dezbate în prima jumătate a acestui an. Un acces mai bun la informații și o protecție sporită a consumatorilor sunt chestiuni deosebit de importante, de exemplu pentru dezvoltarea unei piețe online și pentru creșterea economică în toată UE. Piața online se dezvoltă încă încet în Europa, în comparație cu Statele Unite, de exemplu, iar țara mea de origine - Polonia - ocupă locul 17 între statele membre ale UE în această privință. Numai 23 % dintre consumatorii polonezi efectuează achiziții pe internet, iar lipsa de încredere pare să fie unul dintre principalele motive care stau la baza acestei situații. Unul dintre cele mai controversate puncte din propunerea de directivă este măsura în care reglementările ar trebui armonizate. Sunt încântată că raportorul din partea Comisiei pentru piața internă și protecția consumatorilor a convenit asupra argumentelor înaintate de grupul meu, Grupul S&D din Parlamentul European, care critică obiectivul Comisiei Europene privind armonizarea deplină care ar împiedica, în realitate, statele membre să adopte standarde mai înalte decât cele prevăzute în directivă. Consider că țările care doresc să mențină standarde mai înalte ar trebui să aibă oportunitatea de a face acest lucru.
<SPEAKER ID="267" NAME="Alexander Mirsky" AFFILIATION="S&amp;D">
în scris. - Din nefericire, drepturile consumatorilor care achiziționează produse industriale sau alimentare sunt mai bine protejate decât cele ale utilizatorilor de servicii de transport, medicale sau de educație. Acest lucru se întâmplă pentru că este dificil de dovedit calitatea inferioară a serviciilor prestate.
<P>
De exemplu, în ceea ce privește linia aeriană din Letonia, Air Baltic, 51 % din aceasta aparține statului și se bucură, în prezent, de monopol. Această situație permite abuzuri la nivelul serviciilor pentru pasageri și al furnizării de servicii. Directorul companiei, dl Flick, nu a considerat adecvat să răspundă întrebărilor adresate de deputații în PE și ignoră, pur și simplu, plângerile din partea publicului. Air Baltic, cu mașinațiunile sale, încearcă să pună Parlamentul European într-o postură negativă. Compania vinde bilete la clasa business pentru aeronave pe care nu sunt prestate servicii adecvate acestei clase. În paralel, Air Baltic ascunde cazurile frecvente de funcționări defectuoase ale aparatelor și, astfel, continuă să pună în pericol viețile a mii de pasageri. Este necesară constituirea unei comisii de anchetă care să analizeze practicile Air Baltic, în caz contrar rezultatele putând fi tragice.
<SPEAKER ID="267" NAME="Ville Itälä" AFFILIATION="PPE">
în scris. - (FI) Propunerea de bază, originală a Comisiei a fost cu adevărat problematică din punctul de vedere al consumatorilor, dar și al întreprinderilor. Raportorul a depus o muncă excelentă totuși, care poate determina realizarea unor pași importanți în direcția unei protecții mai consistente a consumatorilor în cadrul dezvoltării pieței interne, fără a compromite nivelul ridicat de protecție a consumatorilor. Sper că acest lucru va promova vânzările transfrontaliere la distanță. Trebuie să ne amintim totuși că există mulți alți factori care constituie obstacole în calea creșterii comerțului electronic în Europa. În viitor, va trebui să găsim soluții, de exemplu, pentru accelerarea traficului plăților și pentru sporirea eficienței exercițiului de colectare a plăților transfrontaliere, permițând întreprinderilor mici și mijlocii să se aventureze fără ezitare pe piața electronică europeană.
<SPEAKER ID="267" NAME="Daciana Octavia Sârbu" AFFILIATION="S&amp;D">
în scris. - Doresc să îmi exprim mulțumirea că, după votul de mâine, vom putea avea un cadru legislativ care să garanteze o mai bună armonizare a drepturilor consumatorilor din UE. Pe de altă parte, doresc să salut Comisia Europeană pentru inițierea acestui proiect de directivă care să reunească patru directive existente într-un singur instrument legislativ. De asemenea, subliniez faptul că, odată cu implementarea acesteia, în sfârșit putem garanta cetățenilor din cele 27 de state membre ale Uniunii Europene faptul că pot avea încredere într-un nivel ridicat de protecție a consumatorilor. În același timp, vreau să felicit raportorul pentru munca sa și pentru că a adăugat articole esențiale la acest raport, care să reglementeze drepturile celor care cumpără bunuri și servicii online. <BRK>
<SPEAKER ID="267" NAME="Zbigniew Ziobro" LANGUAGE="PL">
Aș dori să le mulțumesc dlui Schwab și celorlalți membri pentru eforturile depuse în privința acestui proiect. Salut eforturile care au fost depuse pentru armonizarea la nivelul UE a reglementărilor privind vânzarea la distanță, care au vizat protejarea consumatorilor și facilitarea condițiilor de operare pentru comercianți. Ceea ce este, fără îndoială, necesar este un compromis care va garanta un nivel ridicat de protecție a consumatorilor și va facilita condițiile pentru furnizarea serviciilor de către comercianți în întreaga UE. Cred că este corectă garantarea unui nivel minim ridicat de protecție a consumatorilor din Uniunea Europeană, cu condiția ca statele membre să poată impune, de asemenea, norme mai stricte pe teritoriul lor, în cazul în care consideră că nivelul de protecție garantat de UE este insuficient. Cu toate acestea, nu trebuie să ignorăm nevoile comercianților, ale căror vieți ar trebui, cu adevărat, ușurate prin armonizarea la nivelul UE a reglementărilor, atât din punctul de vedere al reducerii costurilor, cât și al funcționării. Este, așadar, recomandabil să se formuleze o poziție care va proteja atât interesele consumatorilor, cât și pe cele ale comercianților. Nu va exista nicio îndoială că sporirea siguranței tranzacțiilor și armonizarea reglementărilor vor crește încrederea în vânzările la distanță și vor acționa ca stimulente pentru consumatori în vederea realizării de achiziții la distanță în mod mai frecvent.
