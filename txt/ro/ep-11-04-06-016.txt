<CHAPTER ID="016">
Raportul de țară pentru 2010 privind Fosta Republică Iugoslavă a Macedoniei
<SPEAKER ID="620" NAME="Președinte">
Următorul punct este reprezentat de declarațiile Consiliului și ale Comisiei privind raportul 2010 referitor la progresele realizate de Fosta Republică Iugoslavă a Macedoniei.
<SPEAKER ID="621" NAME="Enikő Győri" LANGUAGE="HU">
Dle președinte, dle comisar, doamnelor și domnilor, mâine veți adopta o rezoluție privind raportul 2010 referitor la progresele realizate de Fosta Republică Iugoslavă a Macedoniei. După cum știți, în concluziile sale din 14 decembrie 2010, Consiliul a reafirmat angajamentul său în unanimitate față de perspectiva Uniunii Europene a țărilor din Balcanii de Vest. Scopul final al acestei perspective este statutul de membru al acestor țări în Uniunea Europeană.
<P>
Vă felicit pentru constatările echilibrate ale proiectului de rezoluție. Textul reflectă obiectiv situația de față și formulează recomandări valoroase. Este regretabil faptul că, în pofida rezultatelor și a progresului, până acum nu i s-a permis FYROM să înceapă negocierile de aderare. Cred că aceasta este o pierdere, nu numai pentru candidat, ci și pentru UE. Sunt încântată de faptul că mesajul central al proiectului de rezoluție a Parlamentului corespunde unuia dintre principiile de bază ale Președinției. Performanțele individuale trebuie să fie întotdeauna recunoscute de către UE.
<P>
În ceea ce privește particularitățile, salutăm faptul că țara a înregistrat realizări semnificative în domenii-cheie ale reformei, cum ar fi funcționarea poliției și sistemul judiciar. Punerea în aplicare a Acordului-cadru de la Ohrid continuă să constituie un element fundamental al democrației și al statului de drept în țară. Un oarecare succes poate fi prezentat și în acest sens, de exemplu, în punerea în aplicare a legii privind limbile. Cu toate acestea, este esențial ca țara să înregistreze realizări suplimentare cât mai curând posibil, în domenii precum dialogul între actorii politici, reforma sistemului judiciar și administrația publică, lupta împotriva corupției, libertatea de exprimare și îmbunătățirea mediului de afaceri. Domeniile în cauză sunt, de asemenea, vizate în detaliu de către rezoluția pe care o veți adopta, iar acestea trebuie să continue, de asemenea, să aibă prioritate printre planurile guvernului de la Skopje.
<P>
Consiliul a recunoscut că Comisia a repetat recomandarea sa ca negocierile de aderare să înceapă cu Fosta Republică Iugoslavă a Macedoniei. În concluziile sale din decembrie 2010, Consiliul a declarat că este gata să revină asupra acestei chestiuni pe durata Președinției maghiare, însă, din păcate, în absența oricăror noi evoluții relevante, Președinția nu a fost în măsură să inițieze acest pas încă.
<P>
În acest moment, trebuie să subliniez faptul că relațiile de bună vecinătate continuă să fie esențiale. Progresul, în general, și în special măsurile luate în direcția integrării europene, pot fi de succes numai dacă există angajament politic la toate nivelurile societății. Cu toate acestea, actorii politici într-o societate democratică au o responsabilitate specială și excepțională, de exemplu, în soluționarea diferențelor de opinie prin mijloace democratice, și anume, dialog și compromis. Prin urmare, facem apel la actorii politici ai Fostei Republici Iugoslave a Macedoniei să reia dialogul lor, nu numai cu scopul de a accelera ritmul procesului de reformă, ci, de asemenea, pentru a asigura maturitatea instituțiilor democratice ale țării lor.
<P>
Perspectiva alegerilor anticipate necesită o atenție specială. Stabilitatea actualei coaliții este remarcabilă, în pofida dificultăților. Ar fi un motiv de îngrijorare în cazul în care următoarele alegeri ar crea linii de surpare în paleta politică. Pentru a reduce acest risc, ar fi important să se anunțe alegeri anticipate pe baza acordului de scară largă care a fost stabilit în Parlament. În timp ce, pe de o parte, aș dori să încurajez Fosta Republică Iugoslavă a Macedoniei, conducerea sa politică și instituțiile, să își intensifice eforturile și să depună eforturi pentru a răspunde așteptărilor cetățenilor lor, pe de altă parte, aș dori să îndemn Comisia și Parlamentul European să continue să acorde atenția corespunzătoare candidatului și regiunii. Niciun alt stimulent pentru asigurarea stabilității și a prosperității țărilor din Balcani aflat la dispoziția noastră nu este la fel de eficace precum o perspectivă europeană și promovarea procesului de aderare. Am încredere că, în cursul Președinției maghiare, va exista un semn concret pentru a dovedi în Balcani că procesul de extindere este ținut în viață, iar acest semn ar putea fi evenimentul decisiv în aderarea Croației, și anume, încheierea negocierilor de aderare a acesteia. Sunt convins că acest lucru ar putea acționa ca un magnet pentru toate țările din Balcani, inclusiv Fosta Republică Iugoslavă a Macedoniei.
<SPEAKER ID="622" NAME="Štefan Füle">
membru al Comisiei. - Dle președinte, sunt recunoscător pentru oportunitatea de a discuta despre situația actuală a procesului de aderare cu Fosta Republică Iugoslavă a Macedoniei. Îi mulțumesc, de asemenea, dlui Vigenin pentru continuarea acestui raport, bazându-se pe pregătirea temeinică a dlui Thaler. Raportul este cuprinzător, corect și stabilește provocările viitoare.
<P>
În ultimii 20 de ani, țara a înregistrat progrese semnificative din două motive. În primul rând, a fost necesar să se depună eforturi mari pentru a depăși problemele dificile și chiar conflictele. În al doilea rând, perspectiva europeană a fost un stimulent important pentru progres. Provocarea de astăzi este de a folosi aceeași formulă - eforturi mari combinate cu un stimulent european - pentru a înregistra progrese în ceea ce privește țara.
<P>
Sunt recunoscător pentru sprijinul acordat de Parlamentul European recomandării Comisiei de a începe negocierile de aderare. Credem că țara este pregătită să se angajeze într-un nivel mai ridicat de integrare cu Europa. Într-adevăr, negocierile de aderare sunt instrumentul nostru cel mai puternic de susținere a reformelor.
<P>
Cu toate acestea, trebuie să vă împărtășesc preocuparea mea cu privire la evoluțiile recente. Recomandarea noastră a confirmat faptul că țara a îndeplinit în mod suficient criteriile politice, dar a subliniat că sunt necesare eforturi suplimentare în majoritatea domeniilor. Evoluțiile înregistrate anul acesta până acum nu au demonstrat progresele așteptate.
<P>
Comisia a cerut în mod constant dialog politic, reforma sistemului judiciar și a administrației publice, combaterea corupției, libertatea de exprimare și punerea în aplicare a Acordului-cadru de la Ohrid.
<P>
Am avut o întâlnire foarte bună cu prim-ministrul Gruevski la Bruxelles, la 24 martie. Am fost de acord să ne intensificăm eforturile pentru ca agenda UE să devină din nou o prioritate pentru țară. Comisia va sprijini și va monitoriza procesul, inclusiv printr-un dialog de aderare periodic între Comisie și guvern.
<P>
În ceea ce privește alegerile, ne așteptăm ca liderii să depună toate eforturile pentru a se asigura că acestea vor fi pe deplin transparente și în conformitate cu cele mai bune standarde internaționale. Calendarul este în totalitate la latitudinea acestora.
<P>
Continuu subliniind că libertatea de expresie este fundamentală și că jurnaliștii trebuie să fie în măsură să își exprime opiniile în mod liber. Comisia așteaptă un proces echitabil și o aplicare neselectivă a legii.
<P>
Lupta împotriva corupției trebuie, de asemenea, să fie continuată în mod susținut. Sunt complet de acord cu atenția acordată acestui subiect în raportul Parlamentului European și salut sugestiile dvs. cu privire la monitorizarea consolidată în acest domeniu.
<P>
Pentru mine, aniversarea de 10 ani a Acordului-cadru de la Ohrid din această vară este o oportunitate de a face un bilanț de punere în aplicare, de a reuni toate comunitățile din țară și de a reînnoii angajamentul de a aborda provocările în curs de desfășurare.
<P>
În sfârșit, în ceea ce privește monitorizarea post-liberalizării vizelor, avem nevoie de o revizuire a măsurilor luate pentru a preveni abuzurile regimului de vize. Țările care beneficiază de acces fără viză la Uniunea Europeană trebuie să ia toate măsurile necesare pentru a limita cererile de azil nefondate.
<P>
2011 este un an important pentru întreaga regiune. Împreună cu dl președinte Barroso vom vizita regiunea, începând de mâine și încheindu-ne vizita în Ohrid sâmbătă. Vom arăta angajamentul nostru față de țările din regiune și, totodată, vom sublinia faptul că acestea ar trebui să depună toate eforturile pentru crearea unui impuls pozitiv pentru extindere. Este important ca Skopje să joace un rol activ. Prin urmare, este esențial ca problema numelui țării să fie soluționată. Ambele părți și-au repetat angajamentul de a găsi o soluție. Aș fi sperat ca acest lucru să se reflecte mai substanțial în runda recentă de negocieri din New York.
<P>
Am ridicat constant această problemă, încurajând ambele părți să rămână pe deplin angajate. Și știu că, în cadrul contactelor lor directe, cei doi prim-miniștri au investit deja eforturi considerabile pentru a ajunge la o înțelegere reciproc acceptabilă. Sper ca aceștia să fie capabili să valorifice aceste eforturi anul acesta. O soluție ar fi un progres major în transformarea anului 2011 într-un an promițător pentru extindere.
<P>
Vă mulțumesc, de asemenea, pentru observațiile și cererile referitoare la Programul IPA. IPA este dovada concretă că nu doar evaluăm și criticăm țările, ci, de fapt, le sprijinim foarte practic în eforturile lor. Prin urmare, sunt pe deplin de acord cu dvs. că acest instrument trebuie să fie folosit cât mai eficient și eficace posibil.
<P>
Iau notă de cererile dvs. pentru finanțare suplimentară în domeniul șomajului, al transporturilor și al mediului, pentru a le adăuga la eforturile noastre permanente.
<P>
Pentru majoritatea componentelor IPA, alegerea proiectelor reprezintă responsabilitatea autorităților naționale. Acest lucru este foarte important pentru procesul de apropriere al țării. În plus, pentru perioada 2011-2013, am introdus, împreună cu autoritățile țării, o abordare pe sectoare. Aceasta înseamnă că ne vom concentra pe sectoarele în care este cea mai mare nevoie de ajutor, și vom planifica pe mai mulți ani înainte. În acest context, sugestiile dvs. sunt o contribuție foarte valoroasă pentru dialogul nostru de programare în curs de desfășurare.
<P>
În concluzie, cred că Comisia și Parlamentul European sunt de acord, în mare măsură, cu privire la realizările țării și la provocările rămase. Sper foarte mult că problema numelui va fi rezolvată într-adevăr în viitorul apropiat, și înainte de hotărârea Curții Internaționale de Justiție, care este așteptată în toamna. Suntem cu toții conștienți că Uniunea Europeană are un rol în furnizarea de stimulente adecvate. Ne aflăm într-un moment critic cu țara. Aceasta fie poate lua calea spre Europa, spre beneficiul nostru reciproc, fie poate rămâne pe loc, în timp ce restul regiunii avansează. Este timpul ca noi toți să ne îndeplinim responsabilitățile și angajamentele.
<SPEAKER ID="623" NAME="Kristian Vigenin" LANGUAGE="BG">
Dle președinte, reprezentanți ai Comisiei și ai Consiliului, doamnelor și domnilor, mi-am asumat responsabilitatea pentru prezentarea Rezoluției Parlamentului European referitoare la raportul 2010 privind progresele realizate de Fosta Republică Iugoslavă a Macedoniei. Aș dori să subliniez faptul că fostul raportor, Zoran Thaler, a făcut o treabă excelentă. Avem în fața noastră un raport obiectiv, care sper că va beneficia de un sprijin larg în timpul votului de mâine.
<P>
În 2011, un nou impuls poate fi dat procesului de extindere în întreaga regiune a Balcanilor de Vest. Croația este pe cale să finalizeze negocierile de aderare. Serbia este pe cale să primească o aprobare de la Comisia Europeană pentru a începe astfel de negocieri. Macedonia trebuie să facă tot ceea ce poate pentru a nu rămâne în continuare în urmă în acest proces.
<P>
Problema-cheie este soluționarea disputei numelui cu Grecia. Alegerile anticipate oferă o oportunitate pentru noul guvern, care va fi format pentru a folosi încrederea electoratului de a lua o decizie definitivă cu privire la această problemă. Trebuie să fie clar că amânarea procesului implică un cost din ce în ce mai mare pentru cetățenii din Macedonia. Sperăm că liderii țării vor fi intrepizi și prevăzători. Medierea poate fi solicitată, de asemenea, din partea Comisiei Europene, astfel încât drumul către aderarea la Uniunea Europeană să poată fi deschis în cele din urmă Fostei Republici Iugoslave a Macedoniei.
<P>
Sperăm că Consiliul va lua în considerare poziția Parlamentului European și că negocierile de aderare vor începe cât mai curând posibil. Cu toate acestea, țara nu trebuie să aștepte pur și simplu, ci trebuie să efectueze toate reformele necesare între timp. Acest lucru va permite negocierile în vederea încheierii mult mai repede pe viitor.
<P>
Procesul de construire a unui sistem politic stabil trebuie să continue. Un element-cheie în acest sens este îmbunătățirea legislației electorale. Împotriva corupției, este necesară adoptarea unui număr sporit de măsuri și a unei legislații mai eficiente, precum și organizarea de reforme ale sistemului judiciar și administrației publice. Așteptăm eforturi serioase în ceea ce privește garantarea libertății și independenței presei.
<P>
Relațiile interetnice sunt un motiv de îngrijorare. Cea de a 10-a aniversare a Acordului cadru de la Ohrid prevede posibilitatea efectuării unei revizuiri a rezultatelor obținute și a sublinierii obiectivelor viitoare, cu implicarea tuturor grupurilor etnice.
<P>
Sper că integrarea europeană și reformele necesare în țară vor transmite mesaje-cheie pentru toate forțele politice principale și că acestea își vor da acordul larg după alegeri, de asemenea.
<P>
Aș dori să închei spunând că Parlamentul European va numi în curând un raportor permanent căruia ne așteptăm sa îi fie arătate respectul și încrederea cuvenite.
<P>
[Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură]
<SPEAKER ID="624" NAME="Bernd Posselt" AFFILIATION="PPE">
(DE) Dle președinte, dle Vigenin, ați vorbit aici în calitate de raportor, și nu ca un vorbitor obișnuit. Sunteți conștient de faptul că țara a introdus reforme masive și a înregistrat progrese uriașe? Instabilitatea vine de la acțiunile Uniunii Europene. UE și Consiliul au fost împiedicate să acționeze de tactica șantajului adoptată de Grecia, care a fost în mod clar abordată de către Președinția maghiară. Știați acest lucru sau credeți într-adevăr ce ați spus?
<SPEAKER ID="625" NAME="Kristian Vigenin" AFFILIATION="S&amp;D">
(BG) Dle președinte, nu știu, dle Posselt, ce nu ați înțeles în discursul meu și ce contrazice raportul actual și punctul de vedere al Comisiei pentru afaceri externe. Nu cred că este necesar să oferim în mod inutil autorităților din Fosta Republică Iugoslavă a Macedoniei posibilitatea de a utiliza declarații precum a dvs. pentru a încerca să transfere vina pentru reformele care nu au fost efectuate și pentru obiectivele care nu au fost realizate asupra Comisiei Europene și a Parlamentului European.
<P>
Cred că raportul încurajează reformele, dar solicită, de asemenea, măsuri suplimentare în continuare, ceea ce este firesc atunci când identificăm probleme reale într-o țară care va fi, eventual, membru al Uniunii Europene.
<SPEAKER ID="626" NAME="Eduard Kukan">
în numele Grupului PPE. - Dle președinte, avem un raport destul de echilibrat și obiectiv în fața noastră și aș dori să le mulțumesc tuturor colegilor care au contribuit la aceasta. Raportul este de o importanță semnificativă pentru viitorul țării și procesul său de integrare europeană.
<P>
Fosta Republică Iugoslavă a Macedoniei a fost o țară candidată din 2005, iar acum, pentru a doua oară, Comisia a recomandat ca negocierile să fie deschise. Sprijinim această recomandare, iar raportul solicită din nou Consiliului să deschidă negocierile imediat. Cred că acesta este un apel în timp util. Fosta Republică Iugoslavă a Macedoniei are nevoie de agenda europeană ca un stimul pentru schimbări pozitive în viitor.
<P>
Acestea fiind spuse, nu ar trebui să acordăm concesii FYROM, însă este necesar să îi motivăm pe politicienii săi să progreseze și să lucreze la agenda europeană. Țara a traversat recent o criză politică, o parte a opoziției boicotând parlamentul. Nu acesta este modul în care discursul politic ar trebui să fie efectuat. Contradicțiile politice trebuie să fie abordate prin dialog, pe baza instituțiilor democratice create în acest scop. Prin urmare, sper că alegerile anticipate solicitate pentru luna iunie 2011 vor contribui la soluționarea situației. Acestea ar trebui să fie transparente, libere și corecte și ar trebui să se desfășoare în conformitate cu toate standardele internaționale aplicabile și cu participarea tuturor partidelor politice.
<P>
Problema cooperării regionale și a relațiilor cu vecinii este deosebit de importantă pentru FYROM și vecinii săi. Sper că principala problemă care a împiedicat țara să demareze negocierile va fi soluționată în curând. În concluzie, permiteți-mi să spun că noi, ca politicieni, trebuie să aducem mai multă viziune și o perspectivă mai largă acestei regiuni. Este de datoria și responsabilitatea noastră să stimulăm schimbări pozitive în această țară.
<SPEAKER ID="627" NAME="Norica Nicolai">
în numele grupului ALDE. - Consecvenți viziunii cu privire la extindere, grupul liberal susține începerea imediată a negocierilor. Nu am dori, domnule președinte, ca Macedonia să se alăture Turciei în cadrul statelor care, parafrazându-l pe Talleyrand, mai mult dansează decât înaintează în aspirația lor europeană.
<P>
Deși acest raport - și țin să mulțumesc fostului raportor Thaler pentru echilibrul și obiectivitatea de care a dat dovadă în redactarea sa - concluzionează că există o serie de îmbunătățiri ale situației în Macedonia, cred că începerea negocierilor va fi una dintre soluțiile care va stimula accelerarea reformelor, crearea unui cadru democratic și o șansă reală pentru această țară de a fi membru al Uniunii Europene.
<P>
Este un paradox că, în această țară, spre deosebire de Islanda, populația este motivată să se atașeze valorilor europene. Acolo, numărul celor care sunt interesați să ne împărtășească aceste valori este foarte redus, în schimb judecata cu privire la performanța conducerii politice nu îi avantajează. Cred că nu trebuie ca această judecată să aibă prioritate.
<SPEAKER ID="628" NAME="Marije Cornelissen">
în numele Grupului Verts/ALE. - Dle președinte, Comisia pentru afaceri externe a emis un raport bun și echilibrat privind progresele înregistrate de Macedonia, și noi, cei din Grupul Verts/ALE, îl vom sprijini cu plăcere. Pe de o parte, acesta este critic la adresa autorităților din Macedonia, și mai mult decât anul trecut. Acestea trebuie să lucreze la stabilitatea politică, să oprească orice provocare a minorităților etnice și a vecinilor și să garanteze libertatea presei și libertatea de exprimare. Pe de altă parte, raportul solicită clar deschiderea negocierilor. Țara respectă criteriile și merită acest lucru.
<P>
Doresc ca Grecia să respecte avizul Comisiei și al Parlamentului și să nu mai blocheze procesul de aderare. Poate pune frânele la decizia finală, în cazul în care vrea cu adevărat acest lucru. Sper foarte mult că Macedonia va continua să depună eforturi pentru a deveni o democrație europeană matură, indiferent de ceea ce face Grecia. Dialogul de aderare pe care dl comisarul Füle tocmai l-a menționat sună promițător în această privință. Reforma este un lucru bun, în orice caz.
<SPEAKER ID="629" NAME="Charles Tannock">
în numele Grupului ECR. - Dle președinte, în acest an, sărbătorim 30 de ani de când țara dvs., Grecia, a devenit membră a UE. Ca un filoelen confirmat, cred că Grecia a contribuit masiv la Uniunea noastră. A câștigat, de asemenea, multe, așa că motivul pentru care Grecia ar continua să nege aceleași beneficii vecinei sale, Macedonia, pur și simplu pe baza denumirii sale, mă depășește pe mine și pe mulți din țara mea.
<P>
Este timpul ca alte state membre să adopte o poziție mult mai fermă cu Grecia pe această temă. După ce a primit un pachet masiv de refinanțare a datoriei de la UE pentru a preveni economia sa bazată pe euro de la colaps, Grecia nu se regăsește acum în poziția de a bloca întregul proces de extindere cu statul vecin al acesteia. Macedonia, în calitate de candidat, a așteptat mult timp și cu răbdare pentru începerea negocierilor de aderare. Ar fi un dezastru acum dacă întârzierile continue ar avea ca rezultat întoarcerea Macedoniei și renunțarea la ambițiile sale de aderare la UE și NATO.
<P>
Aceasta este o amenințare reală având în vedere fragilitatea politică internă a Macedoniei și alegerile sale iminente. Trebuie să transmitem un semnal puternic de sprijin pentru forțele de reformă și progres în Macedonia. Nerealizarea acestui lucru ar răsuna negativ în toată regiunea Balcanilor de Vest, o regiune în care perspectivele de aderare la UE sunt liantul care unește aceste țări fracționare.
<SPEAKER ID="630" NAME="Nikolaos Chountis" LANGUAGE="EL">
Dle președinte, suntem în favoarea extinderii Uniunii Europene pentru a include toate țările din Balcani, dacă doresc acest lucru. Cu toate acestea, aș dori să subliniez, pe baza progresului în extindere până în prezent, că o cooperare cu aceste țări și procedura de aderare - în special în perioade de criză economică - ar trebui să contribuie la dezvoltarea durabilă și prosperitatea economică și socială a țărilor candidate la extindere și a Uniunii și a cetățenilor lor, și nu la impunerea de politici economice care plonjează aceste țări în recesiune, cresc șomajul și reduc drepturile sociale. De asemenea, dle comisar, cred că procedura de aderare ar trebui să fie efectuată cu respectarea dreptului internațional și a procedurilor internaționale, în acest caz, cu respectarea și sprijinirea procedurii de a găsi o soluție general acceptabilă la problema numelui, sub egida ONU.
<P>
Aceasta este o problemă importantă și ar trebui să fie rezolvată înainte de începerea negocierilor de aderare. Forțele politice din FYROM ar trebui să ia măsurile necesare și să evite retorica și practicile care exacerbează problema. Voința lor politică, în ceea ce privește dacă doresc sau nu o procedură de aderare, va fi judecată din acest punct de vedere și nu în funcție de misiunile militare, cum ar fi Afganistanul, ceea ce, din nou, raportul consideră a fi o realizare a acestei țări.
<SPEAKER ID="631" NAME="Nikolaos Salavrakos" LANGUAGE="EL">
Dle președinte, dl Zoran Thaler, care a acționat în calitate de raportor privind Fosta Republică Iugoslavă a Macedoniei, nu mai este cu noi în urma plângerii grave pe care am citit-o cu toții în Sunday Times. În opinia mea, acesta se bucură de prezumția de nevinovăție. Cu toate acestea, având în vedere acuzațiile aduse împotriva sa, prezentul raport privind FYROM nu beneficiază de o prezumție de credibilitate. Într-o scrisoare adresată Președintelui Parlamentului din 22 martie, am solicitat ca raportul să nu fie supus la vot înainte de comunicarea rezultatele anchetelor în urma deschiderii procedurii de conciliere.
<P>
Fac apel, prin urmare, la fiecare deputat să se abțină de la acest vot, pentru a menține integritatea și credibilitatea Parlamentului. Personal voi face acest lucru. Cu toate acestea, trebuie să atrag atenția, în orice caz, că nu sunt de acord cu poziția adoptată de către dna Győri, dar consider realiste opiniile dlui Füle și ale raportorului adjunct.
<P>
Aceștia au subliniat faptul că această țară este plină de corupție, cu niciun plan la orizont, și că relațiile între diferitele grupuri etnice și disputa cu Grecia asupra chestiunii numelui rămân. Prin urmare, trebuie luat în considerare cu atenție acest punct în raport.
<SPEAKER ID="632" NAME="Dimitar Stoyanov" AFFILIATION="NI">
(BG) Dle președinte, voi fi de acord, într-o anumită măsură, cu ceea ce a spus dl comisar Füle, și anume, faptul că putem vedea progrese tangibile în dezvoltarea Macedoniei, pe măsură ce avansează spre Uniunea Europeană. Cu toate acestea, rămân, de asemenea, numeroase probleme nerezolvate.
<P>
De exemplu, cazul privind înregistrarea organizației non-guvernamentale bulgare "RADKO” a fost pe rol timp de ani de zile în fața Curții Supreme a Republicii Macedonia. Având în vedere această înregistrare și respingerea acesteia, pentru a fi mai precis, "RADKO” a câștigat un caz aici, în clădirea Curții Europene a Drepturilor Omului, foarte aproape de Parlamentul nostru, pentru care Macedonia a fost condamnată.
<P>
Oamenii care se consideră bulgari, la care mă voi referi în continuare ca "un grup etnic bulgar” pentru a fi mai ușor de înțeles, chiar dacă aceasta nu este o definiție precisă, sunt în continuare singurul grup etnic din Macedonia fără un partid politic înregistrat. Acesta este rezultatul represiunii care are deja loc de 20 de ani împotriva oricui declară că se consideră de cetățenie bulgară. Aceasta a ajuns în punctul în care aceste persoane nu mai doresc să formeze un partid politic ca toate celelalte grupuri etnice din Macedonia.
<P>
Cred că aceste aspecte sunt extrem de importante și trebuie să fie soluționate, deoarece acestea fac parte din criteriile politice pe care, în opinia mea - și în această privință nu vor fi de acord cu dl comis - Macedonia nu le-a îndeplinit. Până când aceste probleme sunt soluționate, nu este posibil să se inițieze nicio nouă fază în cadrul negocierilor privind aderarea Macedoniei la Uniunea Europeană.
<SPEAKER ID="633" NAME="Marietta Giannakou" AFFILIATION="PPE">
(EL) Dle președinte, am ascultat Comisia; raportul Comisiei de data aceasta este mult mai critic decât data trecută și știm cu toții ce se întâmplă în interiorul țării. Cu toate acestea, am ascultat colegi deputați care au prezentat teorii fără precedent. Teorii precum cea potrivit căreia, întrucât Grecia este în criză economică, ar trebui să spună "da” la indiferent ce vrea altcineva. Aș dori să subliniez pentru colegii mei deputați că, atât timp cât Grecia este în criză economică, niciun guvern nu va fi de acord să înceapă negocierile în cadrul Consiliului, iar dovada de bună-credință a Greciei a fost demonstrată atunci când a aprobat candidatura acestei țări.
<P>
În consecință, fie problema privind numele, care este folosită ca acoperire pentru propagandă și eforturile pentru a pune pe primul loc situația politică actuală, va fi soluționată, fie negocierile nu vor începe, și niciun guvern grec nu va fi de acord cu aceasta. De asemenea, doresc să le spun colegilor mei deputați că există numeroase țări care au împiedicat alte țări - pe perioade lungi de timp - să adere la Uniune. Grecia nu poate fi, prin urmare, condamnată pentru exercitarea dreptului său absolut în temeiul tratatelor în cadrul Consiliului.
<SPEAKER ID="634" NAME="Hannes Swoboda" AFFILIATION="S&amp;D">
(DE) Dle președinte, dnă Győri, dle Füle, am fost unul dintre primii sau, poate, primul raportor privind Macedonia din acest Parlament și privesc cu regret modul în care situația a evoluat și nu a evoluat. După aceasta, am devenit raportor pentru Croația, iar acolo se poate vedea o diferență clară. Croația a avut probleme cu vecinii săi, inclusiv Slovenia, însă Croația a depus eforturi pentru a soluționa problemele. Dacă Macedonia nu depune eforturi suficiente pentru a soluționa dificultățile sale, deși nu vreau să învinuiesc numai o parte, atunci, cel puțin, aceasta este problema Macedoniei. Să fim sinceri. Nu se poate da țării un sentiment mai mare de identitate prin ridicarea unei statui a lui Alexandru cel Mare în fiecare piață sau numind aeroportul Alexandru cel Mare. Trebuie să ai un interes în soluționarea problemelor.
<P>
De ce este acest interes important? Dl Füle s-a referit la Acordul-cadru de la Ohrid, care a reprezentat progrese majore. Cu toate acestea, cu cât mai puține eforturi depun țara și guvernul pentru a pune în aplicare reforme interne și pentru a găsi o soluție împreună cu Grecia, cu atât mai mult populația albaneză a țării va spune: "Ce facem în această țară atunci când nu avem cu adevărat nicio opțiune de a adera la Uniunea Europeană?” Acesta este motivul pentru care este atât de urgent ca Macedonia să lucreze împreună cu Grecia pentru a soluționa problema.
<SPEAKER ID="635" NAME="Andrey Kovatchev" AFFILIATION="PPE">
(BG) Dle președinte, dnă Győri, dle comisar, aș dori, de asemenea, să îi mulțumesc dlui Vigenin pentru prezentarea bună a acestui raport. Voința politică a Uniunii Europene este ca toate țările din Balcanii de Vest să fie rapid și cu succes integrate în Uniunea Europeană și ca acestora să li se acorde statutul de membru deplin al familiei europene.
<P>
Problemele care s-au acumulat istoric, în special în Balcani, pot fi soluționate numai printr-o integrare europeană. Acest lucru ar permite frontierelor din această parte a Europei să se transforme dintr-un semn de diviziune într-un semn de unitate, precum în cazul de față, de exemplu, între Franța și Germania.
<P>
Rezoluția ia în considerare și salută progresele înregistrate de această țară, în special în sectorul economic. Cu toate acestea, subliniază faptul că țara trebuie să completeze secțiunea rămasă din drumul spre statutul de membru cu drepturi depline.
<P>
Rezoluția menționează, de asemenea, zonele cu probleme. Acestea sunt relațiile politice și interetnice, relațiile de bună vecinătate, starea de libertate a mass-media și drepturile tuturor cetățenilor, indiferent de originea lor etnică declarată. Îndeosebi cei care declară în mod deschis originea lor etnică bulgară sunt uneori supuși discriminării.
<P>
Rezoluția menționează, de asemenea, importanța prezervării patrimoniului cultural și istoric, care este o valoare europeană importantă. Este bine că această rezoluție menționează în mod explicit situația în ceea ce privește monumentele culturale etnice bulgare din Macedonia. Încrederea este construită prin respectarea faptelor istorice și nu prin manipularea provocatoare, inutilă și denaturarea adevărului.
<P>
Îmi doresc sincer ca cetățenii Macedoniei să depășească rapid problemele din trecut, astfel încât să îi putem primi ca cetățeni cu drepturi depline ai Uniunii Europene. Cu toate acestea, acest proces de depășire a problemelor se realizează prin voința politică de a rupe legăturile cu persoanele care au servit în fostele servicii secrete comuniste iugoslave, infiltrate și angajate în acte de provocare în viața politică, economică și socială și în mass-media din Macedonia, la fel cum s-a întâmplat, desigur, în alte țări est-europene.
<SPEAKER ID="636" NAME="Maria Eleni Koppa" AFFILIATION="S&amp;D">
(EL) Dle președinte, cu câteva zile în urmă, guvernul dlui Gruevski a anunțat alegeri anticipate. În mijlocul protestelor cu privire la încălcarea independenței presei, a independenței sistemului judiciar și a planului de dezvoltare urbană Skopje 2014, într-un moment când dialogul politic stagnează, dl Gruevski încearcă o retragere în avans.
<P>
În cazul în care problema nesoluționată a numelui se adaugă la acest mediu intern nefericit, acest lucru va încerca grav perspectivele europene ale acestei țări. Guvernul elen a dovedit în mod repetat că dorește să închidă acest capitol o dată pentru totdeauna, prin intensificarea contactelor bilaterale la nivel prim-ministerial. Din păcate, până acum, nimic pozitiv nu a decurs din aceasta, nu din vina Greciei.
<P>
În acest cadru, dl Gruevski joacă jocuri pre-electorale și încearcă să convingă opinia publică internațională că Grecia este cea care inventează lucruri noi cu privire la problema numelui, împiedicând, astfel, în mod constant orice soluționare a disputei. Responsabilitatea pentru viitorul european al acestei țări este în mâinile sale și acesteia i se solicită să își asume responsabilitățile.
<SPEAKER ID="637" NAME="Anna Ibrisagic" AFFILIATION="PPE">
(SV) Dle președinte, întrucât am doar un minut, voi menționa un singur punct. Ce am învățat până acum din extindere este că reformele reale încep numai după demararea negocierilor. Nu este cazul ca mâine, de îndată ce vom iniția negocierile cu Macedonia, să și încheiem acest proces. Acesta este doar începutul.
<P>
Vor exista apoi numeroase oportunități pentru a bloca țara, dacă Grecia ar dori acest lucru, însă blocarea țării acum în această situație, și cu localizarea geografică specifică a acestei țări, este un act total iresponsabil. Macedonia se află într-o poziție foarte sensibilă. Prelungirea așteptării acestei țări ar trimite semnale greșite. Aceasta ar contribui doar la creșterea naționalismului și la consolidarea forțelor negative pe care ne dorim să le combatem prin extindere.
<SPEAKER ID="638" NAME="Anna Záborská" AFFILIATION="PPE">
(SK) Dle președinte, pe traseul de la Strasbourg la Bruxelles, trecem de două ori prin Luxemburg. În primul rând prin statul suveran Luxemburg, și apoi prin regiunea belgiană cu același nume. În cazul în care belgienii ar fi urmat logica elenilor în momentul înființării UE, aceasta nu ar exista astăzi.
<P>
Macedonia este pregătită să înceapă discuțiile privind aderarea la UE. Cu toate acestea, dacă dorește să continue pe o cale democratică, va avea nevoie de ajutorul nostru și de solidaritate, la fel cum Grecia a avut nevoie recent. Respect pe deplin dreptul de veto al fiecărui stat membru atunci când vine vorba de acceptarea noilor membri. Aș dori, cu toate acestea, să fac apel la deputații din Grecia, să arate bunăvoință și să sprijine nu numai acest raport, ci, de asemenea, amendamentul care restabilește referirea la limba macedoneană în text ca fiind una dintre limbile oficiale.
<SPEAKER ID="639" NAME="László Tőkés" AFFILIATION="PPE">
(HU) Dle președinte, realizările Macedoniei în ceea ce privește integrarea europeană au fost deja foarte apreciate de către raportul de țară din februarie anul trecut. Decizia relevantă a Parlamentului European a cerut încă o dată soluționarea dezbaterii numelui și începerea imediată a negocierilor de aderare. Consider că este inacceptabil, și chiar de-a dreptul scandalos, faptul că nu a existat niciun progres substanțial în acest sens nici în cursul anului trecut. Acest lucru subminează credibilitatea UE înseși. UE, precum și Președinția maghiară, numără aderarea țărilor din Balcani, inclusiv Croația și statul macedonean, printre prioritățile sale. Solicit Parlamentului, Consiliului și Comisiei să sprijine, indiferent de numele țării, începerea cât mai curând posibil a negocierilor de aderare ale Macedoniei.
<SPEAKER ID="640" NAME="Csaba Sándor Tabajdi" AFFILIATION="S&amp;D">
(HU) Dle președinte, sunt de acord cu cei care au subliniat că există responsabilitate reciprocă. Uniunea Europeană, Consiliul European este responsabil pentru amânarea negocierilor de aderare și, prin urmare, pentru privarea sa de unul dintre instrumentele cele mai importante pe care le deține, și anume, stabilizarea regiunii, și la fel de responsabilă este și conducerea macedoneană deoarece crede că, în cazul în care negocierile de aderare nu încep, nu are nevoie să continue reformele menționate de dna ministru Győri și dl comisar Füle. Și, în ceea ce privește numele, trebuie să spun că, în calitate cetățean din Europa Centrală, cetățean maghiar, consider acest litigiu între Grecia și Macedonia extrem de absurd. Consider inacceptabilă inflexibilitatea ambelor părți. Mă întreb cum ar fi reacționat Uniunea Europeană dacă, de exemplu, Ungaria ar fi avut obiecții cu privire la aderarea României în anul 2007. Nu a existat nici cel mai mic risc ca acest lucru să se întâmple în Ungaria, și cer, prin urmare, ambelor părți să exercite rezonabil auto-controlul.
<SPEAKER ID="641" NAME="Katarína Neveďalová" AFFILIATION="S&amp;D">
(SK) Dle președinte, nu se poate nega faptul că Macedonia a înregistrat un progres substanțial în cursul anului trecut. Cu toate acestea, există încă loc pentru îmbunătățiri în domenii-cheie. În opinia mea, cele mai importante cerințe sunt de a asigura independența justiției, nivelul de libertate de exprimare în mass-media, o societate civilă mai puternică și un dialog politic mai bun.
<P>
Biroul mediatorului a avut considerabil mai multă activitate pe parcursul anului trecut, însă numărul recomandărilor sale acceptate de administrația publică a scăzut. Prin urmare, sunt de acord cu opinia Comisiei potrivit căreia poziția mediatorului trebuie să fie consolidată.
<P>
Cu toate acestea, salut succesul înregistrat în domeniul îmbunătățirii protecției minorităților și a drepturilor culturale. Macedonia a redus substanțial numărul de romi fără documente personale. Din păcate, condițiile de trai sunt încă mizerabile și aceștia continuă să se confrunte cu discriminarea. După cum știm cu toții, aceasta este o chestiune care nu se aplică numai pentru Macedonia. Situația romilor ne confirmă tot mai mult că aceasta este o problemă pan-europeană.
<P>
În pofida problemelor, Macedonia rămâne o țară stabilă în regiune, care se bucură de relații bune cu statele vecine, și cred că se situează într-un punct bun pe drumul său către UE.
<SPEAKER ID="642" NAME="Jaroslav Paška" AFFILIATION="EFD">
(SK) Dle președinte, Fosta Republică Iugoslavă a Macedoniei a fost mult timp interesată de aderarea la UE. Potrivit informațiilor disponibile, țara este acum gata pentru a începe discuțiile de aderare, întrucât a îndeplinit în mod suficient criteriile politice necesare, realizând progrese în reforma administrației publice, a sistemului judiciar și a forțelor de poliție. Sistemul politic pare să fie stabil, partidele politice comunică între ele, iar poziția minorităților s-a îmbunătățit, de asemenea. Anumite rezervări pot fi încă ridicate în ceea ce privește independența sistemului judiciar, lupta împotriva corupției și libertatea de exprimare în mass-media, toate având un impact negativ asupra mediului de afaceri și a fluxului de capital străin.
<P>
Cu toate acestea, au fost realizate progrese în domeniul armonizării legilor și a politicilor și, în special, cu privire la libera circulație a mărfurilor, legea privind societățile comerciale și serviciile financiare și, de asemenea, în domeniul justiției, al libertății și al securității. Prin urmare, sunt sigur că cetățenii Fostei Republici Iugoslave a Macedoniei se așteaptă acum, pe bună dreptate, ca Europa liberă să le ofere mâna prieteniei. Haideți să avem încredere să le deschidem acestora ușile Uniunii Europene.
<SPEAKER ID="643" NAME="Georgios Koumoutsakos" AFFILIATION="PPE">
(EL) Dle președinte, în acest Parlament, sprijinim toate perspectivele europene ale Fostei Republici Iugoslave a Macedoniei. Noi - și în special deputații europeni eleni - dorim, de asemenea, soluționarea problemei de lungă durată a numelui acestei țări.
<P>
Acestea sunt două obiective care, în mod implicit, sunt strâns legate, dar care nu se desfășoară în paralel, dle comisar. Credeți că aceste două obiective interconectate vor fi atinse dacă vom sprijini începerea imediată a negocierilor de aderare dintre această țară și Uniunea Europeană mâine? Pot să vă asigur că acestea vor aduce exact contrariul: vom oferi guvernului Gruevski un stimulent pentru o intransigență și mai mare, prelungind astfel impasul în negocierile privind numele și, prin urmare, înghețând în continuare perspectivele de aderare ale acestei țări.
<P>
Dacă adoptăm acest raport mâine, acesta va fi, prin urmare, un mesaj greșit, politica greșită și mișcarea greșită, motiv pentru care voi vota împotriva raportului mâine.
<SPEAKER ID="644" NAME="Bernd Posselt" AFFILIATION="PPE">
(DE) Dle președinte, asemenea dlui Swoboda, aș dori să fac o comparație între Croația și Macedonia. Ambele țări au un record exemplar în ceea ce privește minoritățile. Minoritățile din ambele țări sunt toate reprezentate în guvern, ceea ce nu este cazul în majoritatea statelor membre ale UE. Cu toate acestea, există o diferență. În Croația, opoziția a adoptat în mare măsură o abordare constructivă. În Macedonia, opoziția socialistă a folosit tactici brutale de blocare. Regret faptul că unii membri ai acestei adunări s-au transformat astăzi în instrumente ale opoziției socialiste în timpul campaniei electorale.
<SPEAKER ID="645" NAME="Štefan Füle">
membru al Comisiei. - Dle președinte, după cum se menționează în proiectul de rezoluție pe care îl discutăm astăzi și în raportul Comisiei din noiembrie 2010 privind progresele înregistrate, țara a îndeplinit în mod suficient criteriile politice. Cu toate acestea, trebuie să mențină ritmul procesului de reformă în toate domeniile. Acesta este un aspect critic, într-adevăr. Astfel cum a arătat discuția, suntem cu toții de acord asupra acestui punct important.
<P>
Așa cum am spus deja, ne aflăm într-un moment critic cu țara. Acesta trebuie să continue pe calea spre Europa în timp ce restul regiunii avansează. Conducerea țării trebuie să se concentreze asupra viitorului pentru beneficiul cetățenilor săi. Aceștia vor beneficia de tot sprijinul nostru în acest demers.
<P>
Permiteți-mi să fac încă o remarcă, pe care o consider importantă pentru țara pe care o dezbatem și pentru întreaga regiune. Nu este prima dată când am văzut că un partid reprezentat într-un parlament a ieșit și a boicotat activitatea parlamentului. Permiteți-mi să îmi exprim opinia personală; acest lucru este inacceptabil. Cred că toate țările aspirante și țările candidate trebuie să utilizeze instituțiile democratice pentru a le consolida, nu pentru a le submina. Acestea trebuie să învețe că democrația trebuie să fie exercitată în cadrul instituțiilor democratice, și nu în afara acestora.
<P>
Sper foarte mult că o să mi vă alăturați în a trimite un mesaj puternic pentru țările din regiune privind faptul că partidele politice, indiferent dacă acestea sunt de stânga sau de dreapta, ar trebui să folosească caracterul incluziv al procesului pentru a lucra împreună la agenda europeană, și nu ar trebui să își manifeste disputa în stradă.
<SPEAKER ID="646" NAME="Enikő Győri" LANGUAGE="HU">
Dle președinte, dle comisar, doamnelor și domnilor, permiteți-mi să răspund la un aspect, și anume problema numelui țării, și permiteți-mi să încep prin a afirma că eu simpatizez profund cu nemulțumirea, și chiar furia deputaților cu privire la această problemă. Nu e nimic mai rău decât o situație în care ne împotmolim într-o anumită chestiune, și chiar dacă țara îndeplinește criteriile de performanță, nu putem să recunoaștem acest lucru. Trebuie să spun că eu consider menținerea unor relații de bună vecinătate ca fiind esențială, iar extinderea este posibilă numai respectând acest lucru. O parte din aceasta ar trebui să fie ca părțile să ajungă la o soluție reciproc acceptabilă prin negocieri, sub auspiciile ONU.
<P>
Consiliul salută dialogul la nivel înalt în curs de desfășurare și așteaptă cu interes rezultatele. În prezent, toată atenția se concentrează asupra cauzei în curs de desfășurare în fața Curții Internaționale de Justiție, unde argumentele prezentate oral au fost auzite între 21 și 30 martie. Decizia finală este prevăzută pentru septembrie 2011. Cu toate acestea, faptul că disputa numelui rămâne nesoluționată și prelungirea negocierilor până acum fără succes nu trebuie să fie o justificare pentru încetinirea reformelor în țară. Președinția maghiară a desfășurat negocieri bilaterale în profunzime cu părțile interesate înainte de începerea mandatului său de Președinție, și le-a încurajat pe acestea să găsească o soluție. Acestea sunt cele care trebuie să găsească această soluție. Deși toată lumea este liberă să acorde ajutor, în cele din urmă depinde de acestea.
<P>
Prin urmare, încurajăm în continuu acest dialog și această căutare în vederea unei soluții. Mi-ar părea nespus de rău dacă nu am putea înregistra progrese în acest domeniu în cursul Președinției maghiare. Așa cum am menționat, motivul pentru aceasta nu este numai Fosta Republică Iugoslavă a Macedoniei, ci întreaga regiune, "curtea” Uniunii Europene, pentru care a venit timpul să avanseze de la "curte” la parte integrantă a UE. Ar trebui să fie important pentru noi să fim în sfârșit în măsură să înregistrăm progrese. Vă mulțumesc foarte mult, domnule președinte.
<SPEAKER ID="647" NAME="Președinte">
Am primit o propunere de rezoluție prezentată în conformitate cu articolul 110 alineatul (2) din Regulamentul de procedură.
<P>
Dezbaterea a fost închisă.
<P>
Votul va avea loc mâine, la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="648" NAME="George Becali" AFFILIATION="NI">
în scris. - Sunt bucuros și trist în același timp pentru că avem astăzi această discuție. Sunt trist pentru că au trecut deja 6 ani de când Consiliul a acordat Republicii Macedonia statutul de țară candidată fără să stabilească o dată pentru începerea negocierilor, în ciuda progreselor făcute. Analizând raportul colegului Vigenin recunosc multe din cerințele făcute țării mele, România, în perioada de preaderare. Constat însă că, în ciuda răspunsului prompt și concret al Republicii Macedonia la aceste cerințe, nu am făcut niciun fel de progres în deschiderea negocierilor. Drumul Republicii Macedonia spre apartenența la Uniune durează, în opinia mea, mult prea mult pentru ca cetățenii săi să nu-si piardă într-o zi optimismul și speranța. Sunt de acord cu raportorul nostru care cere Comisiei, Consiliului și Înaltului reprezentant să demareze un mecanism de arbitrare general aplicabil care să rezolve chestiuni bilaterale, inclusiv cele cu Grecia pe marginea numelui acestei țări. Acesta este un test important pentru politica externă comună de după Tratatul de la Lisabona, dar și pentru capacitatea Uniunii de a rezolva litigiile de la frontierele sale.
<SPEAKER ID="649" NAME="Jiří Havel" LANGUAGE="CS">
Ultimul raport de evaluare privind Fosta Republică Iugoslavă a Macedoniei (FYROM) nu este nici mai rău, nici mai bun decât cele anterioare. Cu toate acestea, știm cu toții că respectivul conținut al acestor rapoarte nu este principalul obstacol în calea începerii negocierilor de aderare. Obstacolul este disputa cu Grecia asupra numelor. Fără această dispută, probabil negocierile ar fi început deja. Prin urmare, UE ar trebui să joace un rol mai hotărât în a o soluționa, poate chiar un rol decisiv. După aproape 20 de ani de căutări inutile ale unei căi de ieșire, acum este în întregime adecvat să dezbatem următorii pași, inclusiv posibilele modificări ale mecanismului de negociere. Comisia ar trebui să prezinte propuneri alternative corespunzătoare în această direcție. Prin pasivitatea noastră de lungă durată, am contribuit cu toții la soarta incertă a întregii țări, însă aceasta este o țară care încă - chiar și după atâția ani - raportează Uniunii Europene. Ar trebui să punem capăt, de asemenea, "întârzierilor” dintre Parlamentul European, Comisie și Consiliu cu privire la începerea negocierilor de aderare. Nimeni nu ia în serios "dialogul surzilor” dintre Parlament și Comisie, pe de o parte, și Consiliu, pe de altă parte. Acest lucru se datorează faptului că subminează credibilitatea UE ca întreg. Să nu ne amăgim singuri - sprijinul pentru aderarea la UE este încă ridicat în Fosta Republică Iugoslavă a Macedoniei. Cu toate acestea, s-a extins considerabil pe termen lung. Răbdarea poporului din FYROM, atât macedoneni, cât și albanezi, își are limitele sale, chiar dacă fiecare are motive întemeiate pentru aceasta.
