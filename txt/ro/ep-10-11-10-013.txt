<CHAPTER ID="013">
Ordinea lucrărilor
<SPEAKER ID="020" NAME="Preşedinte">
A fost distribuită versiunea finală a proiectului de ordine de zi întocmit de Conferinţa preşedinţilor în cadrul reuniunii sale de joi, 21 octombrie 2010, în conformitate cu articolele 130 şi 131 din Regulamentul de procedură.
<P>
Au fost propuse următoarele amendamente:
<P>
Miercuri:
<P>
Dezbaterea referitoare la "Consolidarea OSCE: un rol pentru UE” se va baza pe o declaraţie a Consiliului în numele vicepreşedintei Comisiei şi Înaltei Reprezentante a Uniunii pentru afaceri externe şi politica de securitate.
<P>
Raportul Gauzès referitor la administratorii fondurilor de investiţii alternative şi declaraţia Comisiei asupra Actului privind piaţa unică vor fi supuse dezbaterii în această ordine, după cea despre strategia externă a UE privind registrele cu numele pasagerilor şi înainte de întrebarea orală despre parteneriatele pentru inovare.
<P>
Cele două recomandări ale dnei Griesbeck privind acordul dintre Uniunea Europeană şi Georgia au fost retrase de pe ordinea de zi.
<P>
Joi:
<P>
Raportul dnei Lichtenberger referitor la cererea de ridicare a imunităţii lui Krzysztof Lisek a fost introdus pe lista de votare de joi.
<P>
Votul asupra propunerii de decizie a Parlamentului European privind închiderea conturilor Colegiului European de Poliţie pentru exerciţiul financiar 2008 a fost amânat până la următoarea perioadă de sesiune.
<P>
Votul asupra moţiunilor pentru rezoluţiile despre Ucraina a fost amânat până la a doua perioadă de sesiune din noiembrie de la Strasbourg.
<SPEAKER ID="021" NAME="Marta Andreasen" AFFILIATION="EFD">
Dle Preşedinte, grupul nostru se opune amânării votului asupra închiderii conturilor CEPOL, deoarece acestei instituţii i s-a refuzat descărcarea de gestiune din cauza unor neregulilor. Considerăm că trebuie luate urgent decizii, prin urmare nu putem amâna votul.
<SPEAKER ID="022" NAME="William" AFFILIATION="The Earl of) Dartmouth  (EFD">
Dle Preşedinte, nu voi vorbi prea mult. UE are o reputaţie foarte îndelungată şi arhicunoscută în ceea ce priveşte procedurile sale contabile. Înţeleg refuzul Curţii de Conturi de a finaliza bugetul a 14-a oară consecutiv. Entitatea despre care se discută are acum o reputaţie similară - şi, dacă este posibil, chiar şi mai banală. Este important ca această problemă să fie abordată de Parlamentul European imediat, dacă vrem ca Parlamentul European să aibă credibilitate în aceste probleme.
<SPEAKER ID="023" NAME="Véronique Mathieu" AFFILIATION="PPE">
(FR) Dle Preşedinte, îmi permit să vă reamintesc că eu am fost raportor pentru raportul referitor la descărcarea de gestiune a Colegiului European de Poliţie (CEPOL). Vă pot spune că în Comisia pentru control bugetar, împreună cu raportorii alternativi, am programat o audiere pentru data de 30 noiembrie referitoare la această descărcare de gestiune şi la închiderea conturilor cu scopul de a-l audia nu doar pe directorul CEPOL, ci şi pe preşedintele Consiliului de administraţie; de asemenea, Comisia pentru control bugetar nu a finalizat încă ancheta privind descărcarea de gestiune pentru anul 2008.
<P>
Cu noul director al CEPOL, au fost făcute unele corecţii în conturile pentru 2008. Aş fi realmente trist totuşi, dacă Parlamentul nu ar finaliza această anchetă şi propun ca, mai presus de orice, să nu închideţi conturile, dle Preşedinte, doamnelor şi domnilor. Ar fi, într-adevăr, o greşeală gravă pentru noi să se închidă conturile în timpul acestei perioade de sesiune.
<SPEAKER ID="025" NAME="Elmar Brok" AFFILIATION="PPE">
(DE) Dle Preşedinte, în numele grupului meu, aş dori să solicit ca votul să aibă loc. A fost deja amânat o dată, înainte de alegeri. Nu trebuie să îl mai amânăm acum până după summitul UE-Ucraina. În această rezoluţie, îi invităm pe participanţii la summit, precum şi Comisia şi Consiliul să avanseze rapid în negocierile cu Ucraina în ceea ce priveşte acordul de liber schimb, facilitarea regimului de vize şi problema acordului de asociere. Cu toate acestea, am dori, de asemenea, să se dezbată faptul că opoziţia a fost dezavantajată în alegerile regionale şi locale, că nu a putut să se opună şi, în plus, că există din ce în ce mai puţină separare a puterii executive de cea judecătorească.
<P>
Este important să ne exprimăm în mod clar atitudinea pozitivă faţă de Ucraina. Aceasta este o ţară europeană care trebuie să aibă o perspectivă europeană. Nu dorim ca aici să se instaureze un regim autoritar, care să facă imposibilă realizarea acestui obiectiv. Trebuie să adoptăm o rezoluţie înainte de summit, deoarece, în caz contrar, poate fi interpretată greşit, în sensul că Parlamentul European nu se opune unor astfel de poziţii negative. Am văzut că aproape toate organizaţiile de observare a alegerilor au stabilit că alegerile au fost problematice. Suntem practic ultimii care adoptăm o poziţie în această privinţă. Nu ar trebui să provocăm pierderea propriei noastre credibilităţi.
<SPEAKER ID="026" NAME="Gunnar Hökmark" AFFILIATION="PPE">
Dle Preşedinte, aici este vorba, în cea mai mare parte, despre manifestarea Parlamentului înainte sau după: înainte de reuniunea la nivel înalt sau după. Este vorba despre încercarea de a ne exercita influenţa sau de a ne limita la a face un comentariu ulterior. Este corect să spunem că în Ucraina unele lucruri se dezvoltă în direcţia corectă, dar sunt multe lucruri care se mişcă în direcţia greşită şi, dacă vor continua, vor îndepărta Ucraina de cooperarea cu Europa.
<P>
Prin faptul că ne facem griji şi suntem preocupaţi, nu încercăm să ridicăm obstacole, încercăm să le eliminăm şi, din acest motiv, dorim ca rezoluţia să fie adoptată acum. Ştim că în societatea ucraineană şi în guvernul ucrainean există un mare interes faţă de ceea ce Parlamentul European are de spus în aceste probleme. Dacă vorbim deschis, vor asculta şi vor fi avertizaţi. Dacă nu vorbim deschis, vor observa şi acest lucru. De aceea suntem în favoarea unei rezoluţii în această perioadă de sesiune.
<SPEAKER ID="027" NAME="Hannes Swoboda" AFFILIATION="S&amp;D">
(DE) Dle Preşedinte, sunt oarecum surprins, întrucât a existat un consens între toate părţile potrivit căruia o rezoluţie foarte atent elaborată va fi adoptată în timpul celei de-a doua sesiuni din noiembrie de la Strasbourg. Desigur, oricine are dreptul de a se răzgândi. Pur şi simplu consider, în primul rând, că ar fi înţelept să aşteptăm raportul observatorilor electorali, astfel încât, imediat ce a fost clar prezentat, să constituie baza declaraţiilor noastre. În al doilea rând, nu există nicio îndoială că, în opinia noastră, au fost probleme la aceste alegeri; în unele cazuri, probleme serioase. Nu suntem apărători ex officio, dar, doamnelor şi domnilor din Grupul Partidului Popular European (Creştin-Democrat), vă rog să nu fiţi apărătorii ex officio ai opoziţiei. Dacă aţi fi la fel de critici cu opoziţia, cum suntem noi cu guvernul, atunci am putea să găsim un numitor comun.
<P>
Susţin faptul că noi observăm problemele din Ucraina în mod obiectiv, nu prin prisma partidelor politice. Recomand să luăm o decizie în luna noiembrie. Cu toate acestea, dacă o majoritate prezentă astăzi aici decide că putem vota astăzi, atunci aş solicita şi recomanda Grupului PPE să ni se alăture în încercarea de a găsi o cale comună critică cu privire la toate chestiunile critice, nu doar împotriva guvernului.
