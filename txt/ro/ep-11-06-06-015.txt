<CHAPTER ID="015">
Comemorarea deportărilor din 1941 din statele baltice
<SPEAKER ID="025" NAME="Președintele">
Doamnelor și domnilor, în această lună comemorăm 70 de ani de la deportările în masă dispuse de autoritățile sovietice din statele baltice, pe care le ocupaseră în 1940. Aceste deportări au vizat în principal să lase Estonia, Letonia și Lituania fără elita lor socială și politică. Oameni de știință și reprezentanți ai cercurilor politice au fost eliminați, la fel și persoane care aveau reputația de liber-cugetători. Astăzi, este datoria noastră comună să prețuim amintirea sutelor de mii de victime ale terorii sovietice din statele baltice și să condamnăm vehement sistemul totalitar și crimele împotriva umanității comise de liderii sovietici. Suferința popoarelor lituanian, leton și estonian le-a insuflat hotărârea și puterea de a lupta pentru independență și de a se întoarce la o Europă unită o jumătate de secol mai târziu.
<P>
Am dorit, de asemenea, să vă amintesc că, la 22 iunie, peste două săptămâni, se vor împlini 70 de ani de la atacul Germaniei lui Hitler asupra Uniunii Sovietice. Acest atac a marcat ruptura alianței lor anterioare și a pactului secret dintre Hitler și Stalin din august 1939, care a divizat Europa. Avem așadar o serie de aniversări pe care este important să ni le amintim și pe care Europa este important să și le amintească, însă cred că prezența colegilor noștri deputați din Lituania, Letonia și Estonia dovedește că europenii pot să treacă peste dificultăți și să depășească tensiuni uriașe, motiv pentru care suntem foarte încântați că colegii noștri deputați sunt aici cu noi, mai ales astăzi.
<SPEAKER ID="026" NAME="Tunne Kelam">
în numele Grupului PPE. - Dle Președinte, vă mulțumesc pentru cuvintele dvs. amabile de solidaritate.
<P>
În urmă cu șaptezeci de ani, circa 50 000 de cetățeni lituanieni, letoni și estoni au fost deportați cu brutalitate din casele lor din statele baltice aflate sub ocupație sovietică. Dacă comparăm această cifră de 50 000 din populația de atunci de 5,5 milioane de locuitori a celor trei state baltice cu populația din Regatul Unit sau Franța, cele 50 000 de persoane deportate din statele baltice ar fi însemnat, proporțional, 432 000 de cetățeni deportați din Regatul Unit sau 363 000 de persoane deportate din Franța. Din fericire, nu s-a întâmplat așa ceva în aceste țări.
<P>
După cum a precizat președintele, în luna mai a anului 1941 conducerea sovietică decisese deja să curețe Lituania, Letonia și Estonia de elementele antisovietice din elitele politice și economice. Deportații au fost transportați în vagoane pentru vite în Siberia Sovietică și nordul îndepărtat, unde au înfruntat foamete, frig și au fost condamnați la muncă silită. Bărbații au fost separați de familiile lor și duși în lagăre, unde mulți dintre ei au murit sau au fost executați. În multe locuri, aproape 50 % dintre deportați au murit.
<P>
Deportările din 1941 au dat o lovitură devastatoare societății civile democratice. Această violență aleatorie le-a provocat victimelor traume psihologice profunde, ducând la temeri de lungă durată, suprimarea emoțiilor, auto-cenzură și pasivitate. Această situație a dus la sentimentul că justiția nu poate triumfa. Pentru a-l cita pe câștigătorul Premiului Saharov, Serghei Kovalev, nu există nicio îndoială asupra faptului că în terminologia modernă aceste acțiuni au fost crime împotriva umanității. Prin urmare, comemorarea, 70 de ani mai târziu, a deportărilor din statele baltice este o oportunitate de a înțelege în profunzime că trecutul vostru este trecutul nostru și invers. Cunoașterea deplină a crimelor din 1941 împotriva umanității ar trebui să devină parte integrantă a istoriei noastre europene comune.
<P>
Dragi colegi, aș dori să vă mulțumesc tuturor pentru atenția și solidaritatea de care ați dat dovadă, care au fost așteptate cu nerăbdare de popoarele din statele baltice atât de mulți ani.
<P>
(Aplauze)
<SPEAKER ID="027" NAME="Hannes Swoboda" LANGUAGE="DE">
Dle Președinte, dle Kelam, deputați din statele baltice, doamnelor și domnilor, astăzi comemorăm în special expulzările și deportările în masă din statele baltice. Aceste expulzări se numără printre cele mai întunecate evenimente ale istoriei europene. Secolul trecut a fost descris, nu fără motiv, ca fiind secolul expulzărilor. Astăzi le aducem omagii tuturor victimelor acestor acțiuni inumane.
<P>
În această privință, solicităm o analiză completă a istoriei sovietice și în special a atrocităților stalinismului. Rusia de astăzi nu ar trebui să interpreteze această solicitare ca pe un atac politic, ci ca pe o ofertă de sprijin pentru acceptarea propriei sale istorii, care, la fel ca istoria celorlalte țări din Europa, este caracterizată atât de timpuri pozitive, cât și de timpuri negative.
<P>
Totuși, în timp ce comemorăm victimele din statele baltice, ne gândim și la armeni, care au fost expulzați din Turcia la începutul secolului trecut. Ne amintim de așa-numitul schimb de populație dintre Turcia și Grecia. Deportările din Europa au atins apogeul în special la mijlocul secolului, ca urmare a regimului nazist și a regimului comunist din Uniunea Sovietică. Expulzările care au urmat după cel de-Al Doilea Război Mondial au lăsat, de asemenea, răni profunde, la fel ca expulzările din timpul războiului din fosta Iugoslavie.
<P>
Totuși, nu trebuie să uităm că expulzările au fost practicate și în multe cazuri de domnie colonială. Trebuie să solicităm o dezbatere serioasă privind diversele forme de expulzări și pretinsele motive ale acestora. Aceasta ar trebui să includă, de asemenea, o anchetă a vinei și pedepsirea vinovaților, în măsura în care acest lucru este posibil, în orice caz, așa cum se întâmplă acum în cazul lui Mladič, de exemplu. Cu toate acestea, răspunsul hotărât la această situație este unificarea Europei, în special cu statele baltice independente, și un angajament clar față de continuarea procesului de unificare europeană, care nu s-a încheiat încă. Datorăm această sarcină istorică nu numai nouă înșine, ci și, în special, victimelor numeroaselor expulzări care au avut loc în Europa. Mulți politicieni din toate țările din Europa de Est și de Vest au lucrat în acest sens. Un exemplu este Declarația de la Gdańsk, semnată de președintele Kwaśniewski al Poloniei și de președintele Rau al Germaniei.
<P>
Întrucât dorim să învățăm din trecut, trebuie să fim vigilenți și să fim atenți la primele semne de expulzare, ca în cazul romilor, de exemplu. Trebuie să respingem orice declarații de genul celor care susțin că trebuie să trimitem imigranții arabi înapoi dincolo de Mediterană în bărcile lor și trebuie să ne apărăm împotriva celor care doresc să ne împiedice să realizăm o Europă fără frontiere și să ne întoarcem din nou la naționalismul obtuz.
<P>
Propun să aducem cel mai profund omagiu tuturor victimelor expulzărilor și deportărilor și să fim uniți în a ne angaja să continuăm unificarea europeană, aceasta fiind singura garanție reală împotriva unei politici care a adus atât de multă suferință cetățenilor europeni și nu numai lor secolul trecut. Nu trebuie să uităm niciodată.
<P>
Așa ceva nu trebuie să se mai întâmple vreodată. Aceste solicitări au fost făcute imediat după cel de-Al Doilea Război Mondial. Continuă să fie la fel de valabile și astăzi și cel mai bun răspuns la acestea este o Europă unită.
<P>
(Aplauze)
<SPEAKER ID="028" NAME="Leonidas Donskis" LANGUAGE="LT">
Dle Președinte, deportările cetățenilor din statele baltice în 1941 au fost unul dintre cele mai dramatice și tragice evenimente din secolul 20. Această lovitură dată Lituaniei, Letoniei și Estoniei, comunităților lor politice și vieții civilizate în general a izolat aceste popoare și țări timp de cinci decenii. A fost, de asemenea, o lovitură majoră la adresa solidarității europene și a apropierii europene. Această izolare a luat sfârșit abia în 1991, când s-a putut vorbi în cele din urmă despre cumpăna din istoria popoarelor baltice. Totuși, anul 2004 - anul aderării statelor baltice la Uniunea Europeană - a fost cel care a marcat cu adevărat sfârșitul divizării Europei. Deportarea intenționată a civililor nevinovați, de regulă a celor mai educați și mai avansați, a fost o parte inseparabilă din mașinăria socială a epocii staliniste și din lupta împotriva cetățenilor și a națiunilor, a memoriei și a demnității lor. În ciuda acestui lucru, putem încheia într-o notă optimistă. Dle președinte, doamnelor și domnilor, faptul că astăzi putem să menționăm comemorarea a 70 de ani de la deportarea persoanelor nevinovate din statele baltice și că recunoaștem acest lucru îi redă Europei demnitatea și solidaritatea și ne redă memoria noastră politică colectivă.
<SPEAKER ID="029" NAME="Roberts Zīle" LANGUAGE="LV">
Dle Președinte, deși deportările din statele baltice din 14 iunie 1941 și al doilea val de deportări din martie 1949 au dus la condamnarea a mii de oameni nevinovați la mulți ani de umilințe în Siberia și în lagărele de concentrare, Europa și opinia publică internațională nu au recunoscut acest lucru până astăzi. Au trecut mai bine de 65 de ani de la Al Doilea Război Mondial. Crimele diabolice împotriva omenirii care au fost comise de regimul totalitar al lui Hitler au fost identificate și deferite justiției cu mulți ani în urmă. Totuși, genocidul regimului stalinist din statele ocupate din Europa de Est, precum și din Rusia însăși, sunt considerate în continuare, în unele cercuri politice moderne, o temă de evitat, și nici Uniunea Europeană nu a evaluat în întregime această chestiune. Crimele regimului comunist au avut un efect negativ de durată asupra psihologiei persoanelor din statele baltice. Sistemul comunist, pentru a împrumuta cuvintele lui Aleksandr Soljenițîn, s-a bazat pe minciuni și teroare și a fost un sistem defect, inacceptabil pentru natura umană. A distrus valorile morale, tradițiile, solidaritatea și încrederea în sine a oamenilor. De ce sunt nevoiți compatrioții mei să asculte în continuare povestea Moscovei care susține că în realitate statele baltice nu au fost ocupate, că statele baltice nu au fost ocupate ca urmare a pactului lui Hitler (Molotov-Ribbentrop) și că aceasta a fost alegerea socialistă a statelor baltice în vara anului 1940? De ce suntem nevoiți, atât eu, cât și compatrioții mei, să ascultăm în continuare povestea "eliberării” acestor deportați, care erau cei mai educați și cei mai buni oameni din statele baltice? Prin urmare, solicit Comisiei Europene să ofere întregul sprijin posibil anchetării adecvate a crimelor regimului comunist, care a fost solicitată de miniștrii justiției din mai multe state membre, inclusiv din statele baltice, și să termine sarcina neîncheiată de evaluare a crimelor tuturor regimurilor totalitare. Vă mulțumesc.
<SPEAKER ID="030" NAME="Franz Obermayr" AFFILIATION="NI">
(DE) Dle Președinte, în Pactul germano-sovietic de neagresiune, Hitler și Stalin au stabilit sferele lor de interes în Europa Centrală, iar consecințele au fost devastatoare, în special pentru statele baltice. La fel cum au făcut în Belarus, sovieticii au planificat repede deportarea secțiunilor conducătoare ale societății din statele baltice și primele deportări în masă au avut loc în noaptea de 13 spre 14 iunie. Oamenii au fost scoși din casele lor, fără avertismente prealabile și fără a avea vreo vină.
<P>
În 2002, parlamentul estonian a declarat deportările o crimă împotriva umanității. În Estonia, 14 iunie este o zi de comemorare națională. Este o zi de comemorare și doliu, însă este și un semn de apreciere al actualei Estonii, democratice și independente. În Europa și peste tot în lume, data de 14 iunie atrage atenția asupra suferinței adesea uitate a micilor state și popoare, în special a celor din fosta Uniune Sovietică.
<SPEAKER ID="031" NAME="Președintele">
Dezbaterea a fost închisă.
