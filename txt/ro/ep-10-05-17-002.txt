<CHAPTER ID="002">
Declaraţiile Preşedinţiei
<SPEAKER ID="006" NAME="Preşedinte">
Pentru început, aş dori să vă ofer câteva informaţii. În primul rând, astăzi, în Uniunea Europeană se sărbătorește cea de-a şasea Zi internaţională împotriva homofobiei. Exact acum 20 de ani, Organizaţia Mondială a Sănătăţii a eliminat homosexualitatea din Clasificarea internaţională a bolilor. Uniunea Europeană combate discriminarea pe toate fronturile. Aceasta cuprinde şi homofobia. Obligaţia de a-i proteja pe cei discriminaţi este inclusă în cele mai importante actele juridice ale noastre - în tratat şi în Carta Drepturilor Fundamentale, la care se face referire în tratat.
<P>
În al doilea rând, în această lună am sărbătorit cea de-a 60-a aniversare a Declaraţiei Schuman, iar pe 8 și 9 mai, Parlamentul a organizat zile ale porţilor deschise la Bruxelles şi Strasbourg. Vizitatorii au avut posibilitatea de a observa îndeaproape activitatea Parlamentului şi de a afla cum se desfăşoară aceasta. Clădirile au fost deschise tuturor cetăţenilor. În total, peste 33 000 de cetăţeni ai Uniunii Europene au vizitat Parlamentul la Bruxelles şi Strasbourg. De asemenea, această Cameră a găzduit o reuniune cu 800 de tineri din toate ţările Uniunii Europene. Alături de mine au participat 11 deputaţi din Parlamentul European. Am vorbit cu cei prezenţi, am discutat aspecte privind Uniunea.
<P>
Al treilea punct este următorul: Săptămâna trecută, marţi 11 mai, am avut marea onoare de a înmâna Premiul Charlemagne pentru Tineri la Aachen. Premiul întâi a fost câştigat de proiectul "Train for Europe” din Germania. Premiul al doilea a fost câştigat de un proiect din Irlanda, iar al treilea de un proiect din Bulgaria. Au participat la concurs tineri din toate ţările Uniunii Europene. Proiectul german a reunit reprezentanţi din 21 de ţări europene, 24 de şcoli profesionale lucrând împreună la conceperea şi construirea unui tren. Principalul premiu Charlemagne a fost înmânat la 13 mai, la două zile după premiul pentru tineri, tot la Aachen, primului-ministru al Poloniei, Donald Tusk.
<P>
În al patrulea rând, săptămâna trecută, am participat la Conferinţa preşedinţilor parlamentelor Uniunii Europene de la Stockholm. Au fost reprezentaţi preşedinţii tuturor celor 40 de parlamente naţionale. S-a discutat despre viitoarea cooperare şi despre viitoarea preşedinţie belgiană. Conferinţa a fost organizată de prietenii noştri din parlamentul suedez împreună cu cei din parlamentul spaniol, care deţine în prezent preşedinţia Uniunii Europene. Vom organiza, printre altele, reuniuni periodice ale comisiilor parlamentare, precum şi şedinţe comune ale parlamentelor naţionale europene.
<P>
De asemenea, aş dori să îmi exprim urările de bine şi felicitările. Două state membre ale Uniunii Europene, Regatul Unit şi Ungaria, au guverne noi. Le urăm să aibă parte de stabilitate. În Uniunea Europeană, este foarte necesar să avem guverne stabile. Acestea sunt necesare, printre altele, pentru a permite adoptarea rapidă a deciziilor. Reprezentăm metoda comunitară a Uniunii Europene, însă cooperarea cu guvernele este, pentru noi, de o importanţă fundamentală pentru eficienţa activităţii Uniunii Europene şi pentru randamentul său pentru cetăţeni.
