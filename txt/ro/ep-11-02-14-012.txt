<CHAPTER ID="012">
Ordinea lucrărilor
<SPEAKER ID="017" NAME="Președinte">
A fost distribuită versiunea finală a proiectului de ordine de zi întocmit de Conferința președinților în cadrul reuniunii sale de joi, 20 ianuarie 2011, în conformitate cu articolul 137 din Regulamentul de procedură. Au fost propuse următoarele amendamente:
<P>
Luni
<P>
Nu au fost propuse amendamente.
<P>
Marți
<P>
Grupul Verzilor/Alianța Liberă Europeană și Grupul Alianței Liberalilor și Democraților pentru Europa au solicitat includerea pe ordinea de zi pentru joi dimineață a declarației Vicepreședintelui Comisiei și Înaltului Reprezentant al Uniunii pentru afaceri externe și politica de securitate cu privire la statul de drept în Rusia. În primul rând doresc s-o invit pe dna Harms să ia cuvântul în vederea expunerii motivelor acestei solicitări. Dnă Harms, aveți cuvântul.
<SPEAKER ID="018" NAME="Rebecca Harms" LANGUAGE="DE">
Dle Președinte, consider că, având în vedere ceea ce s-a întâmplat în cazul Khodorkovsky, trebuie neapărat să dezbatem situația legislației în Rusia. Totuși, având în vedere viitoarele alegeri pentru Dumă din toamnă, avem motive de îngrijorare cu privire la situația din această țară, marele nostru vecin din estul continentului.
<P>
Bineînțeles, în prezent ne confruntăm în mod repetat cu întrebarea dacă depunem suficient de multe eforturi în țările vecine pentru a contribui la instituirea drepturilor omului și a drepturilor și libertăților civile. Mulți dintre noi ne-am întrebat, desigur, în mod autocritic, dacă ceea ce am dezbătut a fost cu adevărat necesar când a fost vorba despre Egipt sau Tunisia. Nu doresc să ne permitem o astfel de neglijență în ceea ce privește estul propriului nostru continent și, prin urmare, îndemn la abordarea fără întârziere a chestiunii "Statului de drept în Rusia” în această săptămână - sau, mai exact, mâine.
<SPEAKER ID="019" NAME="Guy Verhofstadt">
în numele Grupului ALDE. - Dle Președinte, doresc să sprijin solicitarea făcută de Rebecca Harms. Doresc să vă spun că, din momentul în care am formulat această solicitare în cadrul Conferinței președinților și până la această sesiune în plen, am fost ținta unor presiuni din ce în ce mai mari din partea Rusiei de a nu face acest lucru.
<P>
Dna Kristiina Ojuland, care a organizat acum câteva săptămâni un seminar cu privire la statul de drept în Rusia, a primit vizita unui reprezentant al Ministerului rus al afacerilor externe care i-a spus: "nu insistați în acest sens” și "nu insistați pentru o rezoluție a Parlamentului European referitoare la statul de drept în Rusia”. Nu cred că depinde de ruși să decidă ordinea de zi a Parlamentului European: ține de noi să o stabilim.
<P>
(Aplauze)
<SPEAKER ID="020" NAME="Adrian Severin">
în numele Grupului S&D. - Dle Președinte, în calitate de raportor permanent pentru relațiile cu Rusia, permiteți-mi să vă informez că am inițiat deja un proces foarte riguros de abordare a tuturor chestiunilor serioase care prezintă importanță în relațiile noastre cu Rusia.
<P>
Am avut deja o audiere la care au participat reprezentantul Serviciului de Acțiune Externă și un reprezentant al guvernului rus. La data de 2 martie vom organiza o altă audiere cu experți care vor aborda toate aspectele importante ale relațiilor cu Rusia.
<P>
Intenționăm ca în cea de-a doua săptămână a lunii martie să avem deja un text cuprinzător, care să includă o recomandare, ce va fi deschis discuțiilor și amendamentelor și va face obiectul unei dezbateri în plen, cu participarea Înaltului Reprezentant, care, din câte știm, nu este disponibil săptămâna aceasta.
<P>
Prin urmare, fără să neglijăm sau să negăm importanța acestui subiect, ar fi mult mai indicat să permitem ca acest proces să continue și să se finalizeze într-un mod care să conducă la o dezbatere pe larg, ceea ce ar conferi credibilitate deciziei noastre.
<SPEAKER ID="021" NAME="Joseph Daul" AFFILIATION="PPE">
(FR) Dle Președinte, nu înțeleg ceva. Săptămâna trecută, în timpul Conferinței președinților, ați spus că dezbaterea cu privire la Rusia va avea loc în luna martie, deoarece va fi prezentă baroneasa Ashton. În al doilea rând, în timpul Conferinței președinților, ați spus că trebuie să organizăm o dezbatere cu privire la Rusia, deoarece dl Putin urma să viziteze Comisia sau mai degrabă pe dl Barroso.
<P>
Conform informațiilor pe care le-am primit în această după-amiază, dl Putin nu va vizita Comisia. Aveți informații în acest sens? Săptămâna trecută a fost solicitată această dezbatere numai pentru că urma să vină dl Putin. Totuși, dezbaterea cu privire la Rusia, însoțită de o rezoluție, este totuși programată pentru luna martie.
<P>
Doresc să primesc informații cu privire la ceea ce am discutat.
<P>
(Parlamentul a acceptat cererea)
<SPEAKER ID="022" NAME="Președinte">
Declarația Vicepreședintelui Comisiei și Înaltului Reprezentat al Uniunii pentru afaceri externe și politica de securitate cu privire la statul de drept în Rusia va fi inclusă drept al treilea punct pe ordinea de zi pentru marți dimineață. Termenul de depunere a propunerilor de rezoluție este marți, 15 februarie, ora 10.00. Termenul pentru depunerea amendamentelor și a propunerilor de rezoluții comune este miercuri, 16 februarie, ora 10.00. Totuși, termenul pentru depunerea amendamentelor la propunerile de rezoluții comune este miercuri, 16 februarie, ora 11.00. Prin urmare, nu vor mai fi acceptate alte propuneri sau amendamente după ora 11.00, miercuri, 16 februarie. Votul va avea loc joi.
<P>
Doamnelor și domnilor, mai există o solicitare pentru marți. Grupul Partidului Popular European (Creștin-Democrat) a solicitat includerea pe ordinea de zi a unei declarații a Comisiei referitoare la situația din Lampedusa. Motivele acestei solicitări vor fi expuse de dl Mauro. Dle Mauro, aveți cuvântul.
<SPEAKER ID="023" NAME="Mario Mauro" LANGUAGE="IT">
Dle Președinte, după cum ați remarcat în mod corect, suntem martorii unor evenimente epocale care conduc la o creștere extraordinară a fluxului de migrație spre Europa. Chiar dacă astăzi se întâmplă ca Lampedusa să fie copleșită de acest flux extraordinar de imigranți, toată Europa va fi implicată în procesul de destabilizare și schimbare cu care se confruntă întregul Maghreb.
<P>
Prin urmare, considerăm că un răspuns din partea Comisiei, nu numai cu privire la implicațiile umanitare, ci și la cele de natură strategică mai profundă pe care trebuie să le rezolvăm pentru a ne revizui politica referitoare la regiunea mediteraneană, reprezintă o problemă extrem de urgentă. Prin urmare, dat fiind gradul de urgență al acestei probleme, solicităm să aibă loc o dezbatere separată marți după-amiază cu dna comisar Malmström, reducându-se timpul acordat Comisiei cu jumătate de oră.
<SPEAKER ID="024" NAME="Martin Schulz" LANGUAGE="DE">
Dle Președinte, și Grupul Alianței Progresiste a Socialiștilor și Democraților din Parlamentul European dorește să depună o astfel de propunere. Doresc, însă, să le recomand dlui Mauro și Parlamentului să o formulăm într-un mod mai precis. La urma urmei, trebuie să facem față unui flux de persoane enorm. Sunt sigur că Italia, la fel ca oricare țară din regiunea mediteraneană, face mari eforturi pentru a face față singură problemei actuale, însă ea nu este singura țară care se confruntă cu acest flux masiv de refugiați. Putem presupune că și Malta, Grecia și Spania se vor confrunta cu această problemă în viitorul apropiat. Prin urmare cerem ca titlul dezbaterii să fie formulat în mod precis, astfel încât să obținem o declarație din partea Comisiei cu privire la măsurile imediate pe care le va lua Uniunea Europeană în vederea sprijinirii Italiei și a altor țări ale UE afectate, pentru a face față fluxului de refugiați.
<SPEAKER ID="026" NAME="Rui Tavares" AFFILIATION="GUE/NGL">
Dle Președinte, doresc să iau cuvântul în favoarea propunerii dlui Schultz, deoarece această problemă este mai extinsă și nu se referă numai la regiunea Lampedusa: între Maroc și Siria sunt 5 000 de kilometri, iar riscul umanitar crește cu fiecare kilometru. Problema nu este de a ști dacă Uniunea Europeană va ajuta guvernul italian, ci de a ști dacă suntem pregătiți să acționăm ca un continent în fața unui risc la nivel continental. Aceasta este sarcina pe care o avem de îndeplinit.
<SPEAKER ID="027" NAME="Președinte">
Acum trebuie să stabilim un titlu pentru această dezbatere. Grupul Alianței Progresiste a Socialiștilor și Democraților din Parlamentul European a sugerat următorul titlu: "Măsuri ale Uniunii Europene în sprijinul Italiei, cu privire la fluxurile migratorii”. Dacă nu mă înșel, dl Schultz dorește să depună un amendament.
<SPEAKER ID="028" NAME="Martin Schulz" LANGUAGE="DE">
Dle Președinte, voi încerca să fiu din nou foarte precis. Dorim să fie emisă de către Comisie o declarație cu privire la măsurile imediate luate de Uniunea Europeană în vederea sprijinirii Italiei și altor state afectate pentru a face față actualului flux de refugiați.
<SPEAKER ID="029" NAME="Președinte">
Înțeleg. Titlul propus este următorul: "Prezentarea de către Comisia Europeană a măsurilor în sprijinul Italiei și al altor state membre afectate de fluxuri migratorii excepționale”.
<P>
(Parlamentul a aprobat titlul)
<P>
Miercuri
<P>
Nu au fost propuse amendamente.
<P>
Joi
<P>
Grupul Europa Libertății și Democrației a solicitat includerea pe ordinea de zi a întrebării sale cu solicitare de răspuns oral adresată Comisiei cu privire la utilizarea mandatului european de arestare în cazul lui Julian Assange. Cine a dorit să ia cuvântul cu privire la această solicitare?
<SPEAKER ID="030" NAME="Gerard Batten">
în numele Grupului EFD. - Dle Președinte, această întrebare cu solicitare de răspuns oral nu are legătură cu vinovăția sau nevinovăția dlui Assange referitor la acuzațiile de viol formulate împotriva sa în Suedia. Ea are legătură cu procedurile mandatului european de arestare și cu posibila sa folosire neadecvată, în scopuri politice.
<P>
Mandatul european de arestare permite ca orice cetățean european să fie extrădat judiciar, fără ca probele prima facie împotriva lui să poată fi analizate de o instanță și fără a avea vreo posibilitate de a refuza extrădarea. Mandatul european de arestare are un potențial ridicat de utilizare abuzivă, împotriva disidenților politici.
<P>
Cazul dlui Assange are legătură, de fapt, cu infracțiunile care se presupune că au fost comise în Suedia sau are legătură cu dorința Statelor Unite ale Americii de a-l extrăda dintr-o țară europeană care respectă legea? Discutarea procedurilor este cheia înțelegerii acestui caz și a deciziei legate de posibila utilizare neadecvată și abuzivă a mandatului european de arestare. Este necesară o dezbatere completă în Parlament, la care să participe persoane din toate segmentele spectrului politic. Vă rog să votați în favoarea acesteia.
<SPEAKER ID="031" NAME="Edit Herczog">
în numele Grupului S&D. - Dle Președinte, în 2004 un cetățean irlandez a produs un accident mortal în Ungaria. Abia vinerea trecută am primit decizia autorităților irlandeze legată de faptul că persoana respectivă poate fi trimisă în Ungaria pentru a fi judecată.
<P>
Prin urmare, la nivel european, această procedură trebuie să fie mai puternică decât este astăzi. Altfel, victimele trebuie să aștepte mulți ani, nu numai în acest caz, ci și în alte cazuri. Această procedură trebuie să fie mai puternică, așa că noi, suntem, desigur, în favoarea propunerii.
<SPEAKER ID="032" NAME="Martin Schulz" LANGUAGE="DE">
Dle Președinte, doresc să cer o clarificare a Regulamentului de procedură. Nu știu dacă Parlamentul European poate ține o dezbatere fundamentală cu privire la mandatul european de arestare (MEA). Ne putem pronunța pentru sau împotriva MEA și a punerii sale în aplicare, însă, din punctul meu de vedere, în temeiul Regulamentului de procedură, Parlamentul nu are competența de a discuta despre acest mandat în legătură cu procedurile penale aflate în desfășurare. Dacă ar fi de competența Parlamentului, aș mai avea de menționat câteva cazuri, care aș fi încântat să fie supuse dezbaterii. Însă recomand imperativ, în acest moment, ca procedurile juridice în curs să nu facă obiectul unei dezbateri fundamentale în Parlamentul European.
