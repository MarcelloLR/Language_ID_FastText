<CHAPTER ID="014">
Sistemul comun al taxei pe valoarea adăugată și obligația de respectare a cotei standard minime (dezbatere) 
<SPEAKER ID="075" NAME="Președinta">
Următorul punct este raportul dlui Casa, în numele Comisiei pentru afaceri economice și monetare, cu privire la propunerea unei Directive a Consiliului de modificare a Directivei 2006/112/CE privind sistemul comun al taxei pe valoarea adăugată, în ceea ce privește durata obligației de respectare a cotei-standard minime - C7-0173/2010 -.
<SPEAKER ID="076" NAME="David Casa" LANGUAGE="MT">
Dnă președintă, aș dori, în primul rând, să atrag atenția acestei Camere asupra faptului că, în momentul de față, are loc un vot important în cadrul Comisiei pentru afaceri economice și monetare și, prin urmare, trebuie să-i scuz pe mulți dintre deputații care nu vor fi prezenți aici, deoarece suntem în întârziere, iar procesul de votare tocmai a început.
<P>
După cum a spus-o președintele, acest raport pe care l-am întocmit este extrem de important, deoarece este vorba despre sistemul TVA pe care dorim să-l modificăm. După cum știți, negocierile pentru modificarea sistemului definitiv privind TVA-ul sunt în desfășurare de o vreme, însă încă nu s-a realizat niciun progres semnificativ. Sistemul tranzitoriu utilizat din 1993 este extins în mod constant și știm cu toții că această situație nu este una durabilă și că trebuie să găsim o soluție pe termen mai lung.
<P>
Actualul sistem de tranziție nu livrează rezultatele dorite în ceea ce privește piața internă. Sistemul subminează eficiența companiilor și, în plus, restricționează eficiența acestora peste granițe. Este, de asemenea, îngrijorător că acest sistem conduce la forme complexe de fraudă, cum ar fi frauda de tip carusel, despre care am discutat recent în cadrul acestui Parlament. Acestea au un impact foarte negativ asupra veniturilor statelor membre. Soluția nu este una ușoară, iar soluția potrivită poate fi adoptată numai după o dezbatere detaliată și după perioade îndelungate de consultări.
<P>
Suntem cu toții la curent cu angajamentul recent al Comisiei de a elabora în viitorul apropiat o Carte Verde, pentru a stimula o discuție pe acest subiect. Raportul de care mă ocup îndeamnă Comisia să garanteze că procesul va fi eficient și că vom face tot ceea ce putem pentru a asigura, în primul rând, că noul sistem va ameliora eficiența pieței interne, în al doilea rând, că acest nou sistem va reduce poverile asupra sectorului de afaceri, iar, în al treilea rând, că va combate cât mai eficient frauda.
<P>
Acest raport, care, după cum știm, a fost deja aprobat de către Comisia pentru afaceri economice și monetare, îndeamnă, de asemenea, Comisia să garanteze că propunerile concrete vor fi făcute publice până în anul 2013. Permiteți-mi să subliniez acest ultim punct: nu propun crearea unui sistem care să fie adoptat și pus în aplicare până în anul 2013. Spun că propunerile trebuie făcute publice până în 2013.
<P>
Ceea ce însă mi-aș dori, și cred că exprim punctul de vedere al deputaților din această Cameră, este ca noul sistem să funcționeze până la sfârșitul acestei legislaturi, astfel încât actualul sistem de tranziție să nu trebuiască să fie reextins. Deși aprobăm extinderea noului sistem, ne așteptăm să fie făcuți fără întârziere pași concreți în ceea privește reflecția asupra acestor noi propuneri.
<P>
Aș dori să le mulțumesc colegilor mei, mai ales raportorilor alternativi, pentru acest raport, și sper să mai aibă loc discuții fervente pe această temă, care să permită găsirea unei soluții rapide.
<SPEAKER ID="078" NAME="Algirdas Šemeta">
membru al Comisiei. - Dle președinte, aș dori să mulțumesc Parlamentului European și, în special, dlui David Casa, pentru raportul său constructiv și rapid asupra propunerii Comisiei de extindere pe o perioadă de cinci ani a regulamentelor existente referitoare la cota minimă standard de TVA. Este o propunere simplă și deloc controversată.
<P>
Un aviz rapid al Parlamentului European asupra propunerii Comisiei va permite Consiliului să adopte propunerea înainte de finalul anului - tocmai la timp, înainte de expirarea regulamentului curent. Propunerea a fost deja discutată în grupul de lucru al Consiliului. Nu a apărut niciun obstacol în calea aprobării rapide.
<P>
După cum a declarat dl David Casa, propunerea Comisiei va oferi întreprinderilor siguranța juridică necesară și va permite evaluarea ulterioară a nivelului adecvat al cotei standard de TVA la nivelul UE.
<P>
Comisia va lansa, într-adevăr, foarte curând o dezbatere amplă despre viitorul TVA-ului pentru a evalua și aborda numeroasele deficiențe în sistemul TVA al UE, cum ar fi complexitatea sa, nivelul ridicat al sarcinilor administrative pentru întreprinderi și frauda.
<P>
Înainte de finalul anului, voi propune colegilor mei comisari publicarea unei Cărți verzi privind evaluarea sistemului actual și modurile preferabile pentru viitor. Aștept cu nerăbdare reacțiile în privința unor astfel de chestiuni legate de modul de a realiza un sistem TVA mai simplu, mai robust și modern și modul de a reduce costurile de colectare și de conformitate pentru întreprinderi, în special, IMM-uri, limitând frauda și oferind flexibilitate pentru statele membre. Pe baza rezultatelor obținute, Comisia va defini politica sa viitoare în domeniul TVA-ului într-o comunicare privind calea de urmat la finalul lui 2011.
<P>
Amendamentele depuse demonstrează clar interesul Parlamentului în participarea la această discuție despre strategia viitoare a TVA-ului. Salut acest semn de interes și sper să avem o dezbatere fructuoasă cu dvs. despre această chestiune importantă într-o etapă ulterioară. Cu toate acestea, consider că aceste amendamente sunt în afara domeniului de aplicare a propunerii discutate astăzi, care se limitează la extinderea perioadei în care se aplică cota standard minimă. În plus, unele dintre amendamente anticipează o dezbatere pe care trebuie să o avem pe baza Cărții verzi. Acest lucru se aplică, în special, la amendamentul prin care se solicită Comisiei să vină cu o propunere privind normele definitive referitoare la cotele TVA până în 2013.
<P>
În această etapă, Comisia nu se poate angaja la o dată pentru a înainta o propunere referitoare la cotele de TVA. Nu poate prezice rezultatul consultărilor, al căror domeniu de aplicare va cuprinde mai mult decât cotele de TVA. Sper că această consultare va oferi o idee clară a priorităților pentru viitorul TVA-ului. Planificarea Comisiei pentru viitoarele propuneri legislative va depinde, prin urmare, într-o mare măsură, de rezultatul acestei consultări.
<SPEAKER ID="079" NAME="Sari Essayah" LANGUAGE="FI">
Dle președinte, propunerea Comisiei se concentrează pe intenția de a prelungi funcționarea sistemului actual până în 2015 și pe efortul de a limita variațiile cotelor în intervalul de 10 puncte procentuale. Acest lucru este foarte important, deoarece altfel, concurența dintre statele membre ar putea fi denaturată în anumite sectoare.
<P>
Ideea centrală a acestui raport parlamentar este îndemnul adresat Comisiei de a iniția rapid un program vast de consultări pentru a înființa un nou sistem al taxei pe valoarea adăugată. În opinia mea, și contrar punctului de vedere al dlui comisar, amendamentele depuse de colegii mei deputați sunt extrem de importante, deoarece, chiar din această etapă, dorim să marcăm direcția în care sperăm că va merge acest nou sistem de TVA. În viitor, trebuie să putem reduce sarcina administrativă asociată TVA-ului și să înlesnim cât mai mult mecanismul de raportare, în special pentru întreprinderile mici și mijlocii, dar și, în egală măsură, pentru a combate eficient frauda în materie de TVA.
<P>
Economia publică din multe țări europene este în prezent într-o situație dificilă, una dintre soluțiile propuse fiind majorarea cotelor de TVA. Cu toate acestea, este o soluție care nu va da niciun rezultat în țările în care evitarea plății TVA-ului este un lucru obișnuit. Aici, aș dori să mă refer la raportul dlui Casa, adoptat mai devreme. S-a concentrat, în special, pe modalitățile de combatere a fraudei în domeniul TVA-ului în legătură cu bunurile și serviciile care erau predispuse la acest tip de abuz. Sper că, în viitor, Comisia va începe cu adevărat să acționeze în acest sens.
<SPEAKER ID="080" NAME="George Sabin Cutaș">
în numele grupului S&D. - (RO) Așa cum se arată în propunerea de directivă a Consiliului, cota minimă a TVA a asigurat funcționarea sistemului la un nivel acceptabil. Consider că e cazul să avem în vedere o reglementare comună, care să includă concluziile desprinse în urma experienței dezechilibrelor bugetare pe care le-a evidențiat criza financiară. Se impune o nouă strategie europeană în materie de TVA, axată pe reducerea birocrației și a obstacolelor fiscale ce stau în calea mediului de afaceri, mai ales a întreprinderilor mici și mijlocii. De asemenea, trebuie să avem în vedere necesitatea prevenirii și combaterii fraudelor, însă, până la definitivarea acestei strategii, cred că prelungirea dispoziției tranzitorii privind cota minimă a TVA până la 31 decembrie 2015 este o decizie menită să asigure certitudine mediului de afaceri, să prevină dezechilibrele structurale în Uniunea Europeană și să încurajeze armonizarea legislației fiscale.
<P>
În așteptarea Cărții Verzi a Comisiei cu privire la revizuirea sistemului taxei pe valoarea adăugată, doresc să atrag atenția asupra tendinței unor guverne confruntate cu recesiunea de a majora TVA-ul la 24-25 %, așa cum s-a întâmplat în România și în Ungaria. Până acum a fost respectat angajamentul relativ privind menținerea cotei maxime de TVA în intervalul de 10 puncte procentuale peste limita de 15 %, dar cred că, pentru a preveni eventualele încălcări ale pragului de 25 %, avem nevoie de o interdicție imperativă în acest sens. Să nu uităm că dincolo de aceste cifre sunt cetățenii cu un nivel de trai tot mai afectat de politicile de austeritate și de impozitarea excesivă.
<P>
În final, vreau să spun că suprafiscalizarea nu este o soluție pentru o economie bolnavă, ea nu face decât să-i prelungească agonia.
<SPEAKER ID="081" NAME="Olle Schmidt" LANGUAGE="SV">
Dle președinte, dle comisar, aș dori să mulțumesc raportorului foarte mult. Ca o chestiune de principiu, consider că trebuie să evităm să controlăm consumul prin manevrarea cotelor de TVA. Cu toate acestea, atâta timp cât excepțiile și cotele reduse de TVA nu interferă evident cu piața liberă, am ales până acum să acceptăm diferențele între statele membre UE. După cum însă bine știți, profesorul Monti a menționat în raportul său despre piața unică faptul că diferențele actuale pot, de asemenea, afecta în mod negativ piața unică. Așadar, este important să apelăm la un sistem definitiv al cotelor de TVA și să indicăm în mod clar că o revizuire a directivei privind TVA-ul trebuie să utilizeze ca orientare strategia pieței unice și nu interesele diferite ale țărilor individuale.
<P>
De asemenea, este important, după cum spune dl comisar, să ne concentrăm pe reducerea sarcinilor administrative, pe eliminarea barierelor fiscale și îmbunătățirea mediului de afaceri, în special pentru întreprinderile mici și mijlocii, asigurând, în același timp, soliditatea sistemului în fața fraudei.
<P>
Taxele sunt, desigur, o chestiune foarte națională și una în care autodeterminarea națiunilor este importantă. În același timp, este important să ne amintim că o piață internă cu adevărat funcțională necesită probabil o cooperare mai intensă și mai strânsă decât cea pe care o avem astăzi, inclusiv în ceea ce privește chestiunile impozitării. Prin urmare, sper că atât Comisia, cât și dl comisar, vor avea curajul să abordeze aceste chestiuni în propunerile viitoare și că aceste propuneri vor avea ca punct de plecare o piață internă funcțională, în ciuda opoziției naționale. Chestiuni dificile în timpuri dificile necesită analize detaliate.
<SPEAKER ID="082" NAME="Jaroslav Paška" AFFILIATION="EFD">
Dle președinte, în propunerile prezentate, Comisia recomandă aplicarea unei cote minime standard TVA de 15 % pentru următorii 5 ani, până în 2015. Chiar dacă înțeleg argumentul Comisiei care dorește ca prin această directivă să ofere societăților siguranța juridică, cred că analiza TVA-ului solicită o activitate foarte intensă. Motivul, în opinia mea, este că multe întreprinderi și multe cazuri de pierderi fiscale în comerțul transfrontalier arată că sistemul de TVA din Europa este foarte prost organizat.
<P>
Nu este doar o problemă a cotei actuale; este o problemă a normelor aplicate pe piața națională și în comerțul internațional, care permit acestor escrocherii să funcționeze destul de legitim în multe cazuri. Prin urmare, aș dori să profit de ocazie pentru a face un apel la revizuirea întregului sistem TVA, care consider că ar fi atât în interesul economiilor, cât și al întreprinderilor noastre. Consider că 2003 ca termen limită este destul de realist și trebuie pur și simplu să avansăm în această problemă, nu prin rezolvarea problemei cotelor, ci prin rezolvarea problemei normelor.
<SPEAKER ID="083" NAME="Andrew Henry William Brons" AFFILIATION="NI">
Dle președinte, taxele sunt, în cel mai bun caz, un rău necesar și trebuie să reflecte mereu cheltuielile. O rată a impozitului care este stabilită înainte de a fi decise cheltuielile este o rețetă care vizează să ia banii oamenilor pentru a decide doar ulterior pe ce vor fi cheltuiți. Este o rețetă pentru risipă.
<P>
Armonizarea cotelor de TVA la o cotă comună standard și o cotă comună redusă, conform propunerii din 1993 a Comisiei, ar însemna un transfer și mai mare de putere în defavoarea statelor membre. Perceperea impozitării este una dintre caracteristicile definitorii ale statului suveran. Va fi încă un pas în evoluția către alcătuirea statului suveran reprezentat de Uniunea Europeană, statele membre devenind simple anexe lipsite de putere ale acesteia. Combaterea fraudei și reducerea sarcinilor administrative pentru IMM-uri sunt false probleme. Armonizarea TVA-ului înseamnă centralizarea și consolidarea puterii UE.
<SPEAKER ID="084" NAME="Elena Băsescu" AFFILIATION="PPE">
(RO) Noua strategie în materie de TVA trebuie să vizeze reducerea sarcinilor administrative, eliminarea obstacolelor fiscale și ameliorarea mediului de afaceri, în special pentru IMM-uri. Se observă o lipsă a echilibrului în raport cu dezvoltarea pieței interne. Din această cauză, întreprinderile europene sunt puse într-o poziție dezavantajoasă. În plus, sistemul de TVA, așa cum este conceput și aplicat în prezent în statele membre, prezintă deficiențe, exploatate de către evazioniști.
<P>
Aș dori să fac apel la Comisie pentru a prezenta rezultatele analizelor sale. Ea va trebui, de asemenea, să organizeze consultări privind noua strategie în materie de TVA cu toate părțile interesate. În acest sens, vor trebui abordate aspecte comune, precum ratele reduse de TVA, derogările de la sistem, oportunitatea înființării unei rate maxime și, nu în ultimul rând, locul de impozitare pentru livrările intra UE.
<SPEAKER ID="085" NAME="Algirdas Šemeta">
membru al Comisiei. - Dle președinte, doresc să vă mulțumesc pentru comentariile și punctele de vedere pe care le-ați exprimat în cadrul dezbaterii. Mă bucur să văd că Parlamentul European și Comisia au puncte de vedere comune în ceea ce privește nevoia de regândire a sistemului actual de TVA.
<P>
După cum am indicat în observațiile introductive, salut spiritul amendamentelor referitoare la viitorul TVA-ului. Cu toate acestea, Comisia consideră că această propunere tehnică se referă doar la extinderea periodică a nivelului minim al cotei standard de TVA.
<P>
Rezultatul consultărilor asupra unei noi strategii a TVA-ului este menționat doar pentru a justifica motivul pentru care este prematură stabilirea unui nivel standard al cotelor. Prin urmare, nu este nevoie să se facă referire la scopurile și cadrul noi strategii referitoare la TVA în acest context, în această etapă.
<P>
De asemenea, repet că, în momentul de față, Comisia nu se poate angaja să stabilească o dată pentru viitoarea propunere legislativă referitoare la cote. Pentru început, avem nevoie de o dezbatere asupra viitorului TVA-ului, care va clarifica prioritățile pentru Comisie. Rezultatul acestei consultări va determina planificarea Comisiei pentru viitoarea propunere legislativă.
<P>
Urmează să finalizăm lucrările referitoare la Cartea verde și, în săptămânile viitoare, vom produce întrebări reale pentru dezbatere pentru toți cei implicați: publicul larg, deputații din Parlamentul European, părțile interesate și statele membre. Întrebările care vor fi ridicate abordează în mod clar chestiunile care au fost ridicate în timpul dezbaterii de astăzi.
<P>
Aștept cu nerăbdare dezbaterile fructuoase din lunile următoare, care vor permite Comisiei să dezvolte o strategie mult mai bună pentru TVA în viitor.
<SPEAKER ID="086" NAME="David Casa" LANGUAGE="MT">
Dle președinte, da, sunt într-adevăr încântat de faptul că dl comisar a înțeles că solicităm o Carte verde fără întârziere pentru a alimenta o dezbatere mai aprofundată despre propunerile Comisiei. După cum au menționat deputații din acest Parlament, trebuie să eliminăm rapid din sistem toate tipurile de fraudă și să sprijinim cât mai mult mediul de afaceri să înlăture barierele pe care le creează actualul sistem. De asemenea, dorim să vedem o piață internă mai eficientă.
<P>
Astăzi nu am discutat despre soluțiile de care avem nevoie. Ceea ce solicităm Comisiei este să vină cu propuneri fără întârziere, pentru a ajuta la stimularea de discuții adecvate despre noul sistem, astfel permițându-ne să perfecționăm ce avem în prezent, cât mai curând posibil. Înțeleg că scopul acestui raport este, în realitate, extinderea perioadei de timp. Cu toate acestea, aș dori să atrag atenția Comisiei asupra faptului că așteptăm cu nerăbdare propunerile sale, care sperăm că vor veni cu promptitudine, ceea ce ne va permite să ne împărtășim propriile noastre idei, și va garanta, în cele din urmă, un sistem mai corect pentru toți.
<SPEAKER ID="087" NAME="Președinte">
Dezbaterea a fost închisă.
<P>
Votul va avea loc mâine la ora 11.30.
<P>
Declarații scrise (articolul 149 din Regulamentul de procedură)
<SPEAKER ID="998" NAME="Franz Obermayr" LANGUAGE="DE">
Pentru cele mai multe dintre statele membre și țările terțe cu piețe internaționale interconectate, TVA-ul (sau impozitul din vânzări) este una dintre sursele principale de finanțare pentru stat. Impozitul din vânzări este, prin urmare, cel puțin la fel de important ca impozitele directe. Menținerea unei cote standard minime de 15 % în următorii 5 ani va ajuta concurența pe piața internă și va asigura siguranța juridică pentru societăți. În privința cotelor reduse de TVA în UE, în cazul cotelor reduse de TVA asupra anumitor servicii, cum ar fi reparații, coafură sau tratamente de înfrumusețare, Comisia trebuie să aibă grijă să evite denaturările concurenței. Astfel de forme de facilități fiscale au un efect negativ asupra întreprinderilor mici din Austria, de exemplu, care nu pot face față concurenței exercitate de furnizorii de servicii din Ungaria și Slovacia. Soluția este următoarea: DA pentru subvenționarea orientată a IMM-urilor, inclusiv prin mijloacele impozitării vânzărilor, DAR evitând în același timp denaturările concurenței între statele membre.
