<CHAPTER ID="010">
Aprobarea procesului-verbal al şedinţei precedente
<SPEAKER ID="204" NAME="Ilda Figueiredo" AFFILIATION="GUE/NGL">
(PT) Dle preşedinte, adresez o solicitare de respectare a Regulamentului de procedură. În această dimineaţă, am organizat o sesiune de vot pentru a justifica negocierile care au existat între Uniunea Europeană şi Maroc. Întrucât tocmai a apărut, cu data de astăzi, un document al Comisiei, în care se precizează că negocierile UE-Maroc privind sectorul agroalimentar şi al pescuitului avansează, aş dori să ştiu dacă preşedintele Grupului Alianţei Progresiste a Socialiştilor şi Democraţilor din Parlamentul European s-a referit la aceste negocieri în această dimineaţă, când le-a folosit ca un argument pentru eliminarea de pe ordinea de zi de azi a subiectului referitor la Aminatou Haidar, luptătoarea din Sahara Occidentală care face greva foamei de 32 de zile şi a cărei viaţă este în pericol. Acesta este, prin urmare, un punct care trebuie clarificat în mod corespunzător, deoarece ceea ce s-a întâmplat aici în această dimineaţă este inacceptabil.
<SPEAKER ID="205" NAME="Preşedinte">
Mulţumesc, dnă Figueiredo. Din păcate, nu vă pot răspunde, fiindcă nu îmi mai amintesc ce a afirmat preşedintele grupului azi, la amiază.
<SPEAKER ID="206" NAME="Izaskun Bilbao Barandica" AFFILIATION="ALDE">
(ES) Dle preşedinte, s-au retras două puncte de pe ordinea de zi de azi-dimineaţă. Aş dori să adresez o întrebare referitoare la rezoluţia convenită între grupurile parlamentare. Aţi putea clarifica în temeiul cărui articol din Regulamentul de procedură s-a ridicat problema şi s-a susţinut imediat un vot pentru retragerea unui punct de pe ordinea de zi pe care trebuia să îl dezbatem în după-amiaza aceasta?
<P>
Consider că acesta este un aspect foarte important şi că deputaţii din Parlamentul European prezenţi astăzi trebuie informaţi în mod corespunzător şi de urgenţă.
<SPEAKER ID="207" NAME="Preşedinte">
Dnă Bilbao Barandica, a fost vorba despre o solicitare de respectare a Regulamentului de procedură în conformitate cu articolul 140 din Regulamentul de procedură care permite modificarea ordinii de zi.. Regret că acum nu pot să permit decât solicitări de respectare a Regulamentului de procedură. Nu vom redemara această dezbatere. Aş dori să subliniez că voi întrerupe imediat orice vorbitor care încearcă să redemareze dezbaterea.
<SPEAKER ID="208" NAME="Willy Meyer" AFFILIATION="GUE/NGL">
(ES) Dle preşedinte, în conformitate cu articolul 177 din Regulamentul de procedură, un grup politic sau cel puţin 40 de deputaţi pot solicita într-adevăr amânarea unei dezbateri. Este ceea ce a avut loc azi-dimineaţă, într-un mod extrem de neobişnuit. De fapt, Regulamentul de procedură prevede că, dacă se intenţionează solicitarea unei amânări, Preşedintele Parlamentului trebuie informat cu 24 de ore înainte. Preşedintele trebuie să o comunice de îndată Parlamentului.
<P>
Aş dori să întreb dacă acest proces a fost respectat, deoarece situaţia în care ne aflăm este oarecum extraordinară: Este pentru prima dată când Parlamentul European a fost împiedicat să dezbată o rezoluţie convenită de toate grupurile parlamentare ca răspuns la o situaţie extrem de gravă, precum cazul dnei Haidar. Prin urmare, aş dori să ştiu dacă acest proces a fost respectat. Dacă nu, ar trebui să se susţină imediat dezbaterea rezoluţiei. Rezoluţia convenită de toate grupurile parlamentare trebuie recuperată şi supusă votului.
<SPEAKER ID="209" NAME="Preşedinte">
Mai sunt alte solicitări de respectare a Regulamentului de procedură?
<SPEAKER ID="210" NAME="Cristian Dan Preda" AFFILIATION="PPE">
Vroiam doar să vă spun că între timp dl Schultz a ajuns în sală şi am fi fericiţi dacă ne-ar putea răspunde la întrebarea care a fost pusă în absenţa domniei sale de către colega noastră la început.
<P>
(Aplauze)
<SPEAKER ID="211" NAME="Preşedinte">
Dle Preda, aceasta a fost o întrebare foarte scurtă, dar nu a fost o solicitare de respectare a Regulamentului de procedură.
<SPEAKER ID="212" NAME="Oriol Junqueras Vies" AFFILIATION="Verts/ALE">
(ES) Dle preşedinte, şi noi dorim să facem trimitere la articolul 177 din Regulamentul de procedură. Ţinând seama de dispoziţiile articolului respectiv, nu putem înţelege cum se poate retrage un punct de pe ordinea de zi, decât dacă acest lucru se face înainte de dezbaterea sau votul relevant.
<P>
În consecinţă, şi noi considerăm că Regulamentul de procedură a fost aplicat incorect. Prin urmare, îi solicităm preşedintelui să rezolve această problemă.
<SPEAKER ID="213" NAME="Preşedinte">
Întrucât întrebările se referă la acest punct, vă răspund cu plăcere. În conformitate cu articolul 140 alineatul (2) din Regulamentul de procedură, ordinea de zi se poate modifica în anumite circumstanţe, inclusiv "la propunerea Preşedintelui”. Preşedintele unui grup a adresat o solicitare de respectare a Regulamentului de procedură, iar Preşedintele a acceptat ca aceasta să fie supusă la vot. Acest lucru este în conformitate cu Regulamentul de procedură.
<SPEAKER ID="214" NAME="Charles Tannock" AFFILIATION="ECR">
Dle preşedinte, am adresat o solicitare de respectare a Regulamentului de procedură, în numele grupului meu, Grupul CRE, şi anume cererea de amânare a votului pe care a propus-o dl Schulz pentru ora 15.00, pentru a dispune de suficient timp ca să înţelegem despre ce este vorba. Acest lucru nu a fost prezentat de fapt Parlamentului. Preşedintele a prezentat Parlamentului moţiunea Schulz şi nu a prezentat moţiunea mea de amânare a votului pentru a ne acorda două sau trei ore ca să ne liniştim şi să aflăm care este situaţia, de fapt. Obiectez că moţiunea mea nu a fost de fapt prezentată Parlamentului.
<SPEAKER ID="215" NAME="Preşedinte">
Dle Tannock, solicitarea de respectare a Regulamentului de procedură adresată de dl Schulz este cea în curs. Solicitarea dumneavoastră de respectare a Regulamentului de procedură este, aşadar, superfluă.
<SPEAKER ID="216" NAME="Francisco Sosa Wagner" AFFILIATION="NI">
(ES) Dle preşedinte, aş dori să subliniez ceea ce a afirmat dl Meyer. Voi fi succint. Un număr mare de deputaţi, o proporţie ridicată a celor prezenţi în Parlament, au fost foarte surprinşi de cursul evenimentelor legate de propunerea din această dimineaţă. Ultima a fost votată într-un mod destul de neaşteptat, care sugerează faptul că nu respectă spiritul dispoziţiilor în vigoare şi nu este în conformitate cu acestea.
<SPEAKER ID="217" NAME="Preşedinte">
V-am explicat cum interpretez eu Regulamentul de procedură. Prin urmare, procedura este în conformitate cu Regulamentul de procedură. Nu pot admite alte noi solicitări de respectare a Regulamentului de procedură. Fac apel la îngăduinţa dumneavoastră. Mai avem două solicitări foarte importante. Dl Salafranca, dacă doriţi să adresaţi o solicitare de respectare a Regulamentului de procedură, vă rog să poftiţi. Dar trebuie să vă spun că vă voi întrerupe dacă nu este o solicitare de acest tip.
<SPEAKER ID="218" NAME="José Ignacio Salafranca Sánchez-Neyra" AFFILIATION="PPE">
(ES) Dle preşedinte, este într-adevăr o solicitare de respectare a Regulamentului de procedură. În această dimineaţă, preşedintele Grupului Alianţei Progresiste a Socialiştilor şi Democraţilor din Parlamentul European a solicitat retragerea propunerii de rezoluţie comună de pe ordinea de zi. Este o decizie fără precedent şi s-au adus argumente solide în sprijinul acesteia, şi anume că viaţa dnei Haidar ar fi în pericol.
<P>
Având în vedere acest aspect, grupul meu nu a dorit să compromită situaţia, ţinând seama, de asemenea, de opiniile exprimate de dl Schulz.
<P>
În viziunea mea, totuşi, nu există niciun motiv pentru care o declaraţie formulată de acest Parlament ar pune în pericol viaţa dnei Haidar. În special, nu pot înţelege de ce ar fi necesar să încălcăm Regulamentul de procedură.
<P>
Dle preşedinte, articolul 177 prevede în mod clar că propunerile se prezintă cu 24 de ore înainte şi anterior dezbaterii.
<P>
(Preşedintele l-a întrerupt pe vorbitor)
<SPEAKER ID="219" NAME="Preşedinte">
Dle Salafranca, regret, dar nu mai putem examina motivele deputaţilor din Parlamentul European exprimate mai devreme. Natura informaţiilor primite în această după-amiază nu mai este un subiect pentru ordinea de zi de astăzi. Prin urmare, mă voi întoarce la ordinea de zi.
<P>
(Procesul-verbal al şedinţei precedente a fost aprobat)
<SPEAKER ID="221" NAME="Bernd Posselt" AFFILIATION="PPE">
(DE) Dle preşedinte, cred că articolul 140 nu se aplică procedurii de urgenţă şi, prin urmare, vă rog să solicitaţi Comisiei pentru Regulamentul de procedură să verifice acest aspect, deoarece ar putea stabili un precedent periculos.
<SPEAKER ID="222" NAME="Preşedinte">
Accept cu plăcere această sugestie, dar nici aceasta n-a fost o solicitare de respectare a Regulamentului de procedură.
