<CHAPTER ID="003">
Catastrofele naturale în Uniunea Europeană
<SPEAKER ID="006" NAME="Președinte">
Voi începe cu unele informații foarte triste cu privire la inundațiile din Europa. Continentul nostru a fost lovit încă o dată anul acesta de inundații devastatoare. Recent, Belgia, Franța, Țările de Jos și nordul Italiei - în prezent există inundații în Italia centrală -, precum și în sud-vestul Angliei și alte câteva țări au avut de suferit. Poate că, atunci când veți avea posibilitatea de a lua cuvântul, pentru că voi deschide dezbaterea în câteva momente, veți da la rândul dvs. alte exemple de inundații grave care au afectat Europa.
<P>
Au fost înregistrate pierderi de vieți omenești, precum și pierderi materiale în valoare de milioane. Acum opt ani a fost înființat Fondul de solidaritate al Uniunii Europene pentru a ajuta țările care au fost afectate de calamități naturale. Banii din acest fond au fost utilizați până acum în 33 de dezastre naturale grave. Astăzi împărtășim durerea familiilor victimelor și a celor cărora apa le-a luat tot ce au avut. Știm că acestea sunt evenimente teribile, excepționale în viața fiecărei persoane afectate.
<SPEAKER ID="007" NAME="Sergio Paolo Francesco Silvestris" LANGUAGE="IT">
Dle Președinte, doamnelor și domnilor, în ultimele săptămâni, inundații cumplite au lovit mai multe țări europene, ducând la ruină populațiile din regiunile afectate.
<P>
Săptămâna trecută, patru cetățeni belgieni și-au pierdut viața în provinciile Waals-Brabant, Oost-Vlanderen și Henegouwen, la granița dintre capitală și partea de nord a țării. În opinia autorităților, au fost cele mai grave inundații din ultimii 50 de ani. În două zile, cantitățile de precipitații au fost cât pentru o lună obișnuită. A fost atât de grav, încât armata a trebuit să intervină pentru a evacua zonele cele mai afectate.
<P>
Situații similare au apărut în partea de vest a Franței, unde multe drumuri au fost impracticabile și au provocat blocaje în sistemul de transport. Semințele nu au putut fi semănate în toamnă din cauza ploii neîncetate, care a împiedicat accesul la terenurile de cultivat.
<P>
Acum douăzeci de zile, țara mea, Italia, a fost, de asemenea, greu lovită în regiunile Veneto, unde două persoane și-au pierdut viața, Friuli-Venezia Giulia, Liguria și Calabria, cu câte o victimă în fiecare, iar în provincia Salerno în Campania și Toscana au murit trei persoane, zeci de oameni răniți au trebuit să fie scoși din noroi și moloz, iar o persoană este încă dată dispărută în Rovigo.
<P>
Prejudiciul se ridică la mai mult de 1 miliard de euro doar pentru reparațiile urgente, la care se adaugă fondurile necesare pentru lucrările structurale. Mai mult de 4 500 de persoane fără adăpost, 280 de municipii și peste 500 000 de persoane afectate, zone agricole devastate și 150 000 de animale moarte.
<P>
Aș dori să subliniez două aspecte. Primul este mobilizarea excepțională a mecanismului de ajutor și a sistemului de solidaritate, care au trimis mii de voluntari pentru a sprijini populația lovită în stadiul incipient al situației de urgență. Merită mulțumirile și aprecierea instituției noastre.
<P>
Al doilea aspect este legat de efectele pe termen lung pe care le va declanșa această catastrofă. Industria prelucrătoare europeană este formată din întreprinderi mici și mijlocii care au pierdut totul: utilaje, vehicule și materiale. În aceeași situație se află mii de ferme cărora le-au fost distruse culturile și ale căror tractoare, mașini și semințe au devenit inutile din cauza noroiului, iar grajdurile și adăposturile pentru animale le-au fost inundate și mii de vite și păsări de curte s-au înecat.
<P>
Aceste ferme, care se luptau deja cu criza economică, sunt acum destinate falimentului. De-a lungul timpului, inundațiile vor duce la distrugerea sistemului de producție, însoțită de șomaj și de reducerea capacității terenurilor afectate. Prin urmare, Europa trebuie să își îndeplinească de urgență rolul care îi revine, asigurând guvernele țărilor afectate de dorința sa de a mobiliza Fondul de solidaritate.
<P>
Chiar dacă acest lucru înseamnă depășirea criteriilor stricte pentru activarea fondului și chiar fără aprobarea bugetului pentru anul 2011, trebuie să îi ajutăm urgent pe concetățenii noștri care se confruntă încă, chiar și acum, cu efectele unei astfel de crize majore și care au dreptul să simtă că Parlamentul îi sprijină și Uniunea Europeană le oferă un ajutor substanțial.
<SPEAKER ID="008" NAME="Edite Estrela" LANGUAGE="PT">
Dle Președinte, în numele Grupului Alianței Progresiste a Socialiștilor și Democraților din Parlamentul European, aș dori să ne exprimăm solidaritatea față de toate regiunile afectate de catastrofe naturale și condoleanțele noastre sincere pentru familiile victimelor furtunilor. Începutul anului 2010 a fost marcat starea de șoc a întregii lumi față de dimensiunile tragediei provocate de dezastrul care a lovit regiunea autonomă Madeira, în Portugalia. La scurt timp după aceea, furtuna Xynthia a lovit Franța. Fenomene meteorologice extreme au afectat și Spania, Belgia, Germania și Țările de Jos, cauzând prejudicii substanțiale.
<P>
În Europa Centrală, inundațiile din timpul verii devin tot mai frecvente și mai devastatoare. Mii de oameni au fost nevoiți să își părăsească locuințele în Republica Cehă, Slovacia, Ungaria, Austria, Polonia, Italia și Regatul Unit, iar numeroase fabrici au trebuit să își înceteze activitatea. În fiecare an, sute de mii de hectare de pădure din sudul Europei sunt distruse de incendii. Se consideră că schimbările climatice exacerbează situația, iar dezastrele naturale care produc prejudicii masive în ceea ce privește pierderea de vieți omenești, distrugerea mediului și scăderea activității economice se întețesc. Este vital să se prevină, să se cerceteze și să se gestioneze corect riscul.
<P>
Potrivit Strategiei internaționale pentru reducerea dezastrelor a ONU, o mai bună planificare urbană în zonele de coastă și conservarea ecosistemelor pot reduce impactul dezastrelor naturale. Pe de altă parte, mecanismele de protecție civilă ar trebui să fie consolidate, instrumentele de reacție a UE simplificate, iar normele de punere în aplicare a reglementărilor ar trebui să fie mai flexibile. Dle Președinte, ați vorbit despre Fondul de solidaritate. Este de neînțeles faptul că Consiliul a menținut blocarea noii reglementări privind Fondul de solidaritate, care a fost aprobat de Parlament. Aș sublinia, de asemenea, faptul că Parlamentul a aprobat recent propunerea de creare a unui observator european al secetei, cu rolul de centru de cunoaștere, de atenuare și de monitorizare a efectelor secetei. De asemenea, ar putea fi extrem de importante investițiile mult mai mari în prevenire, precum și o mai mare atenție în pregătirea și instruirea personalului.
<SPEAKER ID="009" NAME="Dirk Sterckx" LANGUAGE="NL">
Dle Președinte, compasiunea noastră se îndreaptă, desigur, în primul rând, către victime. În țara mea, patru persoane s-au înecat și am auzit că în alte țări, de asemenea, sute și mii de oameni au suferit pierderi financiare și sufletești enorme în activitățile și în căminele lor. Desigur, primele noastre gânduri se îndreaptă către ei. În ultimele săptămâni, luni, chiar ani, statele membre într-un număr mare au avut probleme cauzate de apă, mai precis de inundații. Am o întrebare pentru Comisie. Credeți că, în evaluarea acestor evenimente, ar fi util să reunim experți din diferite state membre, din diferite regiuni și să le oferim posibilitatea de a ne spune ce părere au despre ceea ce s-a întâmplat, astfel încât să putem înțelege mai bine cauzele? Este o chestiune foarte complicată, dar, în opinia mea, dacă vom putea determina cauzele esențiale, vom avea și posibilitatea de a discuta despre soluții cu respectivii experți. După părerea mea, ar fi indicată realizarea în fiecare bazin hidrografic a unei analize a riscurilor, similară celor pe care le-am efectuat pentru mediu în Directiva privind apa. De asemenea, trebuie să îi consultăm cu privire la măsurile de prevenire. Cum putem preveni producerea din nou a unui astfel de dezastru? Deoarece ne așteptăm încă la ploi abundente, iar acestea vor fi concentrate în anumite zone; aceasta a fost, la urma urmei, cauza inundațiilor. În cele din urmă, dacă ne vom afla din nou într-o situație de urgență, va trebui să ne asigurăm că suntem în stare să adoptăm măsuri mai bine coordonate pentru a îmbunătăți evacuarea apelor. Aș dori să solicit Comisiei să reunească experții, astfel încât să putem evalua corect dezastrele recente.
<SPEAKER ID="010" NAME="Isabelle Durant" LANGUAGE="FR">
Dle Președinte, în numele Grupului Verzilor/ Alianța Liberă Europeană, aș dori să adresez și eu condoleanțe tuturor familiilor și tuturor oamenilor care au fost afectați de aceste inundații tragice, celor care au suferit pierderi printre cei dragi și tuturor celor care au suferit pierderi materiale. Cu toate acestea, aș dori, de asemenea, să îi menționez și să le mulțumesc tuturor pompierilor, echipajelor de salvare și voluntarilor care au fost foarte activi în ultimele câteva săptămâni, în toate regiunile afectate.
<P>
Victimele vor trebui să fie ajutate și despăgubite nu numai pe termen foarte scurt, dar și în lunile următoare. De asemenea, va trebui să propunem o politică coerentă și inovatoare, care abordează cauzele profunde ale problemei, iar eu propun Comisiei trei tipuri de măsuri.
<P>
În primul rând, trebuie să realizăm proiecte de renovare și de construcție pentru a face solul mai puțin impermeabil, pentru că de fiecare dată când se construiește o clădire industrială, un centru comercial sau un ansamblu de locuințe, trebuie să fie proiectate astfel încât să se evite ca solul să devină mai impermeabil. Această prevedere nu se aplică doar zonelor de inundații.
<P>
În al doilea rând, trebuie să ne revizuim practicile agricole. Politicile agricole intensive au făcut solul mai vulnerabil la schimbările bruște de vreme. Prin urmare, ar trebui să consolidăm toate măsurile legate de agromediu în această direcție.
<P>
În cele din urmă, există problema alertării și coordonării orașelor, astfel încât acestea să se poată pregăti și ocupa de astfel de incidente atunci când acestea se produc. Suntem de părere că uneori comunicarea și mobilizarea nu au fost suficient de rapide și, fără îndoială, va trebui să se acorde mai multă considerație procedurilor mai active de coordonare a difuzării de avertizări meteorologice.
<P>
Prin urmare, propun ca Uniunea Europeană să își revizuiască toate politicile - politicile de prevenire și politicile active în toate celelalte domenii - și ar trebui să elaboreze unele care pot fi de ajutor în această privință, în caz contrar, atunci când în câteva luni vor apărea următoarele evenimente meteorologice extreme, noi vom fi în aceeași situație, prezentând condoleanțe victimelor - populației, familiilor și întreprinderilor. Cred că ar trebui să evităm această problemă și putem face acest lucru în toate politicile noastre.
<SPEAKER ID="011" NAME="Julie Girling">
în numele Grupului ECR. - Dle Președinte, grupul meu transmite, de asemenea, sincere condoleanțe celor afectați. Am o experiență foarte personală în această privință; într-adevăr, inundațiile din regiunea mea mi-au adus primul contact cu Parlamentul European și într-adevăr, m-au inspirat să devin deputat în cele din urmă, astfel încât mobilizarea Fondului de solidaritate în acest caz a fost cu siguranță un eveniment important pentru mine. Chiar săptămâna aceasta, s-au produs noi inundații în Cornwall, care se află în regiunea mea.
<P>
Punctul meu de vedere a fost deja exprimat de dl Sterckx, dar cred că îl pot repeta. Cred că avertismentele timpurii sunt importante, dar știm cu toții cât de repede se transformă și se schimbă vremea. Mă întreb dacă este într-adevăr o bună investiție să cheltuim bani pentru avertismente timpurii asupra vremii, care există deja. Este vorba despre ceea ce faci atunci când primești avertismentele. După cum a precizat dl Sterckx, Europa ar putea profita cu siguranță de situația prin care a trecut și din care am putea învăța unii de la alții.
<P>
Știu că în cazul Gloucestershire, de unde vin eu, am fost ajutați foarte mult după inundații prin legături în special cu regiuni din Austria, care au avut o experiență considerabilă în ceea ce privește inundațiile în zonele extrem de ridicate. Nouă ne lipsea această experiență.
<P>
Cred ca ar fi o idee foarte bună pentru Comisie să se concentreze pe stabilirea unor legături regionale, astfel încât să putem învăța unii de la alții despre cum am putea face față acestor probleme, deoarece este evident să nu vor dispărea.
<SPEAKER ID="012" NAME="Lothar Bisky" LANGUAGE="DE">
Dle Președinte, în numele Grupului Confederal al Stângii Unite Europene/Stânga Verde Nordică, aș dori să îmi exprim compasiunea față de victime și de cei afectați. Toate grupurile din Parlament sunt de acord în această privință. Suntem, de asemenea, de acord că trebuie să acordăm un ajutor rapid. S-au spus deja multe lucruri înțelepte. Nu este necesar să le repet, dar le susțin pe deplin. Există un alt aspect pe care aș dori să îl subliniez, iar acesta se referă le prejudiciile pe termen lung. Nu trebuie să uităm că multe dintre consecințe vor avea un impact mai îndelungat asupra mediului natural decât putem anticipa în prezent. Prin urmare, mi se pare important ca Fondul de solidaritate și măsurile pe care le adoptăm să fie destinate acestor consecințe pe termen lung ale distrugerii naturii.
<P>
Doresc să fac o remarcă finală. Putem sta și dezbate această temă aici, dar cel mai important lucru pe care îl putem face este să acordăm asistență, astfel încât oamenii să poată începe să organizeze ajutorul pentru ei înșiși, deoarece au o mai bună înțelegere a condițiilor locale decât noi aici în Parlament.
<SPEAKER ID="013" NAME="Mara Bizzotto" LANGUAGE="IT">
Dle Președinte, doamnelor și domnilor, în numele grupului meu, aș dori să îmi exprim solidaritatea cu toți cetățenii care au fost afectați de inundații. Aș dori, totuși, să vorbesc despre regiunea mea, o regiune cu 5 milioane de locuitori, în care 500 000 de persoane au fost afectate de inundații, cu 131 de municipii implicate, 7 000 de locuitori strămutați, 140 de km2 inundați, trei spitale și centre medicale evacuate și moartea a două persoane. Agricultura a fost greu afectată, iar 23 % din sistemul de întreprinderi Veneto a simțit, de asemenea, impactul complet. Asta doar pentru a vă face o idee asupra dimensiunii acestei catastrofe.
<P>
Europa trebuie să facă mai mult. Europa trebuie să mobilizeze Fondul de solidaritate și știm că în cazul în care bugetul nu este aprobat, fondul nu poate fi mobilizat. Este foarte bine pentru noi să stăm aici și să vorbim despre strategii importante, planuri de dezvoltare și programe imaginare: Europa ar trebui să investească mai mult și în cercetarea și prevenirea riscurilor hidrogeologice, să promoveze amenajarea responsabilă a teritoriului și să ofere stimulente pentru utilizarea și dezvoltarea sistemelor de avertizare timpurie.
<P>
Ar trebui să investească mai mult în lucrări de protecție hidraulică, deoarece râurile noastre sunt supuse riscului și continuă să pună în pericol sănătatea cetățenilor noștri. Prin urmare, sper din toată inima ca Europa să aibă o reacție, măcar o dată, și să își facă auzită vocea, fiind adesea acuzată că ar fi prea departe de cetățenii săi.
<SPEAKER ID="014" NAME="Președinte">
Dezbaterea a fost închisă.
<P>
Declarații scrise (articolul 149 din Regulamentul de procedură)
<SPEAKER ID="015" NAME="Olga Sehnalová" LANGUAGE="CS">
Atât dezastrele naturale, cât și cele industriale, după cum am văzut în cazul tragediei recente a deversării de deșeuri toxice în Ungaria, se produc, din păcate, relativ frecvent în Europa. Credibilitatea Uniunii Europene în calitate de organizație care se arată solidară la nevoie depinde de abilitatea de a oferi asistență eficientă și în special rapidă zonelor afectate și cetățenilor acestora. Cel mai important aspect aici este timpul. Prin urmare, normele care reglementează orice ajutor ar trebui să fie cât mai flexibile posibil, mai ales în cazul dezastrelor de natură transfrontalieră. Condiția de a atinge un nivel previzibil clar al prejudiciilor, indiferent de mărimea teritoriului afectat și de intensitatea distrugerii, pare a fi nesatisfăcătoare. În realitate, este imposibil să se prezică totul. Prin urmare, susțin pe deplin modificările care vizează mobilizarea eficientă și rapidă a resurselor. Posibilitatea de a-i ajuta pe cetățenii proprii este, în opinia mea, un element pozitiv semnificativ în percepția UE. Cum putem demonstra mai bine că Europa este aici pentru cetățenii săi?
