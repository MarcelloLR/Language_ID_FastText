<CHAPTER ID="014">
Acordul de liber schimb dintre UE și Republica Coreea (dezbatere) 
<SPEAKER ID="556" NAME="Președinte">
Următorul punct pe ordinea de zi este recomandarea domnului Robert Sturdy, în numele Comisiei pentru comerț internațional, referitoare la încheierea Acordului de liber schimb dintre Uniunea Europeană și statele sale membre, pe de o parte, și Republica Coreea, pe de altă parte [08505/2010 - C7-0320/2010 - 2010/0075(NLE)].
<SPEAKER ID="557" NAME="Robert Sturdy">
raportor. - Domnule președinte, acest ALS este primul dintr-o serie de noi acorduri lansate în 2007 ca parte a inițiativei pentru o Europă globală. Economia globală, instabilitatea și un sistem multilateral care stagnează au evidențiat și mai mult nevoia și demersurile către relații bilaterale extinse. Este primul ALS în care Parlamentul își va exercita noile prerogative conferite prin Tratatul de la Lisabona.
<P>
Obiectivul ALS-ului este de a le oferi companiilor europene, din diferite sectoare economice, un acces extins și cuprinzător pe piața sud-coreeană, printr-o serie de liberalizări fără precedent ale tarifelor. Acesta garantează măsuri superioare, caracteristice OMC, pentru aspecte precum indicatorii geografici, achizițiile publice, o mai mare transparență pentru ajutoarele de stat și o aplicare riguroasă a drepturilor privind proprietatea intelectuală, dar include și un capitol foarte important privind dezvoltarea durabilă.
<P>
Totuși, deși numeroasele avantaje sunt imediate și evidente, salut în mod special faptul că acest ALS are și un mecanism bilateral de salvgardare, eficient - o salvgardare care îi permite UE să restabilească cotele de impozitare CNF, în cazul în care acest ALS a dus sau amenință să ducă la prejudicii semnificative pentru industria internă a UE. Este o garanție care în primul rând abordează îngrijorările formulate de sectoarele vulnerabile din Europa, în special sectorul auto, al electrocasnicelor și al textilelor, și le garantează protecția pe care o merită. Și aici țin să îi mulțumesc domnului Paolo Zalba Bidegain pentru munca sa la această parte a acordului.
<P>
Piața sud-coreeană oferă o serie de oportunități noi și importante pentru bunurile și serviciile din UE. Este o piață care până acum a rămas destul de închisă, din cauza unor impozite tarifare ridicate și a unor bariere netarifare scumpe. ALS va înlătura rapid taxele la exporturile din UE, aplicate anual, care se ridică la 1,6 miliarde de euro. Vor exista beneficii pentru exportatorii europeni de produse industriale și chimice, economii imediate la produse chimice - aproximativ 175 de milioane de euro - farmaceutice, piese auto, mașini industriale, și lista poate continua. Ar trebui menționat și faptul că, probabil, aceste cifre vor fi mai ridicate ca urmare a intensificării comerțului. În momentul de față, Coreea este una din piețele valoroase pentru export pentru agricultorii din UE, vânzările anuale către această țară depășind 1 miliard de euro. ALS liberalizează integral aproape toate produsele agricole din UE.
<P>
Exporturile sunt, astfel, o importantă sursă de dezvoltare pentru UE. Ele contribuie la bogăția și ocuparea forței de muncă, aspecte resimțite de companiile europene și angajații acestora, și vor funcționa ca unul dintre cei mai importanți factori de redresare economică a UE. Comisia a colaborat foarte strâns cu Asociația europeană a constructorilor auto pentru a obține acest acord.
<P>
Lumea urmărește Europa, care deschide calea către îmbunătățirea relațiilor economice și comerciale, cu parteneri din toate colțurile globului. Am afirmat întotdeauna că adevărata cale către dezvoltare o reprezintă comerțul. Prin înlăturarea barierelor comerciale și crearea de noi relații generăm noi oportunități. Acest ALS, în special, vine cu o nouă abordare. Desigur, pe lângă Doha, acesta va impulsiona creșterea economică și redresarea Europei, iar Parlamentul European va fi esențial în stabilirea viitorului politicii comerciale globale.
<P>
În acest moment, aș dori să îi mulțumesc domnului Ignacio, de la Comisie. Unul dintre economiști a afirmat, Ignacio, că probabil acesta este cel mai bun acord pe care l-ar fi putut încheia cele două părți. Îndemn toate grupurile să renunțe la protecționism și să sprijine acest acord.
<SPEAKER ID="558" NAME="Karel De Gucht">
membru al Comisiei. - Domnule președinte, doresc să le mulțumesc distinșilor deputați pentru eforturile pe care Parlamentul, în general, și Comisia pentru comerț internațional (INTA), în special, le-au depus în vederea realizării unei evaluări rapide - și, sper eu, ratificarea - Acordului de liber schimb cu Republica Coreea (ALS). Astfel, acordul va putea intra în vigoare.
<P>
Această activitatea complexă a inclus două procese importante: finalizarea negocierilor privind regulamentul de salvgardare cu Coreea, punerea în aplicare a clauzei de salvgardare a ALS UE-Coreea și pregătirea obținerii consimțământului pentru acest acord.
<P>
Salut acordul în primă lectură dintre Consiliu și Parlament privind regulamentul de salvgardare. Munca depusă nu a dus doar la crearea unei legislații care asigură protecția necesară industriei europene, ci a confirmat și angajamentul comun asumat de Parlament, Consiliu și Comisiei pentru o legiferare eficientă. De asemenea, acesta a fost primul dosar comercial în cadrul căruia Parlamentul a acționat în calitatea sa de colegiuitor conferită de Tratatul de la Lisabona. Iar rezultatul implicării sale este, într-adevăr, impresionant.
<P>
Nu voi mai repeta lista beneficiilor pe care ne așteptăm să le aducă ALS UE-Coreea pentru economia europeană: le-am discutat aici amănunțit, în trecut, iar dl Sturdy tocmai le-a trecut în revistă. În schimb, o să fac o scurtă paranteză, pentru a poziționa acordul cu Coreea în perspectiva largă a viitorului politicilor comerciale europene, așa cum a fost acesta creionat de Comisie în comunicarea sa din 9 noiembrie 2010, și o să recapitulez principalele trăsături ale direcției în care se îndreaptă politica noastră.
<P>
În primul rând, continuăm să favorizăm canalul multilateral al OMC ca cea mai bună modalitate de liberalizare a comerțului și de stabilire a unor reguli care să guverneze comerțul mondial. În ciuda tuturor obstacolelor și blocajelor cu care ne-am confruntat începând cu a doua jumătate a lui 2008, continuăm să insistăm pentru finalizarea rundei de dezvoltare de la Doha, acum, la 10 ani de la începerea sa. Obținerea unui acord este, în continuare, benefică, atât din perspectiva câștigurilor economice, cât și în interesul extinderii OMC. Tocmai de aceea am avut inițiativa de a-i reuni la Davos pe miniștrii comerțului din primele șapte țări ca importanță comercială, pentru a discuta concret cum să procedăm și cum să intrăm în etapa finală, ca urmare a impulsului venit din partea G20 de la Seul. Consider că această întâlnire a fost una de succes și, în momentul de față, înalți funcționari lucrează intens pentru a obține un consens politic în vară.
<P>
Însă, după cum am afirmat deja în noiembrie, bilateralul și multilateralul nu se exclud reciproc. Într-adevăr, este posibil ca liberalizarea să ducă la o și mai mare liberalizare. Am încheiat acorduri comerciale bilaterale care au adus un plus de valoare comparativ cu ce se poate obține prin OMC și vom continua să facem acest lucru, deoarece progresul multilateral avansează destul de încet. Acesta a fost și este principalul element care a stat la baza ALS cu Coreea.
<P>
Voi reafirma astăzi angajamentele pe care Comisia și le-a asumat în fața Parlamentului European în legătură cu punerea în aplicare a Regulamentului de salvgardare cu Coreea și ALS UE-Coreea.
<P>
După cum se prevede în regulamentul de salvgardare, "Comisia va prezenta Parlamentului European și Consiliului un raport anual referitor la punerea în aplicare a ALS UE-Coreea și va fi dispusă să discute cu Comisia INTA orice aspect legat de punerea în aplicare a acestuia.
<P>
Comisia va monitoriza atent modul în care Republica Coreea va pune în aplicare angajamentele ce îi revin în legătură cu aspectele de reglementare, inclusiv, în special, cele legate de reglementările tehnice din sectorul auto. Monitorizarea va acoperi toate aspectele legate de barierele netarifare, iar rezultatele acesteia vor fi documentate și prezentate Parlamentului European și Consiliului.
<P>
O atenție specială se va acorda punerii în aplicare a angajamentelor privind munca și mediul din capitolul 13: Comerțul și Dezvoltarea durabilă a ALS. În acest sens, Comisia va solicita avizul Grupului consultativ intern, format din reprezentanți ai organizațiilor patronale, sindicate și organizații non-guvernamentale. Punerea în aplicare a capitolului 13 va fi documentată corespunzător și prezentată într-un raport adresat Parlamentului European și Consiliului.
<P>
De asemenea, Comisia recunoaște importanța asigurării unei protecții eficiente în cazul creșterii bruște a importurilor din sectoarele sensibile, inclusiv cel auto. Sectoarele sensibile monitorizate includ sectorul auto, cel al textilelor și electrocasnicelor. În acest sens, Comisia observă că sectorul auto poate fi văzut ca o piață relevantă pentru investigațiile privind salvgardarea.
<P>
Comisia notează că desemnarea unor zone de procesare externe, în Peninsula Coreeană, conform articolului 12 din Protocolul privind regulile de origine, necesită un acord internațional între părți pentru care și Parlamentul European va trebui să își dea consimțământul. Comisia va ține la curent Parlamentul în legătură cu deliberările din Comisia pentru zonele de procesare externe, din Peninsula Coreeană.
<P>
De asemenea, Comisia notează că, în cazul în care, în circumstanțe excepționale, va decide prelungirea perioadei de investigare, în temeiul articolului 4 alineatul (3) din Regulamentul de salvgardare privind Coreea, se va asigura că această perioadă prelungită nu depășește data de expirare a măsurilor provizorii introduse în temeiul articolului 5.
<P>
În plus, Comisia și Parlamentul European convin asupra importanței unei strânse cooperări pentru monitorizarea punerii în aplicare a ALS UE-Coreea și a regulamentului privind salvgardarea.
<P>
În acest scop, în cazul în care PE adoptă o recomandare privind începerea unei anchete de salvgardare, Comisia va examina atent dacă sunt îndeplinite condițiile din regulamentul privind deschiderea din oficiu a unei anchete. În cazul în care Comisia consideră că acestea nu sunt întrunite, va înainta Comisiei INTA un raport în care sunt explicați toți factorii relevanți pentru deschiderea unei astfel de anchete.
<P>
La cererea Comisiei INTA, Comisia îi prezintă acesteia un raport privind orice îngrijorare legată de modul în care Coreea pune în aplicare angajamentele care îi revin, privind măsurile netarifare sau capitolul 13 din ALS”. Am încheiat citatul.
<P>
În final permiteți-mi să mă refer la două aspecte care vă interesează: legea din Coreea privind emisiile de CO2 ale autoturismelor și acordul suplimentar privind proiectul de ALS Coreea-SUA (KORUS), finalizat în decembrie 2010.
<P>
La 24 ianuarie 2011, Coreea a confirmat că proiectul său de lege anterior privind CO2 va fi modificat, astfel abordându-se o serie de îngrijorări exprimate de producătorii auto europeni, fiind menținute, în același timp, obiectivele ambițioase privind reducerea emisiilor. Schimbările, salutate de Comisie, nu vor modifica totalul emisiilor, însă vor permite o împărțire echitabilă a sarcinilor între producătorii europeni și cei coreeni.
<P>
Vă asigur că poziția UE referitoare la legislația coreeană privind CO2 a fost îndeaproape coordonată cu Comisia, la toate nivelurile, în special cu colega mea, dna Connie Hedegaard și DG CLIMA, pentru a evita subminarea eforturilor de protejare a mediului depuse de Coreea.
<P>
În ceea ce privește acordul suplimentar la proiectul de ALS Coreea-SUA, încheiat în decembrie 2010, Comisia nu a identificat aici niciun element cu posibil impact negativ asupra UE. Cu toate acestea, voi discuta cu omologul meu coreean pentru a mă asigura că, pe viitor, sectorul auto european nu se va confrunta cu dezavantaje competitive, în sensul că standardele neomogene privind siguranța nu vor fi aplicate într-un mod mai restrictiv decât în momentul negocierilor.
<P>
Comisia va monitoriza atent punerea în aplicare a acestei prevederi. În special Grupul de lucru pentru autovehicule și piese de schimb creat de ALS va analiza aspectele practice ale punerii în aplicare, pentru a se asigura că problemele privind accesul pe piață sunt rezolvate eficient și rapid.
<P>
În încheiere, aș dori să subliniez că ALS UE-Coreea nu va aduce doar beneficii importante pentru exportatorii europeni pe piața coreeană, ci va reprezenta și un semnal clar al hotărârii noastre de a descoperi noi oportunități în economiile cheie din Asia.
<P>
De asemenea, răspundem îngrijorărilor exprimate de anumiți actori, prin intermediul unui regulament de salvgardare eficient și eficace. Cum acesta se supune procedurii legislative ordinare, atât Consiliul, cât și Parlamentul au putut introduce mecanisme de răspuns la riscuri observate, în cazul în care acestea se materializează.
<P>
Acest ALS și regulamentul de salvgardare constituie un pachet excelent, pe care sper să îl sprijiniți mâine.
<SPEAKER ID="560" NAME="Daniel Caspary">
raportor pentru aviz al Comisiei pentru industrie, cercetare și energie. - (DE) Domnule președinte, doamnelor și domnilor, comerțul și exporturile internaționale sunt o sursă importantă de creștere și de locuri de muncă în Europa. Acordul de liber schimb pe care îl dezbatem astăzi va consolida competitivitatea Uniunii Europene și va oferi întreprinderilor noastre un acces semnificativ mai bun la o regiune a creșterii extrem de dinamică. Atât economia europeană, cât și cea coreeană vor avea avantaje considerabile. Produsul nostru intern brut va crește. Acest lucru ar putea conduce la crearea de noi locuri de muncă. Exporturile noastre către Coreea se vor dubla în următorii câțiva ani conform tuturor previziunilor deoarece taxele vamale și barierele netarifare în calea comerțului vor fi abolite; scutirile de plată numai în ceea ce privește taxele vamale se vor ridica la 1,6 miliarde de euro pe an. Pentru Uniunea Europeană va exista un nou comerț substanțial cu bunuri și servicii, cu o valoare de până la 19 miliarde de euro.
<P>
Sunt deosebit de încântat că, în cadrul negocierilor, Comisia a ținut cont pe deplin de recomandările din cadrul negocierilor exprimate de Parlamentul European în raportul Martin din 2008. De asemenea, sunt încântat că atât preocupările exprimate de Parlament, cât și cele din partea industriei au fost luate în considerare de către Comisia Europeană, iar aceasta a putut, de asemenea, să elimine unele preocupări numai în ultimele câteva săptămâni. Un lucru cu care nu m-am mai confruntat până acum în domeniul comerțului extern este reacția pozitivă chiar și din partea sectorului agricol, care de obicei poate constitui o problemă pentru noi în domeniul negocierilor comerciale.
<P>
În sectorul agricol, acordul va facilita accesul produselor agricole europene la Coreea de Sud începând cu 1 iulie 2011. Până în prezent, numai 2 % din produsele noastre agricole ajung pe piața din Coreea de Sud fără taxe vamale. Pentru carnea de porc, se plătesc taxe vamale care se ridică la 240 de milioane de euro pe an, iar pentru lapte și produsele lactate cifra este de aproximativ 100 de milioane de euro. Toate aceste bariere în calea accesului la piață pentru agricultura noastră internă vor fi acum înlăturate. Aș fi încântat dacă, în special pentru acest domeniu, Comisia Europeană ar avea în vedere modul în care am putea să instituim un anumit program de acces la piață, nu numai pentru întreprinderile mici și mijlocii, ci și pentru agricultură în țările care vor beneficia de acordul de liber schimb.
<P>
În primul rând, aș fi încântat dacă ne-am asigura, de asemenea, că partenerii noștri din Coreea de Sud pun în aplicare efectiv măsurile de facilitare a comerțului promise în acord. Solicit monitorizarea clară a eventualei introduceri de noi bariere în calea comerțului și aș dori, în special, să felicit Comisia.
<P>
Realizările Comisiei și raportorilor Parlamentului, mai ales în cadrul negocierilor tripartite, constituie un exemplu pentru toți. Sper că mâine va exista în Parlament o majoritate considerabilă în favoarea acestui acord.
<SPEAKER ID="561" NAME="Pablo Zalba Bidegain">
în numele Grupului PPE. - (ES) Domnule președinte, doamnelor și domnilor, domnule comisar De Gucht, la începutul acestui mandat parlamentar, primul pentru mine, una dintre primele discuții la care am participat a fost legată tocmai de acordul de liber schimb cu Coreea. Unele sectoare ale industriei europene, în special industria automobilelor, s-au opus în mod unanim acestui acord. În calitate de cetățean al Navarrei și al Spaniei, unde industria automobilelor reprezintă o parte substanțială a economiei, m-am simțit dator să mă implic în vederea îmbunătățirii dacă nu a acordului, întrucât acest lucru nu a mai fost posibil, a clauzei de salvgardare, pe care Parlamentul ar putea să o amelioreze.
<P>
Astfel, ne-am propus să atingem două obiective. În primul rând, să protejăm industria și locurile de muncă și, în al doilea rând, să sporim atractivitatea acordului pentru sectoarele în cauză, în special în industria automobilelor. Scopul nostru nu a fost numai să evităm respingerea directă, ci să le obținem sprijinul pentru acord. Consider că astăzi putem spune că misiunea a fost îndeplinită. Acest lucru se datorează eforturilor și expertizei Parlamentului.
<P>
Aș dori să-mi exprim recunoștința față de raportor și raportorii alternativi ai ambelor rapoarte pentru munca lor excelentă. Mulțumesc, Robert. Și îți mulțumesc și pentru cuvintele tale.
<P>
Recunoașterea se datorează și membrilor Comisiei pentru comerț internațional, condusă de președintele său, dl Moreira. ¡Muito obrigado!, Vital.
<P>
Aș dori să mulțumesc și Președinției belgiene a Uniunii Europene pentru munca excelentă. Eforturile lor au fost răsplătite prin acordul la care am ajuns, în cele din urmă, în decembrie.
<P>
În final, aș dori să subliniez activitatea Comisiei Europene, în special contribuția lui Ignacio Bercero, căruia îi sunt recunoscător. Mâine vom vota în favoarea unei clauze care va fi mai eficientă, mai ușor de aplicat și care va proteja în mod autentic industria europeană. Astăzi, preocupările privind acordul de liber schimb cu Coreea s-au redus considerabil. De fapt, am putea spune că aproape au dispărut. Astăzi, oportunitățile pe care le aduce acest acord sunt în mod clar mai mari decât incertitudinile. Parlamentul European trebuie să fie mândru de o activitate reușită.
<SPEAKER ID="562" NAME="Bernd Lange">
în numele Grupului S&D. - (DE) Domnule președinte, domnule comisar, doamnelor și domnilor, de fapt, Tratatul de la Lisabona a acordat un nou statut politicii comerciale. UE are o responsabilitate exclusivă pentru politica comercială, iar Parlamentul își dă sau își retrage avizul conform. În acest sens, am dobândit o nouă responsabilitate. Această nouă responsabilitate poate lua formă numai dacă acționăm împreună. Am dovedit foarte clar acest lucru în această privință. În acest sens, aș dori să le mulțumesc, de asemenea, raportorilor și raportorilor alternativi.
<P>
Politica comercială nu este un scop în sine. Scopul său este în primul rând consolidarea locurilor de muncă și a dezvoltării industriale în cadrul Uniunii Europene și, în al doilea rând, îmbunătățirea condițiilor pentru oamenii din alte țări ale lumii. Scopul politicii comerciale trebuie să fie atingerea ambelor scopuri. Prin urmare, acordul trebuie evaluat din acest punct de vedere. În ansamblu, acesta este un pas în direcția corectă a îndeplinirii acestor două cerințe. Cu toate acestea, avem fără îndoială câteva critici, de exemplu problema sistemului de drawback al taxelor din Coreea de Sud, care va aduce avantaje competitive unilaterale pentru anumite sectoare industriale din Coreea de Sud, în special în domenii sensibile precum industria automobilelor. Prin urmare, a fost corect să organizăm discuții foarte intense privind o clauză de salvgardare și, de asemenea, să punem în aplicare în comun o astfel de clauză, care asigură monitorizarea atentă tocmai a acestor aspecte, pentru a fi siguri că posibilitățile oferite de sistemul de drawback al taxelor din Coreea de Sud nu determină o denaturare a concurenței în Europa. Parlamentul a instituit în mod corect clauze de salvgardare în acest sens.
<P>
În al doilea rând, acest acord are și scopul de a îmbunătăți situația din Coreea de Sud pentru colegii noștri de acolo. Coreea de Sud încă trebuie să înregistreze progrese în ceea ce privește capitolul 13, în special privind problema standardelor activității comerciale de bază prevăzute de OIM. Două standarde absolut cruciale privind activitatea de bază - nr. 87 și nr. 98 privind negocierea colectivă - nu au fost puse în aplicare sau ratificate. Secțiunea 314 din codul penal vizează obstrucționarea activității comerciale. Aceste aspecte nu coincid cu natura și dispozițiile acestui acord. Astfel, domnule comisar, mă bazez pe dumneavoastră și pe declarația pe care ați făcut-o în sprijinul clauzei de salvgardare să schimbați această situație din Coreea de Sud pentru ca acest acord să reprezinte un pilon pentru viitor, pentru a permite ca globalizarea să continue în mod corect.
<SPEAKER ID="563" NAME="Michael Theurer">
în numele Grupului ALDE. - (DE) Domnule președinte, domnule comisar, doamnelor și domnilor, asistăm la o situație istorică, deoarece acordul de liber schimb cu Coreea de Sud pe care îl dezbatem și pe care intenționăm să-l adoptăm este primul acord de liber schimb dezbătut în temeiul noului sistem de la Lisabona, care îi conferă Parlamentului putere deplină de codecizie.
<P>
Astfel, un domeniu important de politică - politica comercială - devine mai democratic. Noi, în calitate de Parlament, considerăm că acest lucru este important. Dezbaterea de aici din Parlament a arătat, de asemenea, că, în privința clauzelor de salvgardare, am putut să includem preocupări importante exprimate de lucrători, întreprinderi și asociații într-o clauză îmbunătățită de salvgardare care urmărește protejarea intereselor industriei și, în primul rând, locurile de muncă viitoare prin crearea unor condiții uniforme și echitabile de concurență și prin evitarea asimetriilor. Acesta este aspectul asupra căruia ne-am concentrat noi, Grupul Alianței Liberalilor și Democraților pentru Europa.
<P>
În calitate de raportor alternativ pentru grupul nostru, sunt încântat că am avut succes în această privință. Mecanismul de drawback al taxelor, care a generat de la început preocupări, a fost acum inclus în mod explicit în clauza de salvgardare, iar industria și Parlamentul au opțiunea de a solicita Comisiei să efectueze o anchetă. Este planificat un proces de monitorizare, care se urmărește să fie creat în mod transparent printr-o platformă online și există mai multe posibilități pentru a examina factorii care vor hotărî dacă industria europeană a fost deteriorată în mod semnificativ. De asemenea, sunt prevăzute mecanisme de monitorizare, care va fi efectuată de Comisie, în special pentru sectoare sensibile în cazul creșterii importurilor. Putem începe cu acest lucru și ne putem axa pe avantajele aferente acordului cu Coreea de Sud, precum reducerea considerabilă a taxelor vamale - Comisia se așteaptă ca întreprinderile din Europa să economisească 1,6 miliarde de euro.
<P>
Prin urmare, am dori să-i mulțumim domnului comisar De Gucht, care a depus personal eforturi pentru a ne permite să ajungem la un compromis, inclusiv cu Consiliul. De asemenea, aș dori să le mulțumesc raportorilor și raportorilor alternativi, în special domnului Sturdy și domnului Zalba Bidegain pentru activitatea excelentă. Am realizat cu adevărat ceva pozitiv.
<SPEAKER ID="564" NAME="Yannick Jadot" LANGUAGE="FR">
Domnule președinte, domnule comisar, de fapt, acesta este primul acord principal de liber schimb adoptat de Europa în ultimii ani, iar când vine vorba de acorduri de liber schimb, trebuie remarcat că nu suntem lipsiți de ambiție - Coreea de Sud, Canada, India, Mercosur. Nu există nicio țară sau regiune care să nu se încadreze în ambițiile Comisiei Europene în ceea ce privește acordurile de liber schimb.
<P>
În cazul acestui acord, am observat că vor fi numai câștigători, însă încă mă întreb cine vor fi câștigătorii și mi se spune că aceștia sunt în sectorul agricol. În calitate de reprezentant ales al Bretaniei, vă pot spune că în această regiune, care produce peste 60 % din carnea de porc din Franța, cele câteva avantaje pe care le vor obține firmele de produse agroalimentare nu compensează reducerea turismului, degradarea mediului, sănătatea lucrătorilor și pierderile agricultorilor.
<P>
Într-adevăr, există și un număr ridicat de perdanți, iar noi, în Parlament, avem o idee privind imaginea Europei economice și sociale de după semnarea acestor acorduri de liber schimb? Nu, și nici nu știm, la urma urmei, dacă va exista vreun sector industrial sau economic care să beneficieze de pe urma acestor acorduri de liber schimb.
<P>
În plus, și cel mai important, domnule comisar, deși încercați să ne spuneți că nu punem la îndoială politica de mediu și în domeniul climei a Coreei de Sud, acest lucru nu este adevărat. Vom putea să exportăm mașini enorme de salon, iar acest acord răsplătește mașinile ale căror producători depun cel mai mic efort pentru a combate schimbările climatice.
<P>
Pentru prima dată, Uniunea Europeană pune la îndoială politica în domeniul climei a unuia dintre partenerii săi comerciali. Comisia Europeană a început să modifice, sub presiunea Canadei, directiva sa privind calitatea combustibililor?
<P>
Considerăm că ordinea ambițiilor Europei nu este corectă: mediul și clima trebuie să fie mai presus de comerț. De aceea, grupul nostru va vota împotriva acestui acord.
<SPEAKER ID="565" NAME="Helmut Scholz">
în numele Grupului GUE/NGL. - (DE) Domnule președinte, domnule comisar, prin acordul de liber schimb dintre UE și Coreea, semnat în octombrie 2010, pe care Comisia și Consiliul l-au desemnat drept cel mai ambițios acord de acest tip negociat vreodată între UE și un stat foarte industrializat, taxele bilaterale de protecție urmează să fie reduse cu aproximativ 98 % în următorii cinci ani. Schimburile comerciale dintre UE și Coreea ar trebui să se dubleze pe termen mediu și, se pare, acestea vor accelera creșterea economică, crearea de locuri de muncă și prosperitatea. Grupul meu și cu mine avem îndoieli justificate legate de această previziune.
<P>
Dincolo de mantra rolului liberului schimb ca un fel de salvator al economiei mondiale care în prezent se află într-o stare precară, fapt reflectat chiar de acordul de liber schimb, nu este clar din acest acord dacă ne va putea ajuta să soluționăm dificultățile la nivel mondial care apar ca urmare a schimbărilor climatice și a necesității restructurării economice fundamentale. Care sunt criteriile de eficiență și care sunt criteriile de liber schimb? În același timp, domnule comisar, acordul de liber schimb care a fost încheiat aproape că nu conține nicio trimitere la durabilitatea pentru viitor, la schimbările orientate sau la cooperarea economică internațională. Se încheie un acord în care standardele fundamentale ale Organizației Internaționale a Muncii încă sunt încălcate.
<P>
(Președintele l-a întrerupt pe vorbitor.)
<SPEAKER ID="566" NAME="Anna Rosbach" LANGUAGE="DA">
Domnule președinte, mâine vom vota asupra acordului de liber schimb cu Coreea, iar acest fapt se întrevede de mult. Majoritatea dintre noi sunt de acord că toate părțile vor avea de câștigat. Vor avea de câștigat în special agricultorii și operatorii economici din Europa. Cu toate acestea, nu trebuie să ignorăm faptul că acordul nu aduce avantaje numai întreprinderilor europene și agricultorilor coreeni. Unele sectoare vor avea de câștigat de pe urma acordului, în timp ce altele, în mod inevitabil, vor avea de pierdut. Astfel, în viitor, cetățenii UE vor putea să cumpere produse tehnologice și mașini mai ieftine din Coreea. În schimb, Coreea va primi alimente extrem de necesare din Europa, precum și medicamente și produse de lux. De asemenea, acordul poate conduce la condiții de mediu și de muncă mai bune în Coreea, lucru demn de menționat și pentru care trebuie să fim încântați. Sper că acest acord va intra în vigoare neîntârziat, mai ales întrucât UE dorește un avantaj asupra Statelor Unite, care se află, de asemenea, în negocieri cu Coreea privind un acord similar. În cele din urmă, doresc să le mulțumesc tuturor raportorilor implicați pentru activitatea neobosită și extrem de competentă.
<SPEAKER ID="567" NAME="Laurence J.A.J. Stassen" AFFILIATION="NI">
. - (NL) Domnule președinte, mâine vom vota privind acordul de liber schimb cu Coreea de Sud. Trebuie să spun că la prima vedere arată bine. Delegația Partidului pentru Libertate (PVV) olandez susține puternic liberul schimb. Din păcate, Uniunea Europeană nu a putut să nu adauge o clauză de salvgardare la acordul comercial. Acest lucru înseamnă că întreprinderile necompetitive vor fi protejate în cazul în care nu vor putea să își păstreze produsele când se vor confrunta cu concurența din partea produselor coreene.
<P>
Cu alte cuvinte, în cazul în care consumatorul european va alege să cumpere produse coreene, în loc de produse europene, din simplul motiv că produsele coreene pot fi de calitate mai bună sau mai ieftine, barierele comerciale vor coborî din nou. Și iată cum se face din nou simțită puternica tendință europeană către protecționism si intervenționism pe piață.
<P>
Domnule președinte, liberul schimb care nu prezintă niciun dezavantaj pentru industria europeană este, desigur, o iluzie. Prin urmare, încercarea depășirii acestei situații prin includerea unei clauze de salvgardare și oferirea de compensații industriilor dezavantajate este o soluție greșită.
<P>
Acest lucru le va permite industriilor care concurează slab să continue să facă ce au făcut mereu, în loc să se adapteze concurenței. Mai rău, cine va plăti în cele din urmă nota de plată? Exact: din păcate, cetățenii noștri. În calitate de consumatori, ei vor fi obligați să plătească prea mult pentru produsele cumpărate și, în plus, în calitate de contribuabili, vor fi nevoiți să achite până și compensația necesară.
<P>
Cum le voi explica alegătorilor mei că în curând vor trebui să achite nota de plată dacă, de exemplu, Fiat va pierde o parte din cota de piață în favoarea Kia? Aceste reguli nu-și au locul într-un acord de liber schimb. În practică, nu înseamnă decât subvenționarea întreprinderilor ineficiente pe seama cetățenilor europeni. Liber schimb? Este o idee foarte bună, dar să renunțăm la clauza de salvgardare.
<SPEAKER ID="568" NAME="Elisabeth Jeggle" AFFILIATION="PPE">
(DE) Domnule președinte, doamnelor și domnilor, Coreea de Sud este, într-adevăr, o piață foarte importantă pentru produsele care provin din industria europeană - care a fost subliniată, iar automobilele au fost scoase în evidență - dar și pentru agricultori. Aș sublinia că avem nevoie ca aceasta să fie o situație reciproc benefică. Un lucru pozitiv este că se ridică o nouă generație. Acordul cu Coreea de Sud conține un capitol privind dezvoltarea durabilă, care cuprinde standardele muncii, politica de mediu și un mecanism de monitorizare care va implica societatea civilă. Și acest lucru este pozitiv.
<P>
Acordul de liber schimb este un pas în direcția bună și aș dori să le mulțumesc tuturor celor implicați și să subliniez că activitatea desfășurată a fost excelentă. Cu toate acestea, și eu aș solicita reguli clare pentru lanțul de producție în ansamblu, mai ales în privința alimentelor. Trebuie să avem în vedere nu numai produsul final, iar industria agricolă nu trebuie să fie singura care are de câștigat; și agricultorii trebuie să aibă de câștigat.
<P>
În interesul consumatorilor europeni și agricultorilor noștri, când fluxurile comerciale sunt liberalizate, trebuie să se asigure neapărat că produsele agricole care sunt importate în Uniunea Europeană respectă standardele noastre înalte în privința protecției mediului, a animalelor și consumatorilor, inclusiv la punctul de origine și pe întreg parcursul lanțului de producție.
<P>
Voi susține mâine poziția Comisiei pentru comerț internațional, însă în ceea ce privește continuarea eforturilor de liberalizare, aș solicita puternic să se țină cont de sectorul alimentar și de agricultori.
<SPEAKER ID="569" NAME="Vital Moreira" AFFILIATION="S&amp;D">
(PT) Domnule președinte, în calitate de președinte al Comisiei pentru comerț internațional, aș dori în primul rând să îmi exprim mulțumirea că suntem pe punctul de a încheia primul nostru test major în exercitarea puterilor de codecizie pe care Tratatul de la Lisabona ni le-a conferit în domeniul acordurilor comerciale. Consider că ne-am exercitat puterile cu un mare simț al răspunderii și cred că sunt îndreptățit să le mulțumesc raportorilor și raportorilor alternativi și, de asemenea, să îmi exprim recunoștința față de spiritul de cooperare din partea Comisiei și Consiliului, sub Președinția belgiană, pe parcursul negocierilor privind regulamentul de salvgardare.
<P>
Trebuie subliniat că în cadrul votării care a avut loc în cadrul Comisiei pentru comerț internațional, a existat o majoritate covârșitoare pentru recomandarea aprobării acordului comercial și adoptarea regulamentului privind mecanismul de salvgardare. Acest lucru demonstrează că Parlamentul poate să formeze o coaliție politică extinsă pentru mai multă deschidere în comerțul internațional, în conformitate cu unul dintre principiile prevăzute chiar de acordul comercial.
<P>
Din punctul meu de vedere, acordul comercial oferă beneficii reciproce. Odată cu deschiderea reciprocă a ambelor piețe, fiecare economie poate profita de pe urma avantajelor competitive. Acordul comercial nu numai că va înlătura barierele tarifare și netarifare, dar va cuprinde și deschiderea pieței achizițiilor publice, va apăra drepturile de proprietate intelectuală și va proteja drepturile muncii și standardele de mediu.
<P>
Odată cu ratificarea acordului, care sper că va avea loc mâine, trebuie să trecem hotărât la următoarea etapă, și anume punerea în aplicare.
<SPEAKER ID="570" NAME="Niccolò Rinaldi" AFFILIATION="ALDE">
(IT) Domnule președinte, domnule comisar, acest acord conține o clauză care nu ne convinge și nu ne-a convins niciodată. Mă refer la rambursarea taxelor vamale pe care Coreea o va primi pentru importurile de produse din China sau alte țări. Am discutat deja despre acest lucru, însă în calitate de liberal democrat consider că această măsură este profund eronată. Este un fel de subvenție la export și am dori ca, la votarea acestui acord, să avem garanția că această clauză nu va stabili un precedent și nu va fi inclusă în niciun alt acord viitor.
<P>
Votarea de mâine va încheia o etapă din călătoria pe care am efectuat-o împreună, însă numai o etapă, deoarece relația dintre Parlament și Comisie trebuie să continue, nu în ultimul rând privind punerea efectivă în aplicare a clauzei de salvgardare. Din considerație pentru industria europeană și lucrătorii europeni, nu putem face nicio greșeală în punerea acesteia în aplicare, altminteri ne vom confrunta cu mari probleme în acordurile viitoare.
<P>
Acesta este Anul iepurelui în Orientul Îndepărtat, deci sper că industria europeană va fugi ca un iepure, profitând de ceea ce îi poate oferi acest acord.
<SPEAKER ID="571" NAME="Gerald Häfner" AFFILIATION="Verts/ALE">
(DE) Domnule președinte, doamnelor și domnilor, încă îmi amintesc foarte bine cum - așa cum se întâmplă acum în Egipt și Tunisia - oamenii din Coreea, mai ales tinerii, au ieșit în stradă și, sub amenințarea bâtelor și armelor poliției, au luptat pentru libertate, democrație și autodeterminare. Ce s-a întâmplat de atunci este de necrezut. Este de necrezut cât de multe s-au realizat în Coreea în privința democrației, autodeterminării și libertății, dar și în ceea ce privește economia și acum, tot mai mult, mediul. Astfel, Coreea devine un exemplu bun pentru multe alte țări asiatice și, de asemenea, salut cooperarea noastră tot mai strânsă cu această țară, alături de eforturile noastre de a înlătura barierele tarifare și de a institui un comerț mai echitabil.
<P>
Totuși, astăzi respingem acest acord, dintr-o serie de motive specifice, care au fost parțial menționate de colegul meu, dl Jadot. În afară de ceea ce s-a spus, aș dori să menționez și regulamentul privind sectorul financiar, pe care îl considerăm un pas într-o direcție greșită. Cu toate acestea, există motive fundamentale și în acest sens. Încheiem din ce în ce mai multe acorduri de liber schimb, fiecare generând un altul. Nu avem nevoie de un amestec de numeroase acorduri individuale, ci de reguli juste și echitabile pentru comerțul mondial în ansamblu.
<SPEAKER ID="572" NAME="William" AFFILIATION="The Earl of) Dartmouth  (EFD">
Domnule președinte, un acord de liber schimb nu poate să vizeze numai tarifele. El trebuie să se refere și la drepturile de proprietate intelectuală.
<P>
O întreprindere din circumscripția mea electorală, Avon Protection, este lider mondial în producția de măști de gaz. Avon consideră că brevetele sale au fost încălcate de o firmă sud-coreeană care a produs pur și simplu copii. În Coreea de Sud, ar trebui ca brevetele să fie protejate, însă o instanță coreeană va da cu adevărat câștig de cauză unei întreprinderi britanice, în detrimentul uneia coreene?
<P>
Pentru ca liberul schimb să funcționeze, trebuie să existe un teren uniform, iar o clauză de salvgardare precum cea a domnului Pablo Zalba Bidegain este utilă, însă și celălalt semnatar trebuie să se asigure că acordul este cu adevărat o stradă cu două sensuri, altminteri acordul de liber schimb care ar trebui să aducă avantaje ambelor părți devine complet unilateral.
<SPEAKER ID="573" NAME="Gianluca Susta" AFFILIATION="S&amp;D">
(IT) Domnule președinte, domnule comisar, doamnelor și domnilor, consider că este greșit că acordul de liber schimb cu Coreea a devenit un impas între presupuși neo-protecționiști și adepți inflexibili ai liberului schimb. De asemenea, consider că este greșit că Comisia a acționat mai mult ca o agenție de dezvoltare a unei economii a serviciilor decât în calitate de conducere politică a 500 de milioane de europeni, care ar trebui să ajungă la un echilibru între, pe de o parte considerațiile legate de creștere și, pe de altă parte, ocuparea forței de muncă și repartizarea averii.
<P>
Ceea ce ne diferențiază de Statele Unite, care încă nu au ratificat acest acord - și știm de ce - iar acest lucru se aplică și relațiilor cu Coreea, este tocmai faptul că nicio putere economică mondială nu își expune industria producătoare de calitate - și subliniez cuvântul "calitate” - unor procese de dezintegrare inevitabilă, sacrificând-o pe altarul intereselor financiare, punând față în față funcționarii din Londra și muncitorii în uniforme albe din fabricile europene moderne, lucru de care Europa chiar nu are nevoie în urma crizei.
<P>
Toate aceste lucruri, domnule Sturdy și domnule comisar, nu au nicio legătură cu neo-protecționismul. Altminteri, ar trebui să-i includem în această categorie pe miniștrii industriei din Spania, Germania, Polonia, Portugalia, Franța și Italia care, în ediția din 10 februarie a Le Monde, au reiterat nevoia ca interesul comunitar să fie central în activitatea instituțiilor europene, declarând că în acest caz nu poate fi protejat în niciun caz de clauza de salvgardare, oricât de meritorie ar fi.
<P>
A avut loc un exercițiu academic excelent în domeniul relațiilor comerciale internaționale, însă nu am acționat în interesele Europei. Din acest motiv ...
<P>
(Președintele l-a întrerupt pe vorbitor)
<SPEAKER ID="574" NAME="Marielle De Sarnez" AFFILIATION="ALDE">
(FR) Domnule președinte, acest acord de liber schimb este primul care a fost examinat de la intrarea în vigoare a Tratatului de la Lisabona și, de aceea noi, deputații considerăm că nu poate intra în vigoare până la obținerea unor garanții robuste care, în primul rând, trebuie să constituie un model pentru viitoarele acorduri comerciale. Prin urmare, va depinde de noi - de noi și de voi - să asigurăm punerea în aplicare corespunzătoare a acestor mecanisme pentru a proteja economia europeană în cazul denaturărilor concurenței.
<P>
Totuși, acest lucru nu trebuie în niciun caz să ne scutească de la gândirea strategică în două domenii. În primul rând, pentru a garanta loialitatea autentică a concurenței, este esențial să se țină cont de standardele sociale, de sănătate și de mediu în acordurile comerciale. Aceasta este o cerință esențială.
<P>
Al doilea aspect este că Europa trebuie, în cele din urmă, să se echipeze cu instrumentele necesare pentru a reține sau recupera capacitatea de producție, de exemplu capacitatea de producție industrială sau agricolă, și să își mențină - iar acest lucru este absolut vital pentru viitorul său - progresele tehnologice.
<SPEAKER ID="575" NAME="Claudio Morganti" AFFILIATION="EFD">
(IT) Domnule președinte, doamnelor și domnilor, sper că discuțiile de acum nu vor ajunge să fie o lovitură suplimentară și poate fatală pentru economiile noastre. Deja suntem invadați de bunuri produse cu costuri reduse sau foarte reduse, care provin în special din Asia de Est și Sud-Est. Numeroase întreprinderi italiene, mai ales IMM-uri, au fost îngenuncheate din cauza concurenței neloiale. Acest lucru înseamnă că ele nu pot concura pe piață, cu consecințe tragice asupra economiei și mai ales asupra ocupării forței de muncă.
<P>
Acest acord prevede diferite clauze de salvgardare și protecție, însă cine ne poate asigura că aceste norme vor fi aplicate cu adevărat în viitor? Încă există prea multe necunoscute, iar posibilul avantaj al câtorva mari producători nu se poate reflecta întotdeauna asupra celor mai mici producători. În regiunea mea, Toscana, industria noastră textilă - care în trecut era o forță motrice - este deja afectată grav de concurența asiatică: sper că, prin acest acord, Europa nu va fi cea care va da lovitura fatală acestui sector și probabil multor altor sectoare.
<P>
Nu vom vota în favoarea acestui acord.
<SPEAKER ID="576" NAME="Peter Šťastný" AFFILIATION="PPE">
- (SK) Domnule președinte, de la începerea negocierilor în mai 2007, acordul de liber schimb cu Coreea de Sud a avut un traseu lung și dificil. În pofida avantajelor clare de ambele părți, unele sectoare cheie ale industriei europene au fost expuse unor riscuri grave. De asemenea, mi-am exprimat rezervele când am luat cuvântul în Parlament și am solicitat reguli mai echitabile și mai echilibrate.
<P>
Soluția a fost clauza de salvgardare bilaterală. Aș dori să le mulțumesc domnului Robert Sturdy și domnului Pablo Zalba Bidegain pentru activitatea lor în calitate de raportori, precum și tuturor celorlalte persoane implicate. Datorită eforturilor lor concertate, economiile UE și Coreei de Sud vor câștiga miliarde de euro. Începând cu iulie 2011, adevărații câștigători de pe urma acestui acord vor fi consumatorii și cetățenii de ambele părți.
<SPEAKER ID="577" NAME="Mario Pirillo" AFFILIATION="S&amp;D">
(IT) Domnule președinte, doamnelor și domnilor, toată lumea a spus că acordul de liber schimb cu Coreea de Sud este o inovație instituțională și strategică din partea Uniunii. Dimpotrivă, este un acord neechilibrat care va avea un impact negativ asupra industriei producătoare europene.
<P>
Eliminarea taxelor vamale pentru produsele coreene în schimbul unei creșteri a standardelor sociale și de mediu din Coreea nu poate fi considerată echitabilă. Industria coreeană a construcțiilor navale beneficiază de ajutor de stat substanțial, care i-a permis să ajungă la o cotă de piață de 30 % la nivel mondial. Acest lucru înseamnă că industria europeană, a automobilelor, textilă, chimică sau oricare alta, trebuie să se apere împotriva concurenței care, dacă nu este neloială în formă, este neloială în fapt.
<P>
Introducerea clauzei de salvgardare este o măsură corespunzătoare, însă nu este suficientă pentru a elimina numeroasele slăbiciuni ale acordului. Prin urmare, îi solicit Comisiei Europene să fie mai prudentă dacă dorește cu adevărat să apere interesele economice europene.
<SPEAKER ID="578" NAME="João Ferreira" AFFILIATION="GUE/NGL">
(PT) Domnule președinte, acesta este apogeul unei viziuni asupra comerțului care este direcționată numai către concurență, în loc să fie direcționată către armonizare și reciprocitate; și anume, concurența între țări, producători și lucrători.
<P>
Ca de obicei, se așteaptă ca marile grupuri economice și întreprinderile transnaționale să înregistreze un profit în valoare de milioane de euro prin acest acord de liber schimb. Cu toate acestea, ca întotdeauna, reversul medaliei lipsește: sacrificarea a milioane de mici producători și întreprinderi mici și mijlocii, sacrificii ecologice, distrugerea capacității de producție și a locurilor de muncă și atacurile asupra salariilor și drepturilor lucrătorilor.
<P>
Acest acord va afecta în primul rând țări ca Portugalia și regiunile care depind cel mai mult de sectoarele în cauză: textile, automobile și componente conexe și electronice. Este semnificativ că raportorul însuși a prevăzut deja redundanțele inevitabile din întreaga Europă, însă mai știm că sindicatele și organizațiile rurale din Republica Coreea sunt împotriva acestui acord.
<P>
Prin urmare, este clar cine vor fi câștigătorii și perdanții când acordul va fi în cele din urmă încheiat.
<SPEAKER ID="579" NAME="Bastiaan Belder" AFFILIATION="EFD">
(NL) Domnule președinte, acest acord comercial cu Coreea de Sud este ambițios și cuprinzător. Va contribui la înlăturarea barierelor comerciale majore, iar întreprinderile europene vor putea beneficia de pe urma acestui lucru. Accesul tot mai mare la piața sud-coreeană va îmbunătăți poziția pe piață a întreprinderilor europene.
<P>
Dat fiind faptul că ceilalți actori importanți, ca Statele Unite, Chile și țările AELS doresc să încheie sau au încheiat deja acorduri comerciale cu Coreea de Sud, acesta este un pas foarte important. Prin acest acord, Uniunea Europeană a demonstrat că nu se sustrage de la comerțul deschis și durabil, într-o perioadă în care alte națiuni dau dovadă de tendințe protecționiste. Comerțul oferă o ieșire din criza economică. Cu toate acestea, nu trebuie să se permită ca liberul schimb să conducă la prădare.
<P>
În industria oțelului și automobilelor există îngrijorări în această privință și nu întru totul fără motiv. Prin urmare, în punerea în aplicare a acordului, trebuie să monitorizăm atent dacă sunt îndeplinite toate condițiile și trebuie să ne asigurăm că putem utiliza clauze de salvgardare bilaterale, în mod rapid și eficient, dacă este cazul.
<SPEAKER ID="580" NAME="Karel De Gucht">
membru al Comisiei. - Domnule președinte, voi încerca să fiu extrem de succint.
<P>
În primul rând, privind întrebarea adresată de Earl of Dartmouth, într-un caz care presupune încălcarea drepturilor de proprietate intelectuală, inclusiv brevetele din țările terțe, este adecvat ca operatorii în cauză să recurgă la modalitățile disponibile de aplicare a legii, inclusiv la proceduri juridice dacă este necesar, deoarece cazul se referă la două firme private.
<P>
În cazul specific al Avon Protection, alegătorul dumneavoastră ar trebui să utilizeze drept cale de atac pentru presupusa încălcare a brevetului cadrul juridic existent din Coreea. În cazul în care aplicarea legii în Coreea nu este suficient de corectă și rapidă, Comisia ar putea examina cazul.
<P>
În ceea ce privește observațiile domnului Jadot, proiectul inițial al legislației coreene i-ar fi obligat pe producătorii de automobile din UE să reducă emisiile de CO2 ale automobilelor lor de două ori mai mult decât producătorii coreeni de automobile. Acest lucru s-a datorat în primul rând faptului că reducerile propuse ale emisiilor nu au fost proporționale, ci în mare măsură progresive, în funcție de nivelul emisiilor automobilelor respective. Prin urmare, deși sunt responsabili numai pentru un mic procent de vânzări de automobile în Coreea - 3 % în 2009 - și, prin urmare, de emisii totale de CO2 în Coreea, producătorilor de automobile din UE li s-ar fi cerut să contribuie în mod disproporționat. Reducerea lor medie a emisiilor între 2009 și 2015 ar fi fost de 23 %, față de numai 10 % în cazul omologilor coreeni, ceea ce reprezintă 95 % din vânzările totale de automobile din Coreea. O astfel de împărțire a sarcinilor nu ar fi fost echitabilă și, de aceea, am discutat-o cu omologul coreean.
<P>
În cele din urmă, aș dori să le mulțumesc tuturor celor care au fost implicați în acest proces legislativ - Comisiei pentru comerț internațional (INTA), raportorilor Comisiei, președintelui Comisiei INTA, Consiliului și propriului personal de la Comisie - pentru ceea ce aș spune că este un foarte bun exemplu a ceea ce ar trebui să fie procedura de ratificare în temeiul Tratatului de la Lisabona.
<SPEAKER ID="581" NAME="Robert Sturdy">
raportor. - Domnule președinte, aș dori și eu să îi mulțumesc domnului comisar. Întregul proces a fost excelent. De-a lungul anilor am lucrat la o serie de proceduri de codecizie și trebuie să spun că aceasta a fost una dintre cele mai bune. Dezbaterea dintre raportorii mei alternativi a fost excelentă. Am primit contribuții extrem de bune din partea tuturor.
<P>
Aș dori să profit de această ocazie și să-i mulțumesc domnului Moreira, președintele. Fără experiența acestuia, nu cred că am fi obținut o concluzie satisfăcătoare privind comitologia - un aspect deosebit de dificil spre sfârșitul negocierilor. Astăzi au fost menționate o serie de probleme. Aș dori să îi spun domnului Jadot: cred că producătorii de carne de porc din Britania pot beneficia semnificativ, deoarece producătorii de carne de porc din întreaga Europă se află într-o situație dificilă. Menționez acest lucru doar pentru că sunt implicat în agricultură.
<P>
După cum am spus, calitatea dezbaterii a fost excelentă. Întotdeauna vor exista două opinii, iar dl Susta are absolută dreptate: întotdeauna există un conflict între adepții protecționismului și ai pieței libere.
<P>
Aș dori să spun că nu ne putem băga capul în nisip și închide ușa, așteptându-ne ca lumea să nu facă un pas fără noi, deoarece lucrurile vor continua să meargă fără noi. Trăim într-o piață globală, indiferent dacă ne place sau nu. Există probleme în urma acestui lucru, însă este o realitate. Cred cu convingere că acest lucru oferă oportunități imense pentru Uniunea Europeană de a depăși problemele legate de criza financiară. Am stabilit un standard pentru acordurile viitoare. Totuși, ele nu vor fi la fel de ușoare ca acesta. Am convingerea că vom trece la acorduri mult mai dificile și suntem nerăbdători să lucrăm cu Comisia la acestea.
<P>
Aș dori să le mulțumesc tuturor celor care au luat parte la dezbatere în această seară. A fost o dezbatere excelentă, care arată cât de cuprinzător poate fi Parlamentul.
<SPEAKER ID="582" NAME="Președinte">
Dezbaterea a fost închisă.
<P>
Votarea va avea loc mâine la prânz (joi, 17 februarie 2011).
<P>
Declarații scrise (articolul 149 din Regulamentul de procedură)
<SPEAKER ID="583" NAME="George Sabin Cutaș" AFFILIATION="S&amp;D">
în scris. - Consider că intrarea în vigoare a Acordului de liber schimb UE-Coreea ar avea efecte pozitive asupra economiei Uniunii. În primul rând, acesta ar permite realizarea unor economii, estimate la 1,6 miliarde de euro anual, la taxele vamale. Am asista, de asemenea, la intensificarea schimburilor comerciale, în special în sectorul serviciilor, unde creșterea viitoare a schimburilor este estimată la 70 % și în cel agricol, unde, numai în prezent, exporturile Uniunii Europene anuale către Coreea sunt în valoare de 1 miliard de euro.
<P>
Totodată, prezentul acord este unul ambițios și inovator, primul dintr-o nouă generație de acorduri de liber schimb bilaterale în care este inclus atât un capitol dedicat dezvoltării durabile și respectării standardelor de muncă, cât și un mecanism de monitorizare în care societatea civilă va fi implicată. Temerile legate de dificultățile pe care o concurență coreeană le-ar putea cauza industriilor mai sensibile ale Uniunii, precum industria automobilelor, sunt disipate de includerea Clauzei de salvgardare în acord. Prin intermediul acesteia vor fi impuse măsuri de supraveghere a importurilor și exporturilor și de evaluare a impactului produs de acord asupra diverselor sectoare.
