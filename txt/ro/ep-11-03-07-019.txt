<CHAPTER ID="019">
Acordul de parteneriat în domeniul pescuitului dintre UE și Mauritania (dezbatere)
<SPEAKER ID="099" NAME="Președinte">
Următorul punct pe ordinea de zi este dezbaterea privind întrebarea cu solicitare de răspuns oral adresată Comisiei referitoare la negocierile privind reînnoirea Acordului de parteneriat în domeniul pescuitului dintre Uniunea Europeană și Mauritania, de Carmen Fraga Estévez, în numele Comisiei pentru pescuit - B7-0018/2011).
<SPEAKER ID="100" NAME="Carmen Fraga Estévez" LANGUAGE="ES">
Dle președinte, protocolul la Acordul de parteneriat în domeniul pescuitului dintre Uniunea Europeană și Mauritania urmează să expire la 31 iulie 2012. Având în vedere importanța acestui protocol, Comisia a solicitat deja Consiliului acordarea unui nou mandat în vederea renegocierii acestuia. Am fost informați că, în acest moment, Consiliul examinează propunerea de mandat și că va lua o decizie în scurt timp.
<P>
În temeiul articolului 218 din Tratatul de la Lisabona, care conferă Parlamentului puteri speciale în cadrul aprobării finale a acordurilor din domeniul pescuitului, ne-am exprimat deja intenția de a face uz pe deplin de posibilitățile care ne-au fost acordate prin Tratatul de la Lisabona și prin acordul-cadru interinstituțional de a participa la conturarea acordurilor din domeniul pescuitului, având dreptul la o informare completă, fiind pe o poziție de egalitate cu Consiliul.
<P>
Suntem de părere că ar trebui să fim implicați în proces din momentul aprobării mandatului pentru negocieri. Comisia pentru pescuit a decis astfel să introducă o nouă procedură începând cu protocolul la acordul cu Mauritania, în care vom adresa o întrebare cu solicitare de răspuns oral și vom obține informații cu privire la viitoarele negocieri de la debutul procesului. Procedura ne va permite, de asemenea, să elaborăm un proiect de rezoluție, care să expună preocupările noastre legate de acordul în cauză - în acest caz, Mauritania - cu solicitarea ca aceste preocupări să fie preluate de către negociatori și, în cele din urmă, să devină parte a protocolului final.
<P>
Acordul de parteneriat cu Mauritania este de o importanță crucială, atât pentru țară, cât și pentru Uniunea Europeană. Pentru Mauritania, acesta reprezintă 29 % din bugetul național; pentru Uniunea Europeană, acesta este unul dintre cele trei acorduri mixte aflate încă în vigoare, care permite existența diferitelor moduri de pescuit în apele țării, toate fiind vitale pentru aprovizionarea Uniunii Europene cu pește.
<P>
Importanța acestui acord și experiența dobândită ne-au determinat să înaintăm o serie de sugestii care vor fi reflectate în rezoluția comună care va fi negociată în zilele următoare de către grupurile politice, dar și să exprimăm o serie de preocupări cu privire la modul în care funcționează actualul protocol. Aceste preocupări includ următoarele aspecte:
<P>
În primul rând, Parlamentul trebuie să înțeleagă cât de important este să asigure sprijinul industriei pentru contribuțiile financiare și pentru corecta utilizare a acestora, având în vedere atât necesitățile industriei, cât și pe cele ale autorităților mauritane în domeniul pescuitului de a obține progrese în ceea ce privește o politică avansată și durabilă în domeniul pescuitului.
<P>
În al doilea rând, comisia științifică mixtă are de jucat un rol cheie și trebuie acordată o atenție deosebită îndeplinirii corespunzătoare de către aceasta a rolului său, dat fiind faptul că este organismul responsabil cu evaluarea resurselor și emiterea recomandărilor cu privire la situația biologică a populațiilor și, prin urmare, la oportunitățile de pescuit disponibile diferitelor flote care operează în apele mauritane.
<P>
În al treilea rând, sunt necesare mai multe informații cu privire la capturile celorlalte țări care nu sunt membre ale UE și care operează în zonă, pentru a putea să stabilim cu exactitate surplusul piscicol real pe care Mauritania îl poate oferi UE, asigurându-ne în același timp că oportunitățile de pescuit negociate sunt în conformitate cu necesitățile actuale ale flotelor. Se va evita în acest mod orice tentație de a plăti pentru pește care nu există.
<P>
În al patrulea rând, în ceea ce privește flota de pescuit, este important să ne asigurăm că măsurile tehnice ale diferitelor activități de pescuit vor fi negociate odată cu oportunitățile de pescuit, punând astfel capăt absurdității de a plăti resurse care, din punct de vedere tehnic, sunt imposibil de capturat.
<P>
În ultimul rând, este necesară o clarificare urgentă a aplicării de către Mauritania a prevederilor protocolului referitoare la monitorizare în ceea ce privește atât preferințele acesteia față de alte metode decât sistemul de monitorizare a navelor (SMN), cât și standardele variabile ale acesteia legate de reținerea navelor. Este important ca ambele părți să respecte termenii agreați pentru rezolvarea disputelor legate de asemenea rețineri și care trebuie păstrați în noul protocol.
<P>
Dnă comisar, din aceste motive, vom solicita Comisiei, în calitatea sa de negociator, să ia în considerare aceste preocupări și altele, care vor face parte din rezoluția comună care urmează să fie aprobată în cadrul următoarei sesiuni plenare și pe care instituția noastră le va urmări îndeaproape.
<SPEAKER ID="101" NAME="Maria Damanaki">
membră a Comisiei. - Dle președinte, aș dori să-i mulțumesc dnei Fraga Estévez, președinta Comisiei pentru pescuit, pentru această întrebare cu solicitare de răspuns oral și aș dori să spun că salut implicarea Parlamentului în aceste proceduri. Totodată, în mod general, împărtășesc preocupările dânsei. Vom depune toate eforturile în vederea obținerii celor mai bune rezultate.
<P>
Permiteți-mi să vă expun pe scurt câteva date despre prezentul acord de parteneriat în domeniul pescuitului dintre Uniunea Europeană și Mauritania. Acordul urmărește să asigure conservarea și exploatarea durabilă a stocurilor pentru pescuit. De asemenea, dorim să prevenim și să combatem pescuitul ilegal și să promovăm dezvoltarea infrastructurii porturilor și protecția mediului marin.
<P>
Prin acest acord, au fost reduse oportunitățile de pescuit și au fost augmentate considerabil taxele pe care proprietarii de nave trebuie să le achite pentru autorizații și pe tona de pește capturat. Dificultățile persistă, iar noi suntem în căutarea celei mai bune modalități de abordare a acestor probleme. Sunt de acord cu dna Fraga în acest sens.
<P>
Acordul cu Mauritania a devenit de o importanță din punct de vedere financiar - este cel mai important dintre acordurile noastre. Dată fiind această situație, Comisia are în vedere introducerea în noul protocol a unui puternic element de condiționalitate legat de sprijinul sectorial. Acest lucru se va realiza, inter alia, prin decuplarea plăților pentru dreptul de acces de plățile pentru sprijinul sectorial. Vom efectua această decuplare. Acest fapt ne va permite să reacționăm mai eficient la problemele aferente aplicării sprijinului sectorial și, în același timp, să asigurăm plata pentru acces și, prin urmare, activitatea navelor UE, deoarece nu am dori să întrerupem activitatea de pescuit a navelor UE.
<P>
În ceea ce privește sprijinul sectorial, în 2008 și 2009, rata de executare a fost foarte ridicată. În 2010, pe de altă parte, s-a înregistrat un nivel foarte scăzut al punerii în aplicare de către Mauritania a fondurilor politicii sectoriale - doar 52 %. Acest fapt a avut drept cauză principală înalta rată de retenție a fondurilor relevante pentru Ministerul mauritan de finanțe. Anul trecut, de acord cu partea mauritană, Comisia a luat decizia de a acorda plata sprijinului sectorial în două tranșe. Comisia a reținut, de asemenea, 9 milioane de euro dintr-un total de 18 milioane - jumătate din total - până când s-a atins o rată mai ridicată de absorbție.
<P>
Mai mult, cu scopul de a aborda aceste deficiențe, un nou mecanism, un fond de garanție - CAS - a fost introdus ca o măsură temporară. CAS va deveni operațional în primul semestru al anului 2011. Introducerea acestui nou fond special va contribui la garantarea faptului că fondurile alocate se vor duce direct la sprijinul sectorial. Este ceea ce noi ne dorim.
<P>
După 1 august 2012, noul protocol va avea în vedere următoarea reformă a CAS. În legătură cu acesta, mandatul de negociere va include, pentru prima dată, o clauză referitoare la drepturile omului și la principiile democratice. Sperăm ca acest nou mandat să fie adoptat săptămâna viitoare de către Consiliu. În ceea ce privește combaterea pescuitului INN, Comisia a avut o strânsă colaborare cu autoritățile mauritane de control odată cu intrarea în vigoare a noului nostru regulament. Încercăm să asigurăm informații corespunzătoare cu privire la măsurile de conservare și gestionare, în temeiul regulamentului respectiv.
<P>
În cele din urmă, investițiile făcute de sectorul pescuitului din UE sunt conforme planului de acțiune pentru Mauritania. Obiectivul acestui plan constă în facilitarea înființării întreprinderilor europene private și a întreprinderilor mixte între operatorii mauritani și cei europeni, precum și identificarea celor mai potrivite forme de parteneriat public-privat.
<SPEAKER ID="102" NAME="Alain Cadec" LANGUAGE="FR">
Dle președinte, dnă comisar, doamnelor și domnilor, în temeiul articolului 218 alineatul (10) din Tratatul de la Lisabona, Parlamentul trebuie să aprobe acordurile internaționale negociate de către Comisia Europeană. În acest sens, aș dori să atrag atenția asupra faptului că Parlamentul trebuie informat cu privire la fiecare etapă a negocierii acordului.
<P>
Protocolul la Acordul de parteneriat în domeniul pescuitului dintre Uniunea Europeană și Mauritania urmează a fi reînnoit la 31 decembrie 2012. Contribuția financiară a Uniunii Europene în baza acordului de parteneriat în domeniul pescuitului este cea mai mare contribuție a sa. Cu capturi estimate la 900 000 tone, acest acord reprezintă, de asemenea, cel mai mare potențial din domeniul pescuitului. În afara acordului Guinea-Bissau, acesta este singurul care oferă potențial în ceea ce privește pescuitul de cefalopode și crustacee.
<P>
Cu toate acestea, există încă o serie de probleme în legătură cu acest acord. O vizită recentă în Mauritania alături de Comisia pentru pescuit - la care ați făcut, de asemenea, referire, dnă comisar - a confirmat opinia mea în acest sens. În primul rând, este vorba de lipsa infrastructurii, mai ales lipsa unui port în Nouakchott, care afectează dezvoltarea activităților locale de pescuit și, într-un context mai larg, afectează și investițiile Uniunii Europene. În al doilea rând, câteva nave europene au fost oprite și inspectate fără motive întemeiate de către autoritățile mauritane. La aceasta se adaugă și faptul că autoritățile mauritane utilizează alte metode decât sistemul de monitorizare prin satelit a navelor (SMN) prevăzut în acord, fapt care îngreunează munca deținătorilor de nave. Totodată, deținătorii de nave sunt de părere că redevențele private sunt prea ridicate în comparație cu potențialul efectiv de capturare aflat la dispoziția acestora. Măsurile tehnice aplicabile proprietarilor europeni de nave trebuie, de asemenea, clarificate, deoarece aceștia sunt discriminați în comparație cu alte flote care pescuiesc în apele mauritane.
<P>
În cele din urmă, nu ar trebui să subestimăm influența chineză asupra industriei mauritane a pescuitului, care este exercitată prin intermediul societăților mixte aflate sub pavilion mauritan și care, evident, afectează aceste activități de pescuit prin faptul că acestea nu sunt supuse niciunui control sanitar, economic sau social, ca să nu mai menționăm faptul că aceste activități de pescuit epuizează resursele de pește disponibile în apele mauritane. Trebuie să putem cuantifica aceste activități de pescuit și să ne asigurăm că acestea sunt controlate, pentru a contribui la dezvoltarea activităților locale de pescuit și pentru a facilita activitatea proprietarilor europeni de nave. Cred că acest lucru este esențial. Aș dori să vă reamintesc faptul că membrii Comisiei pentru pescuit doresc să primească cât mai repede varianta completă a evaluării ex-post a acordului și să ia parte la reuniunile comune ale comisiei, astfel încât să poată urmări punerea în aplicare a acordului.
<P>
Repet, dle Președinte, ne simțim foarte bine aici, în Strasbourg, acolo unde este locul acestui Parlament.
<SPEAKER ID="103" NAME="Kriton Arsenis" LANGUAGE="EL">
Dle președinte, dnă comisar, doamnelor și domnilor, inițiativa socialiștilor privind o propunere de rezoluție referitoare la Mauritania vine în completarea unor lipsuri. În urma Tratatului de la Lisabona, Parlamentul are un rol foarte bine definit, un rol de codecizie cu privire la chestiunile europene; Parlamentul trebuie să ratifice acordurile și acordurile internaționale încheiate în domeniul pescuitului. În orice caz, acest rol acordat Parlamentului nu poate fi pus în aplicare decât dacă suntem informați prompt și complet, decât dacă beneficiem de participare promptă și completă la negocieri și dacă aceste acorduri sunt înaintate Parlamentului înainte de debutul perioadei de aplicare a acestora.
<P>
Din păcate, în pofida eforturilor comisarului, pe care le-am observat, există o mare problemă. Parlamentul a fost invitat să ratifice acorduri care au fost puse în aplicare acum un an, nu a beneficiat de informații oficiale cu privire la progresul negocierilor și, recent, s-a confruntat cu dificultăți în ceea ce privește accesarea evaluării impactului, rapoartelor de progres și rapoartelor privind punerea în aplicare aferente acordurilor anterioare.
<P>
Sunt multe de modificat în ceea c privește acordurile noastre încheiate în domeniul pescuitului. Trebuie să pescuim acolo unde există un surplus de stocuri, trebuie să aplicăm principiul precauției, trebuie să luăm măsuri practice de combatere a pescuitului ilegal și nereglementat, iar, de fapt, acordurile trebuie să promoveze creșterea în țările care devin parte la acestea. În special în Mauritania, există o imensă problemă din cauza pescuitului ilegal și a utilizării abuzive a echipamentului. De fapt, rolul și intervenția Parlamentului va fi de a încuraja, în general, acorduri mai bune care, astfel cum este cazul Mauritaniei, trebuie puse corect în aplicare.
<SPEAKER ID="104" NAME="Carl Haglund" LANGUAGE="SV">
Dle președinte, doresc să îi mulțumesc dnei comisar pentru prezentare.
<P>
Sunt unul dintre cei care au avut privilegiul de a vizita Mauritania la finalul anului trecut pentru a evalua modul în care a funcționat actualul acord. Cu toată sinceritatea, trebuie să spun că acordul și aplicarea acestuia lasă foarte mult de dorit.
<P>
Opinia noastră nu este deloc bună în special în ceea ce privește destinația banilor contribuabililor. Nu trebuie să uităm că anual, alocăm 75 milioane de euro în cadrul acestui acord, ceea ce înseamnă că un sfert din bugetul de stat al Mauritaniei este finanțat prin fondurile comunitare destinate pescuitului. În acest sens, acordul este destul de important atât pentru noi, cât și pentru țara respectivă.
<P>
Totodată, trebuie să ne amintim faptul că nu demult, în 2007, chiar Comisia Europeană a propus întreruperea acestui acord pe motiv că nu oferea pentru Europa valoarea adăugată dorită pe care trebuie să o aducă un acord. Evident, vremurile s-au schimbat și probabil că un asemenea acord este necesar. Însă, în acest caz, trebuie să începem să ne gândim în ce mod sunt utilizați acești bani și care este valoare adăugată pe care o obținem.
<P>
Nu trebuie să uităm că o parte din acest acord prevede și faptul că banii trebuie utilizați pentru promovarea activităților locale de pescuit. Trebuie să spunem că, din cele văzute pe parcursul vizitei noastre, reiese că pescarii locali nu prea au beneficiat de suma de aproximativ 18 milioane de euro care ar fi trebuit pompată anual în activitățile locale de pescuit din banii pe care îi utilizăm în acest sens. Și din acest punct de vedere, în vederea reînnoirii acordului, se necesită o evaluare foarte atentă, iar acordul trebuie, de asemenea, să fie reformulat.
<P>
În final, așa cum a fost deja menționat aici, noi, cei din Parlamentul European, avem o responsabilitate pentru aceste chestiuni, din moment ce trebuie să ne dăm acordul în legătură cu aceste acorduri. În calitate de factor de decizie, acest lucru ne obligă să ne familiarizăm cu aceste aspecte. Pe baza informațiilor de care dispunem în momentul actual, pare a fi destul de dificil să privim în mod pozitiv reînnoirea unui asemenea acord. Prin urmare, avem foarte multe de făcut în această privință în colaborare cu Comisia, având în vedere viitorul.
<SPEAKER ID="105" NAME="Isabella Lövin">
în numele Grupului Verts/ALE. - Dle președinte, înainte de toate, doresc să salut intențiile Comisiei, astfel cum au fost prezentate în proiectul de orientări în vederea negocierilor.
<P>
O clauză referitoare la consecințele încălcării drepturilor omului și a principiilor democratice: acest lucru este excelent.
<P>
Consolidarea dialogului în domeniul politicii sectoriale pentru a încuraja punerea în aplicare a pescuitului responsabil: acest lucru este, de asemenea, de mare necesitate. Din păcate, am văzut în acordul actual că acest lucru nu se întâmplă aproape niciodată.
<P>
Apoi avem punctele referitoare la asigurarea accesului navelor europene doar la surplusul de pește neutilizat de către pescarii locali. În ceea ce privește acest punct, fiind conștienți de faptul că cefalopodele sunt supraexploatate, iar traulerele europene sunt într-o concurență acerbă cu traulerele locale, mă aștept ca aceste activități de pescuit să fie reduse prin următorul acord.
<P>
Iar în ceea ce privește aspectul legat de luarea în considerare a celor mai bune opinii științifice disponibile despre stocurile piscicole, grupul de lucru al Organizației pentru Alimentație și Agricultură din 2010 responsabil de peștele pelagic de mici dimensiuni din nord-vestul Africii a conchis faptul că stavridul negru, macroul spaniol, sardinela, sardinele, hamsia și etmalosa au fost fie exploatate complet, fie supraexploatate. În ceea ce privește peștele demersal, începând cu 2007, biomasa a fost redusă cu 75 % pe platoul continental mauritan.
<P>
Pe scurt, ce surplus se așteaptă Comisia să găsească în Mauritania?
<P>
În cele din urmă, mă aștept ca UE să continue să-i acorde sprijin sectorial și parteneriat Mauritaniei, chiar dacă oportunitățile de pescuit scad în numele policoerenței referitoare la dezvoltare. Nu putem exploata excesiv resursele de pește din aceste ape, apoi să achităm, să înșfăcăm ultimul pește și să plecăm.
<SPEAKER ID="106" NAME="João Ferreira" LANGUAGE="PT">
Dle președinte, Uniunea Europeană a încheiat cu Mauritania acorduri în domeniul pescuitului pe parcursul ultimelor două decenii. Timp de 15 ani, aceste acorduri au inclus obiective specifice privind cooperarea în domeniul dezvoltării durabile a sectorului pescuitului în Mauritania.
<P>
Întrebarea care trebuie adresată astăzi este care sunt rezultatele practice ale acestor acorduri? Sectorul pescuitului din Mauritania rămâne la un nivel incipient de dezvoltare. Modernizarea și dezvoltarea activităților tradiționale de pescuit de coastă la scară mică și a industriilor din domeniul pescuitului, dezvoltarea infrastructurii porturilor și condiții mai bune pentru descărcarea capturilor, dezvoltarea proiectelor de acvacultură și ameliorarea monitorizării și a supravegherii în larg: toate acestea sunt obiective care au evoluat foarte puțin în ultimele două decenii.--
<P>
Totul sau aproape totul poate fi sintetizat ca un transfer al unor sume de bani în schimbul dreptului de a exploata resursele unei țări, care este privată astfel de valoarea adăugată pe care ar fi obținut-o de la bun început dacă ar fi exploatat ea însăși aceste resurse și ar fi procesat și comercializat peștele. În acest fel, Mauritania pierde: pierde din punctul de vedere al creării de bogății, al creării locurilor de muncă, al dezvoltării sale, al autonomiei sale, al suveranității sale și al independenței sale.
<P>
Este de neînțeles în special lipsa unor facilități adecvate de descărcare a capturilor de-a lungul a mai mult de 600 km de coastă din zona centrală și din regiunile sudice ale țării: acest lucru înseamnă că un procent substanțial din peștele capturat în apele de coastă ale Mauritaniei este descărcat în porturile altor țări. Trebuie recunoscut eșecul politicii de cooperare a Uniunii Europene din acest domeniu. Dacă obiectivul nostru este o cooperare care vizează o dezvoltare autentică și benefică, atunci trebuie să efectuăm schimbări profunde și să implicăm autoritățile mauritane în discuție.
<SPEAKER ID="107" NAME="Maria do Céu Patrão Neves" AFFILIATION="PPE">
(PT) Dle președinte, acordurile în domeniul pescuitului încheiate cu țări terțe ar trebui să asigure un echilibru just între interesele economice și promovarea pescuitului durabil. Pentru a obține acest lucru, este necesar ca Uniunea Europeană să aplice practicile corecte în materie de pescuit pe cale le-a aplicat și în apele de dincolo de frontierele sale, contribuind astfel la echilibrul ecosistemului marin la nivel mondial.
<P>
În acest context, acordul de parteneriat în domeniul pescuitului încheiat cu Mauritania devine de o importanță deosebită. Crearea locurilor de muncă, reducerea nivelului sărăciei și dezvoltarea structurilor pentru susținerea sectorului sunt obiective importante care trebuie protejate. Cu toate acestea, cea mai importantă dintre toate este promovarea pescuitului durabil prin combaterea pescuitului ilegal, nedeclarat și nereglementat, garantând astfel aprovizionarea pieței europene cu pește de înaltă calitate.
<P>
Nu este suficient ca navele comunitare să adopte practicile ecologice și codurile de conduită prevăzute de către Organizația ONU pentru Alimentație și Agricultură: este crucial ca aceeași poziție să fie adoptată de către toți cei care cooperează în domeniul acoperit de acord. Ca atare, Mauritania trebuie să solicite de urgență țărilor terțe cu care încheie, de asemenea, acorduri de parteneriat să respecte același set de reguli care sunt respectate și de către navele aflate sub pavilionul UE. În caz contrar, proprietarii noștri de nave vor fi supuși unei competiții dezavantajoase și incorecte, iar obiectivele de conservare și de gestiune durabilă a resurselor piscicole vor fi compromise în mod serios.
<SPEAKER ID="108" NAME="Guido Milana" AFFILIATION="S&amp;D">
(IT) Dle președinte, dnă comisar, doamnelor și domnilor, cred că ne confruntăm cu două probleme, una dintre acestea se referă la metodă, iar cealaltă la avantajele acestei chestiuni.
<P>
Problema legată de metodă este că utilizăm un artificiu, pentru care trebuie să-i mulțumim dnei Fraga, respectiv întrebarea cu solicitare de răspuns oral, pentru a discuta despre ceva ce, în realitate, ar trebui să fie unul din drepturile Parlamentului în temeiul Tratatului de la Lisabona. Sunt de părere că această practică ar trebui să înceteze; nu putem recurge la o strategie pentru a însoți o procedură legislativă ordinară. Codecizia apare atunci când acest proces este cultivat pe măsură ce procesul se dezvoltă. Astăzi, avem această dezbatere care se va încheia, acordul va merge înainte, iar noi vom spune da sau nu la final. Această metodă trebuie modificată.
<P>
Cu toate acestea, în ceea ce privește avantajele, pentru că sunt de acord cu multe dintre cele expuse de alți deputați, am vrut doar să subliniez importanța evaluării efectelor acestor acorduri de parteneriat în domeniul pescuitului, pentru a mă asigura că acestea nu sunt doar acorduri comerciale care ne permit să achiziționăm cefalopode din Mauritania la prețul de 1 euro pe kg.
<P>
Trebuie să poată fi evaluată durabilitatea și, înainte de toate, impactul asupra economiei acelei țări, pentru a evalua atât schimbările cantitative ale cifrelor ocupării forței de muncă, rata inovării în rândul pescuitului la scară mică, cât și utilizarea acestor resurse. Nu este vorba pur și simplu de comerț, ci despre un acord de parteneriat în domeniul pescuitului, împreună cu toate implicațiile care decurg din acesta.
<SPEAKER ID="109" NAME="Josefa Andrés Barea" AFFILIATION="S&amp;D">
(ES) Dle președinte, într-un an de zile va expira acordul cu Mauritania, iar noi facem deja pregătiri în vederea unui nou acord. Consider că acordul cu Mauritania este un instrument bun. Este un instrument al dezvoltării țării și al politicilor acesteia din domeniul industriei pescuitului. Să nu uităm că pescuitul reprezintă 29 % din produsul intern brut (PIB) al țării și este singurul mijloc de dezvoltare.
<P>
Acordul fortifică cooperarea bilaterală dintre Uniunea Europeană și Mauritania și trebuie să garanteze pescuitul durabil. S-a expus problema pescuitului ilegal, iar rolul comisiei științifice va trebui să fie consolidat pentru a putea oferi alte variante de stabilire a stocurilor piscicole disponibile. În orice caz, pescuitul trebuie să fie durabil. Un alt aspect care trebuie garantat este securitatea navelor.
<P>
Dna comisar Damanaki a făcut, de asemenea, referire la incapacitatea guvernului mauritan, care va trebui să-și dezvolte structura administrativă astfel încât să poată asimila fondurile oferite de către UE; și acest lucru va fi și el o contribuție.
<P>
În mod evident, aceste acorduri trebuie folosite pentru a forța guvernul mauritan să includă clauza referitoare la drepturile omului și să contribuie la democratizarea țării. Acordurile internaționale în domeniul pescuitului sunt, de asemenea, un instrument; acestea sunt o modalitate de a aduce democrație și dezvoltare în țările în cauză.
<SPEAKER ID="110" NAME="Antolín Sánchez Presedo" AFFILIATION="S&amp;D">
(ES) Dle președinte, dnă comisar, este o veste foarte bună solicitarea de către Comisie a unui mandat de începere a negocierilor în vederea reînnoirii protocolului la Acordul de parteneriat în domeniul pescuitului dintre Uniunea Europeană și Mauritania, care va înlocui actualul protocol începând cu 31 iulie 2012.
<P>
Negocierile trebuie să se desfășoare în spiritul genuin al cooperării dintre instituții, date fiind noile puteri conferite Parlamentului în temeiul Tratatului de la Lisabona.
<P>
Noul protocol, bazat pe situația resurselor, trebuie să ofere o durabilitate pe termen lung a flotei UE care operează în apele mauritane. Acesta trebuie să asigure faptul că UE aduce o contribuție echitabilă la dezvoltarea durabilă a industriei pescuitului în Mauritania - fapt care merge dincolo de sfera pur financiară - și trebuie să servească impunerii în mod eficient a dreptului internațional și a respectării drepturilor omului.
<P>
În prezent, contribuțiile UE reprezintă o treime din bugetul național mauritan. Ca atare, este extrem de important ca acordul să fie pus în aplicare corespunzător, să încurajeze pescuitul responsabil în beneficiul populațiilor care depind de pescuit și să contribuie la combaterea pescuitului ilegal prin continuarea utilizării sistemelor de control și supraveghere care sunt în funcțiune acum.
<SPEAKER ID="111" NAME="Jarosław Leszek Wałęsa" AFFILIATION="PPE">
(PL) Dle președinte, dnă comisar, prezența flotei UE în apele mauritane este istorică și, prin urmare, s-a stabilit deja o relație economică pe termen lung între Uniunea Europeană și Africa de Vest. Printre altele, această relație are ca rezultat menținerea unor locuri de muncă permanente în Europa și în regiune. Construirea acestor relații apropie Africa de Vest în mod substanțial de standardele europene, chiar și în ceea ce privește gestiunea resurselor marine.
<P>
Acordurile din domeniul pescuitului încheiate cu țări terțe, în special în segmentul pelagic al flotei europene, sunt de o importanță strategică, nu doar pentru menținerea flotei. Acestea reprezintă o sursă de materii prime pentru industria de prelucrare a alimentelor, precum și sursă de hrană pentru țările aflate în curs de dezvoltare, în special cele din Africa de Vest. Aceste acorduri vor aduce fără nicio îndoială beneficii ambelor părți, iar menținerea acestora ar trebui să fie în interesul Uniunii Europene. Continuarea acestor acorduri, chiar dacă acest lucru presupune respectarea și menținerea dispozițiilor tehnice ale protocoalelor și transparența procedurilor, este esențială pentru Uniunea Europeană, Mauritania și întreaga regiune.
<SPEAKER ID="112" NAME="Andreas Mölzer" AFFILIATION="NI">
(DE) Dle președinte, unul din motivele pentru care reînnoirea Acordului de parteneriat în domeniul pescuitului cu Mauritania este foarte importantă constă în faptul că acest acord va fi operațional într-o zonă extrem de delicată - Africa de Nord -, care se află acum din nou în vizorul politicii mondiale. Știm că acordurile din domeniul pescuitului nu vizează doar să ofere beneficii economice părților implicate, ci trebuie, de asemenea, să fie fondate pe principii ecologice. Atunci când pescuitul reprezintă o treime din buget, așa cum este cazul Mauritaniei, semnificația economică a acestor acorduri pentru țară este extrem de clară. Pe de altă parte, flota europeană este, de asemenea, un element economic important al economiei europene.
<P>
Principiile ecologice reprezintă doar o fațetă a monedei, însă cealaltă presupune că astfel de acorduri ar trebui folosite în mod natural pentru a fortifica democratizarea și drepturile omului într-o țară care, în anumite circumstanțe, s-ar putea confrunta cu probleme similare cu cele ale altor state nord-africane. Prin urmare, trebuie să acordăm o deosebită atenție acestui aspect.
<SPEAKER ID="113" NAME="Maria Damanaki">
membră a Comisiei. - Dle președinte, aș dori să le mulțumesc tuturor pentru intervenții. Aș dori să repet foarte clar faptul că salut pe deplin implicarea Parlamentului în negocierile acestui acord și ale altor acorduri.
<P>
Aș dori, de asemenea, să vă reamintesc că dispunem de un nou acord-cadru între Comisie și Parlament cu privire la detaliile acestei implicări. Trebuie să respectăm acest acord. În cadrul acestui acord-cadru, sunt aici ca să facilitez implicarea și informarea dvs. în orice fel în care îmi este posibil. Dacă putem să facem lucrurile mai bine, eu sunt aici pentru a coopera. Așa cum ați menționat deja, este vorba despre procedură și metodă.
<P>
În ceea ce privește fondul chestiunii, trebuie să abordăm acest aspect cu mare atenție și în mod echilibrat, având în vedere importanța țării și evenimentele din regiune la care suntem martori. Avem nevoie de un echilibru între respectarea surplusurilor și a resurselor de acolo și totodată, între acestea și interesele navelor noastre. Ne-ar place să oferim posibilitatea navelor UE de a merge acolo și să le asigurăm un mediu concurențial echitabil, deoarece navele noastre nu sunt singurele aflate în aceste ape. Există multe alte țări care intervin în regiune și trebuie să ne asigurăm că oferim navelor UE un mediu concurențial echitabil.
<P>
Mai trebuie, de asemenea, să asigurăm încă un echilibru; trebuie să fim foarte precauți în legătură cu felul în care cheltuim banii contribuabililor noștri. Admit că trebuie să facem mai multe pentru a ne asigura că banii pe care îi dăm ajung în mâinile beneficiarilor reali. Aceștia au, de asemenea, o mare influență. Ei merită toate procedurile și îmbunătățirile de care are nevoie această țară.
<P>
Astfel abordăm această chestiune foarte sensibilă. Sunt de acord și cu faptul că avem nevoie de mai multe opinii științifice și concrete și de date mai concrete pentru a evalua poziția noastră de acolo. Săptămâna viitoare vom merge la Consiliu pentru a încerca să obținem un prim mandat pentru această negociere. După aceea, pe o bază concretă și permanentă, vom informa Comisia pentru pescuit a Parlamentului European cu privire la negocieri.
<P>
La final, aș dori să vă spun că, dacă aveți în vedere faptul că acest nou protocol va include o clauză umanitară și o clauză referitoare la drepturile omului, atunci acest acord va fi profitabil atât pentru UE, cât și pentru Mauritania.
<SPEAKER ID="114" NAME="Președinte">
Dezbaterea a fost închisă.
<P>
Votul va avea loc în următoarea perioadă de sesiune.
