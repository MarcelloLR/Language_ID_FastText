<CHAPTER ID="007-08">
8. Cartea albă a Comisiei: "Adaptarea la schimbările climatice: către un cadru de acțiune la nivel european” (
<SPEAKER ID="093" NAME="Vittorio Prodi" LANGUAGE="IT">
Domnule preşedinte, doamnelor şi domnilor, schimbările climatice reprezintă o ameninţare reală căreia trebuie să fim gata să îi facem faţă în ciuda impactului variabil pe care îl va avea asupra ţărilor noastre. Degradarea ecosistemelor va da o lovitură grea sănătăţii economiilor noastre şi a cetăţenilor europeni. În trecut am făcut deja apel la diplomaţie şi justiţie în domeniul climei: acum trebuie să le construim, vorbind cu o singură voce.
<P>
Sunt convins că Uniunea Europeană trebuie să menţină o poziţie de lider în lupta împotriva schimbărilor climatice şi că orice întârziere în punerea în aplicare a acestei acţiuni va creşte peste măsură costurile de mediu, sociale şi economice. În primul rând trebuie să recunoaştem rolul central al autorităţilor locale şi regionale, precum şi necesitatea de a lucra cu acestea pentru a coordona inovarea în domeniul mediului şi în cel economic facilitată de progresul tehnologic.
<P>
Prin adoptarea Cărţii albe, facem apel la Comisie şi statele membre pentru promovarea parteneriatelor public-privat pentru a contribui la finanţarea tuturor iniţiativelor legate de politicile de adaptare. Fiecare metru pătrat din teritoriul nostru trebuie să fie îngrijit pentru a ocroti solul şi reţine apa pentru a împiedica eroziunea şi pentru a alimenta acviferele, inclusiv prin reinjectarea directă a apelor de suprafaţă. Pentru ca adaptarea să fie posibilă, va fi nevoie de o abordare sistemică care să includă energiile regenerabile.
<P>
Aş dori să mulţumesc călduros tuturor colegilor mei care au contribuit la succesul acestui raport.
<P>
(Aplauze)
