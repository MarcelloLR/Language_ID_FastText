<CHAPTER ID="012">
Condiții armonizate pentru comercializarea produselor de construcție (dezbatere) 
<SPEAKER ID="042" NAME="Președinte">
Următorul punct pe ordinea de zi este recomandarea pentru a doua lectură de către dna Stihler, în numele Comisiei pentru piața internă și protecția consumatorului, cu privire la poziția Consiliului în prima lectură în vederea adoptării unui regulament al Parlamentului European și al Consiliului de stabilire a unor condiții armonizate pentru comercializarea produselor pentru construcții și de abrogare a Directivei 89/106/CEE a Consiliului [10753/3/2010 - C70267/2010 - (A70343/2010).
<SPEAKER ID="043" NAME="Catherine Stihler">
raportoare. - Dle Președinte, este un mod bun de a începe noul an cu această dezbatere și cu votul de mâine referitor la înțelegerea încheiată pe durata mandatului Președinției belgiene cu privire la acest raport important legat de produsele pentru construcții.
<P>
Doresc să încep prin a le mulțumi tuturor colegilor care au făcut acest lucru posibil, pentru munca depusă și pentru seriozitatea și angajamentul de care au dat dovadă în vederea concretizării acestei propuneri. De asemenea, doresc să transmit mulțumiri Secretariatului IMCO și Președinției belgiene, îndeosebi dlui Vertessen și dlui Haerynck, pentru toate eforturile depuse în acest sens.
<P>
După cum am menționat în cadrul raportului meu, citându-l pe poetul Robert Frost - "gard trainic, vecini pe măsură” (cu un semnul întrebării subînțeles). Este important să menținem dinamica în vederea realizării pieței interne și a depășirii barierelor care stau în calea comerțului. După cum menționează Mario Monti în cadrul raportului său privind piața unică, Europa se află încă într-o etapă de "construire a pieței” care necesită eliminarea barierelor din calea activității transfrontaliere, eliminarea personalului inutil din cadrul administrațiilor naționale și a barierelor de ordin tehnic și depășirea rezistenței corporative.
<P>
Prin această propunere am încercat să sporim eficiența pieței unice și claritatea și transparența actualelor sisteme, astfel încât produsele plasate pe piață să întrunească cele mai înalte standarde, iar industria construcțiilor să beneficieze de o piață mai echitabilă.
<P>
La momentul actual, industria construcțiilor se confruntă cu provocări economice cauzate de criza financiară globală din 2008 și intensificate de redresarea economică lentă din cadrul UE. Nu ar trebui să uităm niciodată importanța industriei construcțiilor - acest sector asigură locuri de muncă pentru 12 milioane de cetățeni ai UE, iar alte 26 de milioane de cetățeni ai UE depind de acesta - în total, 38 de milioane de persoane care se bazează pe acest sector. În vederea creșterii economice, sectorul construcțiilor este esențial din punctul de vedere al locurilor de muncă pe care le oferă.
<P>
Totuși se numără și printre cele mai periculoase sectoare din punctul de vedere al siguranței la locul de muncă. Dacă luăm de exemplu Germania, care deține recordul în ceea ce privește siguranța la locul de muncă, unul din 5 000 de lucrători din domeniul construcțiilor suferă un accident fatal pe parcursul vieții. Sănătatea și siguranța celor care lucrează direct pe șantiere ar trebui întotdeauna amintită și este important ca acest fapt să fie recunoscut în cadrul raportului.
<P>
Având în vedere aceste aspecte, am reușit cu succes să ajungem la un acord, de ambele părți, cu privire la etichetarea substanțelor periculoase, astfel încât raportul să fie în conformitate cu REACH, dar, de asemenea, să vină și în sprijinul celor care lucrează cu produse care, în trecut, au provocat afecțiuni cronice sau chiar decese - afecțiuni precum mezoteliomul cauzat de expunerea la azbest și, într-o anumită măsură, bronhopneumopatia cronică obstructivă cauzată de condițiile de lucru și de inhalarea de praf.
<P>
Etichetarea adecvată a substanțelor periculoase poate veni în sprijinul celor care suferă de astfel de afecțiuni pulmonare și demonstrează cât de interconectată este munca noastră depusă în acest sens. Sunt mândră de faptul că acest raport a fost elaborat și încheiat în Anul european al plămânului. Sănătatea plămânilor este atât de des neglijată și am fost încântată că, în cadrul acestui Parlament, noi i-am recunoscut importanța.
<P>
De asemenea, aș dori să comentez pe scurt câteva aspecte privind IMM-urile. În Parlament, suntem îndemnați să "gândim mai întâi la scară mică”, iar acest principiu ar trebui să se regăsească în întreaga noastră activitate. De aceea am reușit să creăm un al doilea flux pentru ca întreprinderile mai mici să își plaseze produsele pe piața internă, iar sistemul ar trebui să faciliteze accesul IMM-urilor pe o piață mai mare, reducând costurile, fapt care nu poate decât să sporească potențialul comercial al acestora.
<P>
Cu privire la chestiunea separată referitoare la transparența legată de modalitatea de funcționare a organismelor tehnice, consider că am asigurat, pentru organismele responsabile cu aprobarea produselor, o evoluție mai amplă decât fusese prevăzut inițial. Transparența proceselor și aprobarea produselor pot ajuta în vederea eliminării barierelor care stau în calea Uniunii Europene la momentul actual. Acest fapt ar trebui să ajute companiile din UE și, îndeosebi, condițiile speciale stabilite cu privire la microîntreprinderi sunt, de asemenea, utile, având în vedere situația economică dificilă de la momentul actual.
<P>
În Uniunea Europeană ar trebui să depunem întotdeauna eforturi în vederea unei reglementări mai bune. Împreună cu raportorii alternativi, am modificat secțiunile raportului care nu mai sunt relevante sau care erau atât de neclare încât nimeni nu le putea respecta sau nu putea asigura punerea lor în aplicare. În cadrul unei industrii precum sectorul construcțiilor este imperativ ca normele să fie clare și aștept cu nerăbdare să observ diferențele pe care le vor aduce aceste schimbări specifice.
<P>
Dimensiunea acestora este uriașă, iar provocările sunt nenumărate însă astăzi, aceste noi norme care vor intra în vigoare în statele membre în următoarele 24 de luni vor sprijini sectorul construcțiilor deoarece noi încercăm să stimulăm creșterea economică și, astfel, să creăm locuri de muncă.
<SPEAKER ID="044" NAME="Antonio Tajani" LANGUAGE="IT">
Dle Președinte, doamnelor și domnilor, mai întâi aș dori să îi mulțumesc dlui Președinte, care ne face onoarea de a prezida o dezbatere cu privire la o chestiune atât de importantă pentru politica industrială și pentru piața internă. De asemenea, doresc să îi mulțumesc dnei raportoare, dna Stihler, care a depus eforturi mari cu privire la această propunere și care, datorită angajamentului său, ne-a ajutat să ajungem la un acord la a doua lectură.
<P>
De asemenea, doresc să le transmit sincerele mele mulțumiri tuturor raportorilor alternativi și președintelui Comisiei pentru piața internă și protecția consumatorilor, dl Harbour. Eforturile colective depuse de dvs. au fost cruciale în vederea atingerii unui punct de cotitură în cadrul negocierilor dintre instituțiile europene cu privire la acest dosar extrem de tehnic.
<P>
Comisia salută compromisul făcut în a doua lectură de Parlament și Consiliu deoarece, în pofida naturii sale tehnice, acest dosar are o importanță fundamentală. Adoptarea regulamentului privind produsele pentru construcții reprezintă un progres extraordinar pentru întregul sector al construcțiilor din Europa. Produsele pentru construcții reprezintă 3 % din produsul intern brut al Europei și, în ceea ce privește ocuparea forței de muncă, activitățile legate de sectorul construcțiilor contribuie cu 6,5 % la PIB-ul Europei și justifică 7,5 % din locurile de muncă. Toate acestea însumează 10 % din economia europeană, procent de care se face responsabil sectorul construcțiilor, după cum a consemnat raportoarea în discursul său.
<P>
În plus, adoptarea regulamentului privind produsele pentru construcții constituie un progres important în ceea ce privește simplificarea și îmbunătățirea legislației, și, în același timp, consolidarea pieței interne pentru produsele pentru construcții. Această măsură a constituit, de asemenea, prima punere în aplicare concretă a principiilor prevăzute în Actul privind întreprinderile mici ("Small Business Act”). De fapt, legislația UE va furniza în cele din urmă întreprinderilor europene - și îndeosebi microîntreprinderilor - instrumente care să le sprijine, nu să le încurce, adică formulare care trebuie completate, proceduri birocratice și obligații suplimentare.
<P>
Nu pot decât să mă declar mulțumit de acest rezultat, îndeosebi cu privire la soluțiile furnizate pentru trei chestiuni care, în trecut, erau considerate mai complicate. În primul rând, cu privire la chestiunea legată de substanțele periculoase, Comisia va elabora un proiect de raport în acest sens, informând în mod regulat Parlamentul și, în cazul în care este necesar, prezentând propuneri legislative suplimentare.
<P>
În al doilea rând, este vorba despre tratamentul special rezervat microîntreprinderilor, care întotdeauna a fost considerat esențial în vederea protejării principiilor din Actul privind întreprinderile mici ("Small Business Act”). Rezultatele obținute satisfac acest criteriu deoarece oferă posibilitatea unor proceduri simplificate pentru microîntreprinderi.
<P>
În cele din urmă, în mai multe părți ale raportului este recunoscută nevoia de reducere a obligațiilor administrative și de testare ale întreprinderilor, într-o anumită măsură prin introducerea unor proceduri simplificate pentru marca CE, dar și prin menținerea caracterului opțional al utilizării Evaluărilor tehnice europene.
<P>
În orice caz, conform Declarației Comisiei Europene anexate la poziția în primă lectură a Consiliului, va trebui să verificăm dacă soluțiile alese sunt cu adevărat cele mai potrivite pentru a veni în întâmpinarea nevoilor existente. În special, va trebui să evităm să supunem întreprinderile - și, îndeosebi, microîntreprinderile - la obligații administrative nejustificate sau, în orice caz, inutile. Intenționăm să monitorizăm acest aspect cu atenție și vom adăuga concluziile noastre la raportul Parlamentului European și al Consiliului, care va fi elaborat la cinci ani după intrarea în vigoare a acestui regulament.
<P>
Aș dori, de asemenea, să clarific faptul că Comisia intenționează să lucreze în strânsă colaborare cu Parlamentul European și, bineînțeles, cu Consiliul, cu privire la punerea în aplicare a acestui regulament. În acest scop, am solicitat serviciilor mele - cărora le mulțumesc pentru contribuția pe care o aduc întotdeauna la activitatea legislativă a Comisiei - să elaboreze o foaie de parcurs în vederea punerii în aplicare, pe care intenționez să v-o trimit cât mai repede. Acest fapt privește, în special, așa-numitele aspecte de comitologie. Parlamentul este un partener-cheie al Comisiei și vă pot garanta că intenționăm să continuăm să lucrăm în strânsă colaborare cu dvs., inclusiv cu privire la următoarea etapă a procesului de adoptare. În plus, 14 ani în cadrul acestui Parlament nu s-au dus pe apa sâmbetei.
<P>
În cele din urmă, Comisia a considerat necesară depunerea unei declarații privind abaterea de la acordul comun încheiat între instituții, referitor la termenul-limită de depunere a unei obiecții cu privire la actele delegate. Comisia dorește să sublinieze faptul că principiul prevăzut de proiectul de acord comun pune la dispoziție un termen de două luni pentru depunerea obiecțiilor, termen care poate fi prelungit cu încă două luni.
<P>
În acest caz, Comisia este de părere că nu există circumstanțe deosebite care să justifice încălcarea acestui principiu. Comisia regretă nerespectarea principiului convenit în cadrul proiectului de acord comun și subliniază, în cadrul declarației sale, că situația privind produsele pentru construcții nu poate constitui un precedent.
<P>
Doresc să mulțumesc Parlamentului - inclusiv prin intermediul dlui Președinte, căruia îi mulțumesc din nou pentru participarea în cadrul acestei dezbateri - pentru interesul cu care a examinat această propunere de simplificare. În concluzie, doresc să evidențiez avantajele pe care le putem avea de pe urma acestei noi reglementări, precum și avantajele de care vor beneficia producătorii și utilizatorii de produse pentru construcții, precum și administrațiile naționale.
<P>
De asemenea, confirmăm dorința Comisiei de a adera la obligațiile prevăzute de acest regulament, îndeosebi, de a elabora rapoartele solicitate.
<P>
Vă mulțumesc încă o dată, dle Președinte, și vă mulțumesc, distinși deputați, pentru angajamentul și cooperarea de care ați dat dovadă.
<SPEAKER ID="045" NAME="Andreas Schwab" LANGUAGE="DE">
Dle Președinte, dle Tajani, doamnelor și domnilor, și eu aș dori să încep prin a mulțumi cu sinceritate tuturor celor care au luat parte activ pentru a aduce acest regulament în a doua lectură. Acest regulament - după cum sugerează și titlul - reprezintă o îmbunătățire a directivei existente. În trecut, bineînțeles, elaborarea de regulamente reprezenta, într-o oarecare măsură, un domeniu central al autonomiei naționale. Faptul că am reușit să scoatem din impas piața internă europeană cu ajutorul unui regulament reprezintă un lucru pozitiv.
<P>
În al doilea rând, îndeosebi cu privire la întreprinderile mici și mijlocii, regulamentul conține o serie de simplificări care vor facilita activitatea economică a acestora și demersurile lor în cadrul pieței interne europene. În cele din urmă, și consumatorii vor beneficia, bineînțeles, de pe urma acestui regulament, deoarece acesta va îmbunătăți considerabil siguranța și fiabilitatea produselor pentru construcții.
<P>
De asemenea, pot vorbi și în numele raportorului nostru alternativ, dl profesor Mayer, care, din cauza unor chestiuni legate de electorat, a fost nevoit, din păcate, să rămână în circumscripția sa electorală. Acesta m-a rugat să menționez că, în cele din urmă, în a doua lectură, acest regulament reprezintă un compromis, un compromis bun în opinia sa, dar că totuși mai există câteva aspecte care vor necesita eforturi suplimentare. Îi sunt foarte recunoscător dlui Tajani pentru faptul că a subliniat că Parlamentul va fi, de asemenea, implicat în activitatea de monitorizare care rămâne a fi derulată. După cum consideră si raportorul alternativ, dl profesor Mayer, nu este suficientă reglementarea comportamentului producătorilor de produse pentru construcții și a comercializării produselor acestora; acest regulament trebuie însoțit de o legislație care să stabilească principii și norme practice privind utilizarea și instalarea produselor pentru construcții. În acest sens, profesorul Mayer consideră că Comisia ar trebui să aibă în vedere acordarea unui mandat Comitetului European pentru Standardizare (CEN) pentru a elabora un regulament european standardizat.
<P>
Dl Mayer ar dori, de asemenea, să sublinieze faptul că Comisia trebuie să monitorizeze dacă noul Regulament privind produsele pentru construcții determină o armonizare adecvată în toate domeniile și nu dă naștere unor noi probleme de siguranță și unei concurențe neloiale. Cu toate acestea, după ce am ascultat afirmațiile dlui comisar Tajani, sunt sigur că împreună vom atinge aceste obiective.
<SPEAKER ID="047" NAME="Evelyne Gebhardt" LANGUAGE="DE">
Dnă președintă, doamnelor și domnilor, aș dori să îmi exprim mulțumirile foarte sincere adresate raportoarei, dna Stihler, care a desfășurat o activitate foarte importantă în acest domeniu extrem de tehnic.
<P>
Acesta nu este doar un raport tehnic; este, de asemenea, un raport extrem de politic - un raport în care a fost necesar ca standardele politice ridicate să fie, de asemenea, respectate. A fost necesară echilibrarea diferitelor interese ale industriei, de siguranță și de protecție a lucrătorilor și, din punctul de vedere al Parlamentului European și al Grupului S&D din Parlamentul European, raportoarea a reușit în mod admirabil acest lucru.
<P>
A fost esențial să se respecte interesele industriei și să se identifice unde sunt problemele acestora în acest domeniu al produselor de construcție. De asemenea, a fost important să se găsească un echilibru între întreprinderile mari și cele mici și mijlocii. În opinia noastră, Comisia a avut dreptate atunci când a sugerat că întreprinderile mici au nevoie de mai puține norme. Totuși aceasta nu înseamnă - iar aici propunerea Comisiei a fost îmbunătățită - că ar trebui să fie permis un nivel mai scăzut de siguranță. Nivelul standardelor trebuie să fie, de asemenea, cu adevărat ridicat, lucru pe care am reușit să îl realizăm în acest domeniu.
<P>
Desigur, este de asemenea important să punem siguranța pe primul loc. Acest lucru este de o importanță deosebită pentru consumatori, deoarece, în cazul în care un produs de construcție este fabricat și pus în funcțiune, trebuie să se asigure că utilizatorul produsului este protejat, la final, de același nivel de siguranță ca și aceia care au lucrat, în prealabil, cu produsul.
<P>
Al treilea punct care a fost deosebit de important pentru noi, ca social-democrați, a fost îmbunătățirea protecției lucrătorilor și faptul că acest lucru a fost, de asemenea, încorporat în mod explicit încă o dată. În remarcile sale, dna Stihler a acordat, de asemenea, o mare importanță acestui lucru. În fond, aceste produse de construcție implică adesea lucrul cu substanțe și materiale periculoase. Este deosebit de important să se asigure că cel mai înalt nivel posibil de protecție este atins cu adevărat în acest domeniu. Acest nivel de protecție va trebui, de asemenea, să fie luat în considerare mai târziu - iar acesta este un aspect pentru care, probabil, trebuie să mai depunem eforturi, dle Tajani - în legătură cu eliminarea acestor produse odată ce nu mai sunt necesare.
<P>
Aș dori să exprim încă o dată cele mai sincere mulțumiri raportoarei pentru munca sa cu adevărat splendidă.
<SPEAKER ID="048" NAME="Heide Rühle" LANGUAGE="DE">
Dnă președintă, aș dori, de asemenea, să mulțumesc dnei Stihler și tuturor raportorilor alternativi. Consider că am realizat un bun compromis în această a doua lectură, chiar dacă - așa cum se întâmplă întotdeauna în cazul compromisurilor, desigur - nu toate părțile sunt mulțumite.
<P>
Aș dori în mod special să mă axez pe observațiile dlui profesor Meyer, astfel cum au fost comunicate de dl Schwab. Cred că mai avem încă de depus eforturi cu privire la etichetare. Dispunem acum de o armonizare bună a produselor de construcție, și mă refer la fabricarea produselor de construcție. Cu toate acestea, domeniul în care trebuie încă să depunem eforturi este cel al instalării și al utilizării produselor de construcție. Una dintre opțiuni este să își continue Comisia activitatea în această privință în domeniul Eurocodurilor și, de asemenea, să existe un mandat pentru acest lucru în domeniul Eurocodurilor, în vederea înregistrării unor progrese.
<P>
Cealaltă opțiune este să armonizăm domeniul de aplicare și utilizare, astfel încât să nu ne întoarcem din nou la nivelul național în această privință, și să dispunem de armonizare la nivel european numai în legătură cu produsele în sine și nu în raport cu utilizarea lor. Trebuie să depunem mai multe eforturi în această privință, iar Comisia va primi, de asemenea, sprijinul nostru deplin în cazul în care sunt necesare măsuri suplimentare.
<P>
Aș dori să menționez încă un aspect important în dezbaterea privind votul pentru sau împotrivă. Din nefericire, președinția belgiană a făcut o eroare în timpul negocierilor. În urma primei lecturi, a introdus noi domenii în a doua lectură - articolul 8 alineatul (3) și articolul 8 alineatul (6) - fără consimțământul deplin al Parlamentului. Președinția maghiară a abordat acum acest lucru într-o scrisoare. Cu toate acestea, nu cred că Președinția maghiară a înțeles cu adevărat conflictul. Aș dori să subliniez încă o dată că, pe viitor, în cazul în care introduce elemente noi în a doua lectură, aștept din partea Consiliului să abordeze de fapt Parlamentul și să încerce să ajungă la un compromis bun cu noi.
<P>
Cu toate acestea, având în vedere rezultatul, nu credem că ar avea sens să respingem acest compromis pe baza unei erori de procedură de acest fel. Vom vota în favoarea acestui compromis, deoarece credem că este un pas important spre o armonizare suplimentară a sectorului, un sector de o importanță economică majoră. Compromisul primește, prin urmare, sprijinul nostru în această a doua lectură.
<SPEAKER ID="049" NAME="Emma McClarkin">
în numele Grupului ECR. - Dnă președintă, aș dori să mulțumesc dnei Stihler pentru activitatea intensă desfășurată. A fost un drum foarte lung.
<P>
În prezent, în Europa sectorul construcțiilor angajează în mod direct 12 milioane de cetățeni ai UE. În plus, aproximativ 92 % dintre producătorii de materiale de construcție sunt întreprinderi mici și mijlocii - acest procent reprezintă peste 65 000 de întreprinderi individuale. În mod evident, sectorul construcțiilor este vital pentru economia europeană și avem o responsabilitate față de industrie să contribuim la susținerea acesteia, mai ales în urma crizei economice.
<P>
Mai multe aspecte ale acestui raport, cum ar fi natura legislației UE, au creat un anumit impas pentru mulți dintre noi. Nu este perfect, este un compromis. Printre aspectele-cheie s-a numărat declarația de performanță sau marcajul CE, în cazul cărora a fost realizat un acord de succes pentru a asigura că microîntreprinderile nu se confruntă cu aceleași sarcini ca și societățile mai mari. În ceea ce privește combaterea și identificarea substanțelor periculoase în produsele de construcție, am reușit să negociem un compromis care să asigure lipsa conflictelor cu reglementările REACH existente.
<P>
Sper că acest acord în a doua lectură va avea rezultate reale și va încuraja libera circulație a produselor de construcție, va îmbunătăți standardele de pe teritoriul UE și va promova reciclarea produselor de construcție pe viitor, fără ca, cel mai important, să sporească sarcinile birocratice pentru întreprinderi sau să semene confuzie în rândul consumatorilor.
<SPEAKER ID="050" NAME="Lara Comi" AFFILIATION="PPE">
(IT) Dnă președintă, doamnelor și domnilor, salut compromisul la care s-a ajuns în ceea ce privește anumite puncte specifice pe care le consider de o importanță esențială pentru a atinge, în mod eficient, obiectivele pe care propunem să le realizăm în conformitate cu prezenta propunere legislativă.
<P>
Mă refer la menținerea normelor privind procedurile simplificate, care sunt cu siguranță concepute pentru a ușura sarcinile și pentru a reduce costurile suportate de întreprinderi și, în special, de întreprinderile mici și mijlocii. Într-adevăr, cred că în contextul unei situații economice negative precum cea actuală, este absolut esențial să se recunoască importanța rolului jucat de întreprinderile mici și mijlocii, care constituie una dintre pietrele de temelie pe care economia noastră se bazează.
<P>
În plus, prin introducerea unor mecanisme procedurale simplificate și, în special, prin reducerea timpului necesar pentru introducerea pe piață a noilor produse, noul regulament favorizează cu siguranță inovarea. În același timp, protejează, de asemenea, consumatorii, permițându-le să obțină mai repede acces la produse inovatoare, fără a renunța la garanțiile de calitate și siguranță care trebuie să fie asigurate prin marcajul CE.
<P>
Prin urmare, în opinia mea, acordul la care s-a ajuns reprezintă un compromis excelent care va asigura echilibrul dintre necesitățile producătorilor și cele ale consumatorilor, garantând astfel buna funcționare a pieței într-un sector care este cu adevărat forța motrice a economiei noastre europene.
<SPEAKER ID="051" NAME="Sylvana Rapti" AFFILIATION="S&amp;D">
(EL) Dnă președintă, trebuie să mulțumesc dnei Stihler pentru activitatea sa excelentă. Am vorbit cu toții despre o chestiune de natură tehnică. Din fericire, dna Gebhardt, în numele Grupului S&D din Parlamentul European, a subliniat faptul că aceasta nu este doar o chestiune tehnică; este, de asemenea, o chestiune profund politică și economică. Știm cu toții că sectorul construcțiilor este un pilon de bază al economiei. Știm cu toții că întreprinderile mici și mijlocii sunt coloana vertebrală a economiei noastre, o economie care, în cadrul Uniunii Europene, se află într-o situație extrem de dificilă. Astfel, raportul dnei Stihler are, de asemenea, o mare importanță politică, iar aceasta a desfășurat o activitate excelentă în această privință.
<P>
Am reușit să realizăm un compromis, un compromis bun pentru toți. Am reușit să găsim un echilibru care ne va oferi proceduri simple, care pot fi aplicate fără a compromite standardele întreprinderilor mici și mijlocii și, în același timp, cele mai bune rezultate posibil.
<P>
Am reușit să soluționăm problema substanțelor periculoase. Ne amintim cu toții - iar cei mai în vârstă de aici își amintesc foarte bine - problema contaminării cu azbest a clădirii Berlaymont, care a fost închisă timp de cinci sau șase ani. Imaginați-vă ce s-ar întâmpla unor state întregi din Uniunea Europeană dacă nu am fi putut soluționa problema substanțelor periculoase.
<P>
În cele din urmă, încă mai trebuie să abordăm problema siguranței și a transparenței. Aici, de asemenea, cred că dna Stihler a realizat o muncă excelentă în raportul său și prin compromisul obținut.
<P>
Pentru a încheia, am încredere că vom aborda, de asemenea, construcția statului european, așa cum am făcut cu sectorul construcțiilor.
<SPEAKER ID="052" NAME="Malcolm Harbour" AFFILIATION="ECR">
Dnă președintă, în calitate de președinte al Comisiei pentru piața internă și protecția consumatorilor, doresc să subscriu unui număr mare de remarci - de fapt, tuturor remarcilor, cred - pe care lumea le-a făcut cu privire la activitatea desfășurată de Catherine Stihler. Consider că preluarea unu dosar complex pentru cea de a doua lectură și faptul că a venit în comisia noastră pentru acest lucru a fost o sarcină dificilă, pe care aceasta a desfășurat-o foarte bine.
<P>
Aș dori să remarc că acest fapt denotă importanța procedurii celei de a doua lecturi în această Cameră, întrucât am reușit să aducem îmbunătățiri semnificative la textul poziției pe care am primit-o de la Consiliu. Astfel cum a subliniat dna Rühle în special, am avut unele neînțelegeri cu aceștia. Am primit o scrisoare din partea Președinției maghiare privind unele dintre problemele detaliate care vor fi publicate cu procesul-verbal.
<P>
Vreau doar să fac două observații finale privind aprobarea acestui acord. Prima este să vă spun, dle comisar, mulțumindu-vă pentru munca dvs. alături de noi, că trebuie să conlucrăm foarte îndeaproape cu privire la punerea în aplicare a acestei propuneri. După cum ați subliniat, există aspecte importante de comitologie aici, iar comisia mea trebuie să urmărească aceste propuneri foarte serios.
<P>
În al doilea rând, cred că acesta este un sector absolut esențial și trebuie să îl analizăm în continuare, astfel cum au declarat mulți colegi, pentru a ne asigura că nu există, de fapt, bariere de piață care îl vor împiedica să contribuie în mod esențial la economia europeană.
<SPEAKER ID="053" NAME="Zuzana Roithová" AFFILIATION="PPE">
(CS) Dnă președintă, sunt foarte mulțumită de textul Directivei privind produsele de construcție convenit între raportori și comisarii de foarte mare ajutor, dl Tajani și dl Barnier, pentru cea de a doua lectură de astăzi. Acest lucru ar trebui să simplifice piața produselor de construcție. Se unifică cu entuziasm, simplifică documentația și elimină diverse practici birocratice inutile. Opinia potrivit căreia construirea de clădiri constituie furnizarea de servicii de construcție și nu comercializarea produselor, și că activitatea de construcție include, de asemenea, încorporarea într-o clădire a oricărei componente fabricate care nu este de serie, a prevalat în cele din urmă, fapt pe care îl salut. Firmele din Republica Cehă aplaudă, de asemenea, această reformă mică, deoarece directiva veche a crescut costurile acestora fără a aduce îmbunătățiri la nivelul calității. Comisia IMCO, a cărei membră sunt, s-a reunit și a adoptat textul în unanimitate, inclusiv simplificările pentru microîntreprinderi. Am încredere că întregul Parlament va face mâine același lucru. Acesta va fi un alt semn că mediul juridic din UE se îmbunătățește într-un mod care va sprijini piață unificată.
<SPEAKER ID="054" NAME="Anja Weisgerber" AFFILIATION="PPE">
(DE) Dnă președintă, nu sunt convinsă cu privire la toate aspectele compromisului, dar știu că noul regulament reprezintă o îmbunătățire certă cu privire la situația juridică actuală. În primul rând, vom obține un limbaj tehnic european standardizat pentru performanța produselor de construcție și procedurile raționalizate și simplificate. Am făcut progrese cu piața internă europeană și, în acest fel, au beneficiat și întreprinderile și, de asemenea, prin cerințele de siguranță standardizate, și consumatorii. În principiu, consider că scutirea de la reglementările birocratice pentru microîntreprinderi este importantă și sensibilă. Cu toate acestea, trebuie, de asemenea, să ținem seama de faptul că microîntreprinderile care prelucrează produsele de construcție sunt, de asemenea, utilizatori, și trebuie, de asemenea, protejate.
<P>
Prin urmare, sunt mulțumită că propunerea mea a fost inclusă în compromis. Aceasta prevede proceduri simplificate pentru microîntreprinderi în legătură cu evaluarea caracteristicilor de performanță ale produselor de construcție. Cu toate acestea, în cazul în care aplică o astfel de procedură, acestea trebuie să demonstreze echivalența procedurii folosite cu procedura care este prevăzută, de fapt, în toată Europa. Aceasta este singura modalitate de a se asigura că detaliile privind caracteristicile de performanță sunt, de asemenea, precise și fiabile, și că siguranța clădirilor este, de asemenea, garantată în toată Europa.
<SPEAKER ID="055" NAME="Antonio Tajani" LANGUAGE="IT">
Dnă președintă, doamnelor și domnilor, sprijin cuvintele dlui Harbour atunci când subliniază importanța textului pe care îl dezbatem și care va fi adoptat datorită acestui acord din partea Parlamentului. Acest lucru se datorează faptului că este un nou act legislativ care va oferi îndrumare importantă pentru piață și va stabili, în același timp, norme bune pentru a permite întreprinderilor mici și mijlocii să se extindă, mai presus de toate, în această fază finală a crizei actuale, în care trebuie să facem tot posibilul pentru a ne asigura că întreprinderile mici și mijlocii pot crea noi locuri de muncă și pot să crească. Acesta este scopul Comisiei Europene, care este susținut de angajamentul real al Parlamentului European, parțial ca urmare a punerii în aplicare și a elaborării Actului privind întreprinderile mici ("Small Business Act”).
<P>
Întreprinderile mici și mijlocii vor beneficia de simplificare, inclusiv o reducere a birocrației. Cu toate acestea, astfel cum a declarat dna Gebhardt în discursul său, aceste norme pentru liberalizarea și dezvoltarea pieței furnizează, de asemenea, îndrumări reale privind siguranța, care sunt de mare importanță pentru lucrătorii din sectorul construcțiilor, dar și pentru consumatori.
<P>
Cred că acest raport se îndreaptă în direcția bună. Cu toate acestea, Comisia nu intenționează să se oprească cu adoptarea legislației care a rezultat din acord și compromisul dintre Consiliu și Parlament. Vrem ca în următorii ani să lucrăm în continuare la aceasta și aș dori, de asemenea, să îl asigur pe dl Harbour - care a subliniat necesitatea de a merge mai departe - de angajamentul nostru de a produce o foaie de parcurs pentru punerea în aplicare, pe care o voi transmite cât mai curând posibil.
<P>
În cursul acestei dezbateri, mulți dintre distinșii deputați în Parlamentul European au vorbit despre armonizarea în sectorul construcțiilor, în special în ceea ce privește siguranța. Sunt pe deplin preocupat și conștient de problemă și mă bucur că am elaborat Eurocodurile cu Organizația pentru standarde europene, întrucât acestea sunt norme armonizate în special referitoare la siguranța construcțiilor. După cum știți, Comisia pregătește în prezent o comunicare privind standardizarea, care va fi prezentată Parlamentului European și Consiliului în termen de câteva săptămâni. Prin urmare, dnă președintă, distinși deputați în Parlamentul European, cred că astăzi și mâine facem un important pas înainte.
<P>
Pentru a reitera, nu este doar o chestiune de norme tehnice, deși aș dori să mulțumesc raportoarei pentru răbdarea sa în abordarea normelor tehnice, care, în orice caz, reprezintă o imagine concisă a unui angajament politic major. În spatele detaliilor tehnice se ascunde o alegere economică importantă care favorizează întreprinderile mici și mijlocii, care pot crea noi locuri de muncă în următorii ani, și care favorizează, de asemenea, o jumătate de miliard de cetățeni europeni.
<SPEAKER ID="056" NAME="Catherine Stihler">
raportoare. - Dnă președintă, mulțumesc tuturor colegilor care au vorbit în această după-amiază și seară.
<P>
Cred că observațiile dlui comisar Tajani cu privire la munca în parteneriat, foaia de parcurs și problema Eurocodurilor, pe care dna Rühle și (cred) dl Schwab le-au menționat sunt, de asemenea, importante, și că ducem mai departe buna colaborare pe care am avut-o. Este un compromis la care am ajuns și există unele lucruri pe care colegii le-ar fi dorit în acest compromis și pe care nu am reușit să le introducem, dar Parlamentul a reușit să obțină 75 % din amendamentele pe care le-am considerat importante în acest text, iar aceasta este o mare realizare.
<P>
Există ceva care m-a frapat în toată această dezbatere. Sectorul construcțiilor este de o importanță atât de esențială pentru economiile noastre în ceea ce privește creșterea economică viitoare și locurile de muncă, întrucât aș dori să o întreb pe dna președintă dacă ne putem asigura că există o dezbatere anuală în această Cameră cu privire la sectorul construcțiilor, pentru a impulsiona cooperarea pe care dl comisar ne-a oferit-o și pentru a ne asigura că acordăm întotdeauna importanță sectorului construcțiilor, așa cum această Cameră ar trebui să facă, dat fiind faptul că 38 de milioane de persoane se bazează pe sectorul construcțiilor pentru locurile lor de muncă.
<P>
Așadar, vă mulțumesc, dă președintă, vă mulțumesc, dl comisar, și aștept cu nerăbdare săptămânile, lunile și anii ce vor veni, pentru că dezbaterea privind construcțiile va continua în cadrul Comisiei pentru piața internă și protecția consumatorilor, iar eu, cu siguranță, o voi urmări.
<SPEAKER ID="057" NAME="Președintă">
Dezbaterea a fost închisă.
<P>
Votarea va avea loc joi, 18 ianuarie 2011.
<P>
Declarații scrise (articolul 149 din Regulamentul de procedură)
<SPEAKER ID="058" NAME="George Becali" AFFILIATION="NI">
în scris. - Vreau să o felicit pe doamna raportor pentru conținutul raportului său. Construcțiile reprezintă un domeniu în egală măsură sensibil și important al economiei europene și avem nevoie de armonizare. Spun sensibil nu doar din perspectiva modului în care acest sector a reacționat la criză, ci mai ales din cea a numărului mare de lucrători, 12 milioane, și de IMM-uri, circa 65 000. Susțin puternic ideea că trebuie să recunoaștem pentru construcții necesitatea unui nivel ridicat de siguranță și de sănătate a muncii. Mă refer în mod egal și clar la accidentele de muncă, destul de frecvente, dar și la substanțele periculoase utilizate în proces. În încheiere, adaug un singur lucru: piața unică în domeniul construcțiilor are nevoie de sprijin potrivit importanței și specificității sale, dar și pentru aspectele sensibile de care vorbeam la începutul intervenției mele.
