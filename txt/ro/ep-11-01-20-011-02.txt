<CHAPTER ID="011-02">
2. Brazilia: extrădarea lui Cesare Battisti
<SPEAKER ID="340" NAME="Preşedintele">
Următorul punct pe ordinea de zi este dezbaterea asupra celor şase propuneri de rezoluţii privind Brazilia: extrădarea lui Cesare Battisti.
<SPEAKER ID="341" NAME="Mara Bizzotto" LANGUAGE="IT">
Dle preşedinte, doamnelor şi domnilor, conform dreptului internaţional, un refugiat politic este o persoană care, ca urmare a unei temeri de a fi persecutată din motive legate de rasă, religie, naţionalitate, opinii politice sau apartenenţa la un anumit grup social, se află în afara ţării al cărei cetăţean este.
<P>
Cesare Battisti nu este un refugiat politic. Indiferent de refugiul oferit de Franţa timp de mulţi ani, vorbim despre autorul unui masacru, care a făptuit sau a ordonat patru omoruri şi care s-a ascuns în spatele pretextului luptei politice pentru a scăpa de o condamnare pe viaţă. Este ruşinos că o ţară minunată, precum Brazilia, poate refuza extrădarea unui criminal nepedepsit, acordându-i statut de refugiat politic. Autorităţile italiene şi, mai presus de toate, rudele victimelor, insistă ca acest criminal să fie adus în faţa justiţiei.
<P>
Confruntată cu aroganţa preşedintelui Lula în ceea ce priveşte respingerea extrădării, UE nu poate lăsa guvernul italian de unul singur. Europa dispune şi trebuie să utilizeze toate instrumentele diplomatice pe care le are la dispoziţie pentru a se asigura că dl Battisti este predat Italiei, chiar cu riscul suspendării acordurilor de cooperare cu Brazilia.
<SPEAKER ID="342" NAME="Anneli Jäätteenmäki" LANGUAGE="FI">
Dle preşedinte, respectul pentru independenţa autorităţilor judecătoreşti şi legalitatea deciziilor acestora este una dintre condiţiile statului de drept şi ale societăţii democratice. Fiecare persoană are dreptul la un proces corect, iar hotărârea unei instanţe independente trebuie respectată.
<P>
În acest caz, Curtea Supremă din Brazilia a decis să permită extrădarea lui Battisti. Deciziile adoptate în Italia, prin care se solicită extrădarea, sunt în conformitate cu ordinea legală corespunzătoare. Curtea Europeană a Drepturilor Omului a respins apelul. Cu alte cuvinte, acest caz a fost înlăturat.
<P>
Acum, autorităţile braziliene trebuie să acţioneze pentru a se asigura că legea este aplicată şi să-l extrădeze pe Battisti. Grupul meu speră că Serviciul european pentru acţiune externă va face tot posibilul pentru a se asigura că sistemul juridic şi statul de drept vor avea câştig de cauză.
<SPEAKER ID="343" NAME="Raül Romeva i Rueda" LANGUAGE="ES">
Dle preşedinte, adevărul este că nu am făcut nicio încercare de a-mi disimula disconfortul faţă de acest aspect şi de situaţie, deoarece cred că, într-adevăr, ne confruntăm cu o chestiune importantă. Totuşi, această problemă afectează atât Italia, cât şi Brazilia şi există multe foruri în care cred că trebuie să abordăm subiectul. Totuşi, nu sunt convins că acest for, unde se discută rezoluţiile privind încălcările drepturilor omului din întreaga lume, este cel competent.
<P>
Spun acest lucru cu cel mai mare respect şi, de la început, sunt complet solidar cu toate victimele terorismului din orice parte a lumii, mai ales din aceasta. Spun acest lucru pentru a încuraja o dezbatere generală privind modul în care aceste tipuri de subiecte ajung să fie discutate într-o sesiune de joi după-amiază, când, şi subliniez acest lucru, în acest context, avem o situaţie sub judice cu o decizie deja în vigoare.
<P>
Este dificil ca grupul nostru să sprijine această situaţie şi, din acest motiv, ne simţim obligaţi să ne abţinem. Dorim să ne abţinem şi, subliniez acest lucru, nu deoarece conţinutul sau chestiunea nu merită o dezbatere, ci pentru că am considerat că acesta nu este momentul sau locul pentru a face acest lucru.
<SPEAKER ID="344" NAME="Roberta Angelilli" LANGUAGE="IT">
Dle preşedinte, doamnelor şi domnilor, prin această rezoluţie, facem apel la instituţiile europene să joace un rol în afirmarea drepturilor la justiţie şi la legalitate în timp ce-şi îndeplinesc funcţiile diplomatice.
<P>
Astăzi, Parlamentul European solicită unanim ca această Cartă a drepturilor fundamentale să nu fie privită doar ca o colecţie de hârtii şi ca cetăţenii să nu fie priviţi doar ca nişte consumatori ai pieţei comune, ci ca deţinători de drepturi fundamentale inalienabile şi nenegociabile. Rudele victimelor lui Cesare Battisti - care a ucis patru oameni decenţi şi muncitori într-un masacru absurd, în faţa familiilor şi a copiilor acestora - au venit ieri aici în acest spirit al încrederii.
<P>
Dle comisar, cu pasiune şi cu forţa legii de partea noastră, avem încredere că toţi îşi vor aduce contribuţia şi, în aceste ultime secunde, aş dori să-i rog pe colegii mei să ţinem un moment de reculegere în memoria victimelor.
<SPEAKER ID="345" NAME="David-Maria Sassoli" LANGUAGE="IT">
Dle preşedinte, doamnelor şi domnilor, ne aflăm astăzi în această Cameră pentru a ne aminti că Parlamentul European şi instituţiile democratice trebuie să protejeze şi să sprijine rudele victimelor terorismului şi să ofere sentimentul de justiţie pe care îl aşteaptă opinia publică europeană.
<P>
În rezoluţia pe care am prezentat-o şi pe care o vom vota în curând, subliniem că relaţiile dintre Brazilia şi UE se bazează pe recunoaşterea reciprocă şi respectarea statului de drept şi a drepturilor fundamentale. Prin urmare, nu există semne de întrebare asupra relaţiei noastre de prietenie cu Brazilia.
<P>
Aş dori să subliniez că acuzatul, Cesare Battisti, a fost găsit vinovat pentru patru omoruri în Italia. Deşi fugar, dl Battisti a primit asigurările legale în procesele sale - care s-au desfăşurat în prezenta avocatului apărării - că sistemul italian de justiţie şi-a urmat cursul, epuizând toate nivelurile de justiţie, şi că acestea l-au condamnat la două sentinţe pe viaţă.
<P>
Dle preşedinte, chiar şi Franţa - unde a fugit înainte Cesare Battisti - a decis în 2004 să accepte cererea de extrădare a Italiei, recunoscând crimele sale şi sentinţele corespunzătoare, deoarece Cesare Battisti este un criminal care trebuie adus în faţa justiţiei. Comportamentul contradictoriu al Braziliei este dificil de înţeles, mai ales pentru că autorităţile braziliene nu l-au recunoscut în mod oficial ca refugiat politic. Aceste este unul dintre motivele pentru a suspenda acordul bilateral dintre Italia şi Brazilia privind extrădarea.
<P>
Acesta este motivul pentru care decizia Curţii Supreme părea de neînţeles pentru familiile victimelor şi pentru publicul mai larg. Dle preşedinte, reprezentăm o Europă a drepturilor şi a drepturilor pentru toţi. Victimele au dreptul să ştie că cei vinovaţi de astfel de infracţiuni odioase îşi vor ispăşi pedeapsa în închisorile propriilor ţări.
<SPEAKER ID="346" NAME="Ryszard Czarnecki" LANGUAGE="PL">
Dle preşedinte, nu sunt Italian, nu sunt brazilian, sunt un cetăţean al unui stat membru al UE şi nu vreau ca Uniunea să fie o Uniune care şi-a pierdut simţul proporţiilor - o Uniune în care un infractor se bucură de aceleaşi drepturi ca şi victimele infracţiunilor şi familiile lor. Acest lucru nu este acceptabil. Este vorba despre anumite standarde elementare - aş spune chiar de standarde umane - şi nu de unele europene. Din punctul de vedere al unei persoane care nu este foarte implicată emoţional şi care poate privi situaţia cu răceală şi obiectivitate, cred că pot să spun că a avut loc o anumită pierdere a echilibrului privind această chestiune, ceea ce este de neconceput pentru contribuabilii şi pentru alegătorii noştri. Cred că decizia Curţii Supreme din Brazilia este de neînţeles şi va fi de neînţeles pentru toţi cei care o analizează.
<SPEAKER ID="347" NAME="Mario Mauro" LANGUAGE="IT">
Dle preşedinte, dle comisar, doamnelor şi domnilor, dle Romeva i Rueda, într-o conferinţă de presă care a avut loc ieri în Parlament, rudele victimelor crimelor făptuite la întâmplare de Cesare Battisti au vorbit sincer şi cu demnitate pentru a prezenta încă o dată chestiunea aflată în centrul acestui incident tragic.
<P>
Nu este vorba despre răzbunare, însă trebuie să se facă dreptate. Prin urmare, deoarece trebuie făcută dreptate, Cesare Battisti trebuie extrădat, iar pentru că dl Battisti trebuie extrădat, sperăm că prin această rezoluţie, Parlamentul poate amplifica în mod autoritar şi credibil aceeaşi opinie: nu este vorba despre răzbunare, însă trebuie să se facă dreptate.
<P>
Uniunea Europeană este un proiect politic în care am combinat valorile noastre şi idealurile noastre pentru a învinge definitiv puterea ideologiilor, a ideologiilor totalitare, a violenţei arbitrare şi a răului fără limite al terorismului. Pentru a realiza acest proiect, astăzi cerem cu convingere încă o dată: să nu căutăm răzbunarea, ci să ne asigurăm că se face dreptate.
<SPEAKER ID="348" NAME="Gianluca Susta" LANGUAGE="IT">
Dle preşedinte, dle comisar, doamnelor şi domnilor, se întâmplă prea des ca intelectualii sau instituţiile de la nivel înalt din unele ţări să refuze să înţeleagă fenomenul terorismului italian, suscitând îndoieli cu privire la credibilitatea sistemului nostru juridic.
<P>
Deoarece aceasta este baza legală pentru refuzul de extrădare a lui Cesare Battisti, nu putem decât să-l respingem. Cesare Battisti, o persoană cu un trecut ambiguu, este produsul unei perioade în care mii de tineri - dintre care mulţi erau foarte singuri - au ales lupta armată ca un mijloc de luptă politică şi au ajuns să transforme într-o crimă visul utopic alienant în care credeau. Alte ţări au cunoscut tragedii similare, dar niciuna nu a oferit până acum protagoniştilor acestora nicio şansă de schimbare, spre deosebire de Italia, care, în combaterea terorismului, a consolidat cu adevărat sentimentul său de unitate naţională.
<P>
Prin urmare, reluând apelul rudelor victimelor, solicităm ca Cesare Battisti să fie adus în faţa sistemului juridic Italian, care va şti cum să arate - aşa cum a făcut-o în sute de alte cazuri de foşti terorişti, care sunt reintegraţi în viaţa socială şi civilă - că a fi pedepsit înseamnă, de asemenea, să repari o greşeală, aşa cum a arătat civilizaţiei juridice occidentale italianul Cesare Beccaria, şi nu doar intimidare sau brutalizare, aşa cum se tem autorităţile Braziliene.
<SPEAKER ID="349" NAME="Ilda Figueiredo" LANGUAGE="PT">
Dle preşedinte, avem de-a face cu o chestiune care nu este foarte urgentă, dar nu ducem lipsă de subiecte privind chestiuni cu adevărat urgente, cum ar fi întemniţarea şi asasinarea sindicaliştilor din Columbia, represaliile şi decesele din Honduras sau situaţia tragică din teritoriile Palestinei ocupate de israelieni.
<P>
Dacă doriţi să vorbim despre Brazilia, atunci ar fi foarte urgent să dăm dovadă de solidaritate cu persoanele afectate de furtunile care au lovit recent statul Rio de Janeiro, în special oraşele Nova Friburgo, Petrópolis şi Teresópolis, care s-au soldat cu peste 700 de pierderi de vieţi omeneşti, au lăsat peste 13 000 de persoane fără adăpost şi a cauzat pagube inimaginabile.
<P>
Ester lamentabil că Parlamentul European nu a făcut niciun comentariu cu privire la această tragedie şi nu a solicitat Comisiei Europene să-şi exprime solidaritatea activă faţă de preşedintele Braziliei şi disponibilitatea sa de a oferi orice ajutor necesar. Prin urmare, din acest for, o felicităm pe noua preşedintă a Braziliei, Dilma Roussef, pentru câştigarea recentă a alegerilor. Transmitem sentimentele noastre de solidaritate şi profund regret pentru consecinţele tragice ale furtunilor, sentimente care se extind asupra Congresului Braziliei, familiilor care sunt victimele acestei tragedii şi întregului popor brazilian.
<P>
Cu privire la rezoluţia prezentată aici, insistăm asupra necesităţii de a respecta deciziile autorităţilor legitime ale Braziliei, unde este reţinut Cesare Battisti, şi de a aştepta deciziile autorităţilor legitime ale Braziliei, fără presiune din partea acestui Parlament. Prin urmare, aş dori ca propunerea să fie retrasă, pentru a evita o decizie regretabilă.
<P>
(Vorbitoarea a fost de acord să accepte două întrebări în cadrul procedurii "cartonaşului albastru” în conformitate cu articolul 149 alineatul (8) din Regulamentul de procedură)
<SPEAKER ID="350" NAME="Francesco Enrico Speroni" AFFILIATION="EFD">
(IT) Dle preşedinte, doamnelor şi domnilor, aş dori să-i răspund colegei care a spus că există multe alte chestiuni urgente care trebuie abordate, pur şi simplu menţionând faptul că, spre deosebire de multe alte chestiuni care merită foarte clar interesul nostru, aceasta este o problemă urgentă care nu implică doar o ţară din afara UE, ci şi un stat membru, şi ne referim, de asemenea, la cetăţenii ucişi sau mutilaţi şi care sunt cetăţeni europeni.
<SPEAKER ID="351" NAME="Ilda Figueiredo" AFFILIATION="GUE/NGL">
(PT) Dle preşedinte, am spus deja şi repet, aceasta nu este o chestiune foarte urgentă. Ştim că autorităţile legitime din Brazilia se ocupă de acest caz şi că cetăţeanul italian este reţinut în Brazilia. Prin urmare, considerăm că acest Parlament nu trebuie să exercite presiuni asupra autorităţilor legitime din Brazilia. Trebuie să aşteptăm deciziile pe care le vor lua la momentul potrivit. Cu privire la chestiunile urgente, există o mulţime, inclusiv, în Brazilia, solidaritatea cu victimele furtunilor, care au provocat peste 700 de victime.
<SPEAKER ID="352" NAME="Roberta Angelilli" AFFILIATION="PPE">
(IT) Dle preşedinte, doamnelor şi domnilor, am o întrebare simplă pentru dna Figueiredo. Nu credeţi că 30 de ani - deoarece au trecut mulţi ani de când au fost ucise aceste persoane - sunt suficienţi pentru a cere urgent dreptate, în cele din urmă?
<SPEAKER ID="353" NAME="Ilda Figueiredo" AFFILIATION="GUE/NGL">
(PT) Dle preşedinte, după cum am spus deja şi reiterăm, dle preşedinte, depinde cum discutăm despre această chestiune. O discutăm într-un moment în care ar trebui să discutăm despre chestiuni urgente. Chiar din declaraţiile pe care le-a făcut dna Angelilli, este clar că ar fi fost posibil ca dezbaterea să aibă loc cu alte ocazii şi că mai poate avea loc totuşi o dezbatere cu altă ocazie, dar nu acum, ca un subiect urgent. Urgenţa o reprezintă solidaritatea pentru cele 700 de victime din ultimele câteva zile, ca urmare a furtunilor din Brazilia.
<SPEAKER ID="354" NAME="Fiorello Provera" LANGUAGE="IT">
Dle preşedinte, doamnelor şi domnilor, Cesare Battisti nu este un erou romantic, aşa cum l-au prezentat unii, ci un ucigaş feroce cu antecedente pentru furt, care a fost găsit vinovat de uciderea a patru persoane prin împuşcare în ceafă.
<P>
Acesta a beneficiat pe nedrept de doctrina privind azilul politic a dlui Mitterand şi a fost protejat şi idealizat de unii intelectuali francezi de stânga. Fugind în Brazilia pentru a evita repatrierea şi închisoarea, dl Battisti a fost salvat de preşedintele Lula ca urmare a unei decizii eronate, care a fost luată, probabil, din motive politice, fără a lua în considerare suferinţa victimelor şi a rudelor acestora.
<P>
Dnă Figueiredo, Parlamentul le solicită autorităţilor braziliene şi Comisiei nu numai respectarea regulilor juridice şi a acordurilor bilaterale, ci urmăreşte, de asemenea, să afirme principiul conform căruia niciun motiv ideologic nu poate justifica acţiunile unui criminal şi nicio ţară nu poate garanta impunitatea sa.
<P>
Nu trebuie să uităm că există valoare etică în oferirea unei reparaţii morale victimelor prin executarea unei condamnări. Aceasta se află la baza contractului social care susţine toate comunităţile civilizate sau care aspiră să devină.
<SPEAKER ID="355" NAME="Salvatore Iacolino" AFFILIATION="PPE">
(IT) Dle preşedinte, dle comisar, doamnelor şi domnilor, crimele teribile săvârşite de Cesare Battisti şi de gruparea sa nu au fost uitate nici acum, după 31 de ani.
<P>
Suferinţa rudelor victimelor, pe care le-am auzit ieri într-o conferinţă de presă care a avut loc la Strasbourg, este o dovadă clară în acest sens. Dl Mastella, ministru de justiţie în guvernul italian la vremea aceea, este cel care, într-adevăr, a depus eforturi majore prin acţiuni instituţionale pentru a face dreptate în cele din urmă în cazul Battisti.
<P>
Astăzi, împreună cu rudele victimelor, cetăţenii italieni şi întreaga ţară, Parlamentul European, dând dovadă de o unitate extraordinară prin propunerea comună de rezoluţie, este cel care solicită cu hotărâre unei alte ţări, care este un prieten al Europei şi al Italiei, extrădarea imediată a lui Cesare Battisti, care este un criminal şi un terorist şi care a fost condamnat prin hotărâri definitive, pentru a pune capăt astfel acestui episod dificil şi dureros care continuă de prea mult timp.
<SPEAKER ID="356" NAME="Carlo Fidanza" AFFILIATION="PPE">
(IT) Dle preşedinte, doamnelor şi domnilor "Acesta era un escroc mărunt sau delicvent minor, dar era inteligent şi, la fel ca mine, credea că poate deveni politician. Cei care au suferit cel mai mult, emoţional şi fizic, în urma infracţiunilor săvârşite de gruparea lui nu au cerut niciodată răzbunare, dar, în modul cel mai decent, chiar şi acum, aceştia cer adevărul şi dreptatea. Nu pentru că este o condamnare pe viaţă, ci pentru că hotărârea judecătorească a fost luată şi pedeapsa decisă conform regulilor sistemului nostru juridic trebuie să fie respectată şi dusă la îndeplinire în consecinţă”. Acestea sunt cuvintele lui Arrigo Cavallina, care l-a recrutat pe Cesare Battisti din închisoare în timp ce acesta executa o pedeapsă pentru furt, la adresa dlui Battisti, a crimelor sale şi a familiilor victimelor.
<P>
Aceasta este însăşi esenţa întregii chestiuni: acesta era un infractor de drept comun, care s-a reinventat ca terorist şi care a fost condamnat la închisoare pe viaţă pentru înfăptuirea sau ordonarea uciderii a patru persoane fără apărare, care s-a ascuns mai întâi în Mexic, apoi în Franţa şi acum în Brazilia, protejat de o reţea de sprijin internaţional, ca şi cum ar fi fost un revoluţionar idealist, şi nu un ucigaş cu sânge rece.
<P>
Din acest motiv, extrădarea lui Cesare Battisti în Italia nu este doar cel mai nou act al unei istorii îndelungate de presupusă persecuţie politică, aşa cum încă şi-ar dori să credem unii intelectuali de fotoliu, ci cererea legitimă a unui stat membru - fără a mai menţiona fondator - al UE de a se respecta tratatele internaţionale şi propriul sistem juridic.
<P>
(Aplauze)
<SPEAKER ID="357" NAME="Charles Tannock" AFFILIATION="ECR">
Dle preşedinte, contest decizia dvs. de a da cuvântul în cadrul procedurii "catch the eye” numai celor care nu au luat cuvântul în dezbaterea cu privire la Pakistan. Aceasta este o dezbatere complet diferită cu privire la un aspect diferit. Până acum, aceasta a fost o dezbatere între vorbitorii de portugheză şi vorbitorii de italiană. Ceea ce este foarte bine, dar poate că şi alte ţări au o opinie cu privire la acest aspect, precum şi alte delegaţii din alte grupuri politice.
<SPEAKER ID="358" NAME="Preşedintele">
Sunt total de acord că aceasta este o dezbatere complet diferită, dar avem un timp alocat de două minute, astfel încât pot să acord timp pentru două persoane. Daţi aţi fi în locul meu, ce aţi face? Doresc să acord o şansă egală tuturor celor care nu au luat cuvântul cu privire la punctul anterior de pe ordinea de zi, o şansă egală reprezentanţilor fiecărui grup politic. Este foarte adevărat că au luat cuvântul în principal colegii noştri italieni, astfel încât voi avea grijă să dau cuvântul mai ales membrilor care nu sunt italieni.
<SPEAKER ID="359" NAME="Eija-Riitta Korhola" AFFILIATION="PPE">
(FI) Dle preşedinte, într-o anumită măsură, înţeleg frustrarea pe care o încearcă unii dintre colegii mei deputaţi cu privire la caracterul imperios al unei rezoluţii referitoare la Cesare Battisti.
<P>
La sfârşitul lunii decembrie, după ce preşedintele Lula da Silva a luat decizia de a respinge extrădarea, dl Berlusconi a anunţat că îşi va rechema ambasadorul din Brazilia şi va continua să lupte pentru a obţine extrădarea dlui Battisti în Italia. Acest fapt face parte, fără îndoială, din aceeaşi luptă.
<P>
Totuşi, acest lucru nu reduce gravitatea crimelor lui Battisti. Acesta s-a sustras sistemului juridic italian timp de 30 de ani şi, ca urmare, a scăpat până acum de o condamnare la închisoare pe viaţă pentru omor. Relaţiile dintre UE şi Brazilia se bazează pe încredere, în măsura în care există un respect pentru democraţie, statul de drept şi drepturile omului. Ridicarea criminalilor la statutul de refugiat politic nu poate fi acceptată.
<SPEAKER ID="360" NAME="Corina Creţu" AFFILIATION="S&amp;D">
Consider că respectarea independenţei justiţiei, norma fundamentală împărtăşită de Uniunea Europeană şi Brazilia, trebuie să primeze asupra oricăror altor considerente. Sunt convinsă că relaţiile excelente dintre cele două părţi atât în plan economic, cât şi politic, vor fi dublate de o cooperare la fel de bună şi în materie judiciară, astfel încât Cesare Battisti, condamnat la închisoare pe viaţă pentru patru crime şi alte infracţiuni, să îşi ispăşească pedeapsa conform legislaţiei căreia i se supune.
<P>
Între Italia şi Brazilia există un tratat bilateral privind extrădarea. Drept urmare, este esenţial să adresăm un apel părţii braziliene la respectarea acestui acord. Întrucât controversa are şi o componentă politică la nivel înalt, cred că se impune un dialog pe acest palier cu noua şefă a statului brazilian.
<SPEAKER ID="361" NAME="Marie-Christine Vergiat" AFFILIATION="GUE/NGL">
(FR) Dle preşedinte, doamnelor şi domnilor, sunt uşor surprinsă de numărul de deputaţi care se află în această Cameră într-o joi după-amiază. Având în vedere că sunt prezentă în fiecare după-amiază de joi, mi se pare extraordinar interesul brusc faţă de aspecte cu privire la drepturile omului.
<P>
Aş fi salutat acest lucru dacă nu aş fi remarcat că cei care participă sunt în majoritate deputaţi italieni, care nu sunt interesaţi de obicei de drepturile omului şi care, adesea, sunt de fapt primii care...
<P>
(Proteste)
<P>
Stimate coleg deputat, vreţi să vorbiţi mai clar? Atunci vă rog să vorbiţi la microfon şi vă voi răspunde. Aceasta poate fi numită o acuzaţie personală. Dvs. sunteţi italian, eu sunt francez, vă respect ca italian. Oricine poate vedea, până la urmă, că majoritatea deputaţilor din Parlament sunt italieni, ceea ce, pentru o după-amiază de joi, este neobişnuit, pentru a nu spune mai mult. Domnule, eu sunt prezentă aici în fiecare după-amiază de joi! În fiecare joi după-amiază, sunt aici în plen!
<P>
(Interpelări)
<P>
Linişte, vă rog, vreau să vorbesc! Nu am obiceiul să-i întrerup pe colegii deputaţi şi nu tolerez să fiu întreruptă! Dle preşedinte, îmi permiteţi să folosesc timpul alocat?
<P>
(Preşedintele a rugat-o pe vorbitoare să continue).
<P>
Am remarcat, de asemenea, că, în general, deputaţii italieni sunt primii care cer ca democraţia lor să fie respectată şi ca nimeni să nu se amestece în afacerile italiene. Acesta este un fapt. Acest lucru reiese clar din dezbaterile Parlamentului European. Nu suntem aici să aflăm dacă Cesare Battisti este vinovat sau nu. Mă adresez dvs. acum, ştiu că anii de plumb sunt o perioadă pe care italienii o acceptă cu dificultate. Ştiu acest lucru. Ştiu că au existat multe victime. Totuşi, ştiu, de asemenea, că nu au fost judecaţi în Italia toţi cei vinovaţi de atacuri teroriste. Repet: nu au fost judecaţi în Italia toţi cei vinovaţi de atacuri teroriste!
<P>
(Interpelări)
<P>
Îmi permiteţi să vorbesc fără să mă întrerupeţi? Parcă ne-am afla într-un parlament naţional! Nu aşa se procedează în Parlamentul European! Dle preşedinte, pot să vorbesc fără să fiu întreruptă?
<P>
(Preşedintele a rugat-o pe vorbitoare să încheie)
<P>
Cred că nu avem niciun drept, într-o după-amiază de joi, să intervenim în relaţiile dintre Brazilia şi Italia. Suntem aici să ne asigurăm că dreptul la justiţie este respectat, sunt complet de acord cu acest lucru, dar, pe de altă parte, să lăsăm Curtea Supremă din Brazilia să ia o hotărâre la momentul potrivit. Cazul se judecă acum în instanţele braziliene, Curtea Supremă nu a luat încă o hotărâre, acest aspect nu intră sub...
<P>
(Preşedintele a întrerupt-o pe vorbitoare)
<P>
(Vorbitoarea a fost de acord să accepte o întrebare în cadrul procedurii "cartonaşului albastru” în conformitate cu articolul 149 alineatul (8) din Regulamentul de procedură)
<P>
(FR) Dle preşedinte, îi respect pe colegii mei deputaţi şi sunt pregătită să răspund la întrebare. Aş dori foarte mult ca aceştia să dea dovadă de aceeaşi toleranţă faţă de mine.
<SPEAKER ID="363" NAME="Roberta Angelilli" AFFILIATION="PPE">
(IT) Dle preşedinte, doamnelor şi domnilor, dacă îi respectaţi pe colegii dvs. deputaţi, dnă Vergiat, nu ar trebui să îndrăzniţi sub nicio formă să spuneţi că pe colegii dvs. italieni nu îi interesează niciodată drepturile omului.
<P>
Sunt aici de 16 ani. Puteţi consulta istoricul activităţii mele în Parlament şi, cu siguranţă, nu merit să primesc o lecţie cu privire la drepturile omului de la dvs.
<P>
În numele colegilor mei deputaţi, dorim să vă întrebăm dacă nu vă este ruşine să ridicaţi îndoieli cu privire la aceste patru persoane?
<P>
Ştiţi unde munceau aceşti oameni? Aceştia erau oameni foarte modeşti. Unul era agent de pază, unul era măcelar, altul comerciant şi altul un agent al forţelor de ordine publică.
<P>
Ieri, copiii acestor persoane, care la momentul respectiv aveau între 10 şi 15 ani, ne-au spus că îşi aduc aminte în fiecare zi de taţii lor zăcând într-o baltă de sânge. Chiar credeţi că normal să provocaţi dispute?
<SPEAKER ID="364" NAME="Marie-Christine Vergiat">
autor. - (FR) Dle preşedinte, cred că aceasta este o întrebare sub forma unei acuzaţii personale. Nu îmi este ruşine, dnă Angelilli, deoarece am pus punctul pe i afirmând că am considerat anii de plumb nişte ani foarte dificili pentru Italia. Cred că anii de plumb au fost ani foarte dificili pentru Italia! Ştiu câte victime au fost în Italia. Am fost interesată de această perioadă.
<P>
Prin urmare, nu îmi este ruşine. Nu pun la îndoială victimele; Pun sub semnul întrebării utilizarea de către deputaţii italieni a unei şedinţe de joi după-amiază rezervată aspectelor cu privire la drepturile omului pentru a dezbate un aspect care priveşte exclusiv Italia şi Brazilia. Cred - şi sper că comisarul va răspunde, de asemenea, la fel - că Uniunea Europeană nu are dreptul să se amestece în afacerile dintre Italia şi Brazilia; nu acesta este rolul său. Aceste şedinţe sunt rezervate drepturilor omului! În plus, dnă Angelilli, nu v-am ţinut o lecţie în legătură cu acest aspect!
<SPEAKER ID="365" NAME="Preşedintele">
Nu voi mai accepta nicio întrebare în cadrul procedurii "cartonaşului albastru”. Argumentele şi contraargumentele au fost prezentate. (Vom trece acum la următorul vorbitor.)
<SPEAKER ID="366" NAME="Mario Mauro" AFFILIATION="PPE">
(IT) Dle preşedinte, doamnelor şi domnilor, aş dori să solicit respectarea Regulamentului de procedură în legătură cu alcătuirea ordinii de zi. Aş dori să subliniez că acest aspect se află pe ordinea de zi ca urmare a unei decizii luate de Conferinţa preşedinţilor, care a fost apoi ratificată printr-un vot în plen lunea trecută.
<P>
Acest punct nu se află pe ordinea de zi în urma dorinţei deputaţilor italieni. Acesta este un document oficial solicitat mai întâi de Conferinţa preşedinţilor şi apoi de întreg Parlamentul.
<P>
(Aplauze)
<SPEAKER ID="367" NAME="Oreste Rossi" AFFILIATION="EFD">
(IT) Dle preşedinte, doamnelor şi domnilor, Uniunea Europeană trebuie să se asigure efectiv că tratatul încheiat între Brazilia şi Italia, care urmăreşte să reglementeze termenii şi procedurile de cooperare în materie de extrădare, este respectat.
<P>
Curtea Supremă din Brazilia a decis să permită extrădarea lui Cesare Battisti, care a fost găsit vinovat în şapte procese şi condamnat în contumacie la patru sentinţe pe viaţă pentru tot atâtea omoruri, hotărârile definitive fiind date de autorităţile juridice italiene. În mod incredibil, fostul preşedinte al Braziliei a refuzat extrădarea acestui criminal în Italia. În plus, într-un act de dispreţ extrem pentru ţara noastră, un grup de deputaţi brazilieni de stânga l-au vizitat pe Cesare Battisti în închisoare şi s-au fotografiat cu acesta într-o atmosferă aniversară.
<P>
UE, care are relaţii comerciale şi economice excelente cu Brazilia, nu poate evita să intervină pentru a aplica legea şi dreptul rudelor victimelor la justiţie. Rudele victimelor s-au întâlnit ieri cu deputaţi din Parlamentul European la Strasbourg, care, pentru prima dată, au ajuns cu toţii la un acord, indiferent de afilierea lor politică.
<SPEAKER ID="368" NAME="Štefan Füle">
membru al Comisiei. - Dle preşedinte, Comisia este la curent cu decizia recentă a fostului preşedinte al Braziliei de a refuza extrădarea unui cetăţean italian, dl Battisti, condamnat în contumacie la închisoare pe viaţă şi la alte câteva pedepse cu închisoarea de către instanţa de judecată din Italia.
<P>
Am luat notă de punctele dvs. de vedere în legătură cu acest caz particular şi împărtăşesc sentimentele dvs. faţă de victime şi de familiile lor. Cu toate acestea, Comisia consideră că nu se poate implica în acest caz. UE nu a încheiat niciun acord de extrădare cu Brazilia şi chiar dacă ar fi fost aşa, nu ar avea niciun drept să intervină în cazurile individuale de extrădare. O decizie privind extrădarea între statele membre ale UE sau între statele membre ale UE şi ţările terţe revine în întregime instanţei judecătoreşti.
<P>
Relaţiile Italiei cu Brazilia în privinţa cooperării penale sunt guvernate de un tratat bilateral de extrădare semnat în 1989. Autorităţile braziliene şi-au utilizat puterea discreţionară în limitele legii pentru a refuza extrădarea dlui Battisti.
<P>
Aş dori să adaug, în termeni foarte clari: în cazul extrădării, nu am nicio îndoială că justiţia Italiană se va ridica la înălţimea standardelor aşteptate de la statele membre ale UE.
<SPEAKER ID="369" NAME="Preşedintele">
Dezbaterea a fost închisă.
<P>
Votarea va avea loc în scurt timp.
<P>
Declaraţii scrise (articolul 149 din Regulamentul de procedură)
<SPEAKER ID="370" NAME="Ana Gomes" LANGUAGE="PT">
Nu sunt de acord cu iniţiativa acestei rezoluţii, deoarece cred că într-o dezbatere din acest Parlament cu privire la cazurile urgente de "încălcări ale drepturilor omului, ale democraţiei şi ale statului de drept” nu îşi are locul cazul extrădării lui Cesare Battisi, pur şi simplu deoarece nu reprezintă o încălcare a drepturilor omului, a democraţiei sau a statului de drept în Brazilia şi, de asemenea, pentru că nu este o problemă urgentă. Aceasta este o dispută juridică şi politică între Brazilia şi Italia şi Curtea Federală Supremă din Brazilia urmează să ia o decizie. În acest moment, Parlamentul trebuie să trimită alte două mesaje Braziliei: unul de solidaritate cu privire la dezastrul în care şi-au pierdut viaţa peste 700 de persoane şi unul de încântare pentru alegerea democratică a preşedintei Dilma Rousseff. Brazilia este, fără îndoială, o ţară democrată, care a realizat progrese semnificativă în afacerile politice, civile, sociale, economice şi culturale în ultimul deceniu şi este un model de luptă împotriva sărăciei şi a foametei, datorită programelor guvernamentale Zero foame şi Alocaţie pentru familie.
<SPEAKER ID="371" NAME="Monica Luisa Macovei" AFFILIATION="PPE">
în scris. - Statul de drept trebuie susţinut. Credibilitatea instituţiilor publice depinde de acesta. Preşedintele brazilian Lula a fost autorizat de Curtea Supremă din Brazilia să-l extrădeze pe Cesare Battisti, un cetăţean italian condamnat pentru patru omoruri, printre alte acuzaţii. La 31 decembrie 2009, ultima zi de mandat a preşedintelui Lula, acesta a refuzat să-l extrădeze pe Battisti în Italia. Mă aştept ca autorităţile braziliene să ia o decizie finală imparţială şi apolitică; o decizie care să susţină statul de drept. Statul de drept este fundamental pentru relaţiile dintre Brazilia şi UE. Tratatele noastre se bazează pe principiile drepturilor omului şi pe corectitudine. Am încredere că aceste principii vor rămâne reciproce.
