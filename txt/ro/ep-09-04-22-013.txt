<CHAPTER ID="013">
Drepturile pasagerilor care călătoresc pe mare sau pe căi navigabile interioare - Drepturile călătorilor din transportul cu autobuzul şi cu autocarul (dezbatere)
<SPEAKER ID="364" NAME="Preşedintele">
Următorul punct pe ordinea de zi îl reprezintă dezbaterea comună privind următoarele rapoarte:
<P>
raportul întocmit de dl Teychenné, în numele Comisiei pentru transport şi turism referitor la propunerea de regulament al Parlamentului European şi al Consiliului privind drepturile pasagerilor care călătoresc pe mare sau pe căi navigabile interioare şi de modificare a Regulamentului (CE) nr. 2006/2004 privind cooperarea dintre autorităţile naţionale însărcinate să asigure aplicarea legislaţiei în materie de protecţie a consumatorului - C6-0476/2008 -, şi
<P>
raportul întocmit de dl Albertini, în numele Comisiei pentru transport şi turism, referitor la propunerea de regulament al Parlamentului European şi al Consiliului privind drepturile călătorilor din transportul cu autobuzul şi autocarul şi de modificare a Regulamentului (CE) nr. 2006/2004 privind cooperarea dintre autorităţile naţionale însărcinate să asigure aplicarea legislaţiei în materie de protecţie a consumatorului - C6-0469/2008 -.
<SPEAKER ID="365" NAME="Michel Teychenné" LANGUAGE="FR">
Dle preşedinte, dle Tajani, stimaţi colegi, cele două principii care mi-au condus munca de la începutul acestui proces sunt asigurarea că toate modurile de transport sunt echilibrate în ceea ce priveşte drepturile pasagerilor - obiectiv stabilit de asemenea de Comisie şi de Parlamentul European - şi respectarea acestor drepturi în acest text. În al doilea caz s-a acordat o atenţie deosebită persoanelor cu mobilitate redusă, deoarece sectorul transportului maritim rămăsese oarecum în urmă în ceea ce priveşte aceste persoane.
<P>
Spiritul general al textului este că aceste persoane ar trebui să călătorească prin Europa fără a depinde de companiile în cauză, şi să aibă acces la nivelul minim de servicii şi informaţii şi, în ultimul rând, persoanele cu mobilitate redusă ar trebui să beneficieze de drepturi de calitate în egală măsură ca şi ceilalţi cetăţeni europeni, fără a fi penalizaţi dublu.
<P>
Conţinutul versiunii adoptate pe 31 martie pare a fi acceptat de toţi. Acest lucru se întâmplă în primul rând datorită creşterii drepturilor persoanelor cu mobilitate redusă. Dacă acest text va fi adoptat, acestor persoane nu li se va mai putea refuza transportul pe motiv de dizabilitate, cu excepţia, bineînţeles, motivelor legate de condiţiile de îmbarcare, de respectarea demnităţii acestora şi de elementele tehnice ale vasului. În plus, aceste persoane cu mobilitate redusă trebuie să beneficieze de asistenţă chiar din momentul rezervării; în prezent, datorită internetului, este nevoie de călătorii de retur şi informaţii oficiale. Aceste subiecte au fost deci tratate în text.
<P>
În ultimul rând, informaţiile privind drepturile pasagerilor trebuie să fie standardizate şi furnizate într-un format accesibil, precum se întâmplă în sectorul feroviar şi aviatic.
<P>
În ceea ce priveşte drepturile tuturor pasagerilor, am considerat importantă armonizarea la un nivel mai ridicat al compensărilor în caz de probleme, inspirându-ne din sectorul aerian. În consecinţă, pasagerii supuşi unor întârzieri sau anulări vor putea fi rambursaţi până la 100%, calculat conform unei grile în funcţie de gravitatea problemei.
<P>
Informaţiile trebuie să fie clare şi accesibile, ceea ce uneori este o problemă în sectorul transporturilor. Aceste lucruri se întâmplă frecvent: persoanele nu au suficiente informaţii, nu cunosc motivele pentru care vasul - în acest caz, dar ar putea să fie la fel de bine trenul sau avionul - nu pleacă, sau cauzele întârzierii, şi am dorit îmbunătăţirea acestor metode de furnizare a informaţiilor.
<P>
În ultimul rând, gestionarea sesizărilor trebuie organizată mai bine. Într-adevăr, este complicat să depui o plângere atunci când se ivesc probleme, şi acest text are ca scop simplificarea procedurii, atât la nivelul statelor membre, cât şi pentru cetăţeni.
<P>
Rolul autorităţilor naţionale care vor gestiona plângerile a fost, de asemenea, semnalat şi a fost mai bine definit.
<P>
În cele din urmă, serviciile de transport urban şi suburban - fac referire la îndrăgitele vaporaşe italiene din Veneţia ale dlui Albertini - vor fi excluse din acest text, deoarece nu intră în domeniului de aplicare al serviciilor de transport majore.
<P>
Să trecem mai departe la croaziere şi locul pe care îl ocupă în acest text: vă amintesc că acestea constituie un tip de vacanţă foarte important în prezent, şi că grupul-ţintă include atât persoane de vârsta a treia cât şi persoane cu handicap. Din acest motiv, croazierele sunt, bineînţeles, integrate în acest text, atât ca referire la Directiva privind pachetele de servicii pentru călătorii pe care se bazează textul şi care a fost adoptată în 1991, cât şi la asigurarea unui tratament egal pentru consumatori.
<P>
Se propune definiţia forţei majore - care reprezintă baza pentru un posibil refuz de îmbarcare - şi am lucrat la un amendament de compromis privind acest subiect pe care l-am produs în comun. Aş dori, totuşi, să vă amintesc faptul că în sectorul aviatic Curtea de Justiţie a fost nevoită să ia decizii datorită unor cazuri de forţă majoră care nu au fost destul de bine definite. În consecinţă, în acest text am încercat să abordăm probleme legate de transportul maritim. Mă refer la problemele mareelor şi furtunilor, care sunt o parte din realitatea transportului maritim şi care trebuiau să fie luate în considerare.
<P>
În concluzie, responsabilitatea porturilor de a asigura asistenţă a fost de asemenea subiectul acestei dezbateri. Acest text priveşte drepturile pasagerilor; nu este doar un text...
<P>
(Preşedintele l-a rugat pe vorbitor să încheie)
<P>
... şi deci, arbitrajul dintre porturi şi companii fiind rezolvat, vă prezint ansamblul textului. Sunt conştient că dl Jarzembowsk îşi va prezenta amendamentele, aşa că voi răspunde în cele două minute care mi-au rămas.
<SPEAKER ID="366" NAME="Gabriele Albertini" LANGUAGE="IT">
Dle preşedinte, stimaţi colegi, prin aprobarea legislaţiei privind transportul aerian şi feroviar, a raportului dlui Teychenné privind transportul pe mare şi pe căi navigabile interioare, precum şi a acestei propuneri privind drepturile călătorilor din transportul cu autobuzul şi autocarul, Uniunea Europeană completează cadrul legislativ pentru toate modurile de transport.
<P>
În elaborarea acestui regulament ne-am confruntat cu necesitatea de a stabili un echilibru între două abordări: prima ia în considerare ,,domeniul planificării terestre” pentru toate metodele de transport, prin care metode diferite de transport pot concura în aceleaşi condiţii şi beneficiind de oportunităţi egale, în timp ce pasagerii se bucură de un nivel de protecţie ridicat în ciuda mijloacelor de transport alese.
<P>
A doua abordare reflectă diferitele caracteristici ale fiecărui mod de transport şi ia în considerare trăsăturile specifice ale fiecăruia, de exemplu, în cazul transportului cu autobuzul sau autocarul abordăm gestionarea responsabilităţii în ceea ce priveşte întârzierile, şi în cazul transportului rutier accidentele, congestiile etc. care nu se aplică transportului feroviar deoarece acesta foloseşte o rută consacrată.
<P>
Aş dori, de asemenea, să discut două puncte contrastante pe care am încercat, cu succes, să le echilibrăm. Adevăratul scop al acestui regulament este de a consolida drepturile pasagerilor, dar în transportul rutier industria este formată din întreprinderi mici şi mijlocii care vor necesita timp şi resurse pentru a se adapta la noile cerinţe şi, precum numeroase sectoare industriale, se confruntă cu dificultăţi datorită crizei economice.
<P>
Ajungem acum la amendamentele prezentate Parlamentului şi aş dori să mulţumesc colegilor mei pentru contribuţia lor importantă la acest text al regulamentului şi pentru cooperarea lor excelentă. Majoritatea lucrului pentru această primă lectură parlamentară a fost deja efectuată de Comisia pentru transport şi turism, lăsând acestei Camere doar clarificările privind limbajul juridic.
<P>
În numele grupului pe care îl reprezint, am prezentat numai trei amendamente suplimentare pentru votul de mâine. Permiteți-mi să le descriu pe scurt: Amendamentul 73 este o simplă clarificare lingvistică, şi amendamentul 82 fixează un plafon al răspunderii stricte stabilit la articolul 6 alineatul (3) din propunerea de regulament. În ceea ce priveşte domeniului de aplicare al textului amendamentului acceptat de Comisia pentru transport, toate grupurile politice au fost de acord cu includerea transportului regional. În ceea ce priveşte transportul urban şi suburban, vom supune mâine la vot două texte cheie.
<P>
În calitate de raportor, susţin amendamentul 80 privind excluderea pur şi simplu a transportului local, prezentat de grupul pe care îl reprezint, dar mi-am arătat, de asemenea, sprijinul pentru amendamentul 81, care dă statelor membre puterea de a elimina transportul local, cu condiţia să garanteze călătorilor un nivel de drepturi similar cu cel stabilit în regulament.
<P>
Consider că am elaborat un text care ne plasează într-o poziţie bună din care putem începe viitoare discuţii tripartite cu Consiliul şi Comisia. Doresc, în consecinţă, să urez succes Preşedinţiei cehe şi Suediei, următoarea ţară care va deţine Preşedinţia Consiliului European în munca privind drepturile călătorilor şi, bineînţeles, sper să pot contribui la fazele ulterioare ale adoptării acestui regulament în cadrul următorului mandat parlamentar.
<SPEAKER ID="367" NAME="Pavel Svoboda">
Preşedintele în exerciţiu al Consiliului. - (CS) Stimaţi colegi, mâine veţi vota proiecte de modificare a două propuneri din partea Comisiei privind protejarea drepturilor călătorilor din transportul cu autobuzul şi autocarul şi, de asemenea, a pasagerilor care călătoresc pe mare sau pe căi navigabile interioare.
<P>
Aceste importante reglementări legale prezintă un mare interes atât pentru consumatori, cât şi pentru sectorul transporturilor. Recent, UE a adoptat regulamente similare şi în transportul aerian şi feroviar. Propunerile prezentate recent de Comisie vor completa acest cadru juridic. În practică, acestea semnifică o protecţie mai ridicată a tuturor călătorilor, în special a persoanelor cu handicap şi cu mobilitate redusă, indiferent de mijlocul de transport folosit. În plus, acesta va crea condiţii egale pentru toate infrastructurile de transporturi. Preşedinţia cehă salută, bineînţeles, aceste propuneri şi le consideră foarte importante. Consider că toţi avem drept obiectiv comun consolidarea drepturilor pasagerilor, adoptat de UE în ultimii ani.
<P>
În ceea ce priveşte proiectele de modificare pe care le-aţi votat în cadrul Comisiei pentru transport şi turism, aş dori să menţionez în special două aspecte. Primul este că acordaţi o foarte mare importanţă drepturilor persoanelor cu handicap şi mobilitate redusă. Bineînţeles, împărtăşim aceeaşi opinie, care este foarte importantă pentru a realiza aprobarea acestor două reglementări legale în a doua lectură.
<P>
Al doilea este că aţi avut ca obiectiv precis armonizarea proiectelor de regulament cu versiuni ale regulamentelor existente care se aplică drepturilor călătorilor cu diferite forme de transport, şi aţi procedat într-o manieră foarte atentă în adaptarea propunerilor la cerinţele specifice ale transportului cu autobuzul şi autocarul şi ale transportului pe mare şi pe căi navigabile interioare, fără a renunţa la obiectivul de a consolida drepturile pasagerilor. Suntem complet de acord cu necesitatea de a adapta reglementările legale la caracteristicile specifice ale diferitelor forme de transport. Suntem toţi conştienţi că nu putem utiliza aceeaşi abordare pentru diferitele tipuri de transport. Transportul feroviar şi aerian au propriile caracteristici, precum şi transportul cu autobuzul şi autocarul şi transportul pe mare şi pe căi navigabile interioare. Există diferenţe uriaşe chiar şi între aceste ramuri individuale. Operează întreprinderi mari şi mici şi călătoria poate dura câteva zile sau câteva minute. Este, în consecinţă, necesar să găsim o soluţie acceptabilă pentru toţi care să asigure protecţia consumatorilor fără a impune o povară administrativă inutilă asupra acestui sector, şi în special asupra întreprinderile mici de pe piaţă. Această problemă prezintă, bineînţeles, o importanţă deosebită în situaţia economică actuală.
<P>
De aceea, apreciem munca dumneavoastră în ceea ce priveşte aceste probleme. Prezintă un punct de plecare excelent. În acelaşi timp, coincide în general cu opinia noastră în ceea ce priveşte propunerile. Sunt convins că vom coopera într-un mod constructiv în ceea ce priveşte acordurile juridice care vor proteja interesele tuturor părţilor implicate şi care, în acelaşi timp, vor lua în considerare obiectivul UE de a îmbunătăţi procesul de legiferare. În concluzie, aş dori să mulţumesc în special raportorilor, dl Albertini şi dl Teychenné pentru munca lor excelentă şi pentru raportul elaborat cu atenţie.
<SPEAKER ID="368" NAME="Antonio Tajani" LANGUAGE="IT">
Dle preşedinte, stimaţi colegi, îmi amintesc întotdeauna cu plăcere de numeroşii ani în care am fost deputat european în cadrul acestei Camere, ceea ce îmi permite să apreciez şi mai mult munca depusă de Parlamentul European în cadrul acestei dezbateri.
<P>
De aceea, aş dori să mulţumesc dlui Teychenné şi dlui Albertini pentru contribuţia semnificativă la protejarea drepturile pasagerilor din toate sectoarele transporturilor, deoarece necesitatea de a interveni în domeniul transportului cu autobuzul şi autocarul şi a transportului pe mare reprezintă o încercare de a acoperi lacune existente în legislaţia europeană, precum aţi subliniat şi dumneavoastră.
<P>
Există numeroşi pasageri cu handicap şi cu mobilitate redusă din alte cauze; suntem, în concluzie, datori să garantăm libertate de mişcare, deoarece aceasta înseamnă, mai întâi de toate, libertate de mişcare în Uniunea Europeană. Desigur, o bună legislaţie nu este uşor de realizat, dar în prezent facem un pas important înainte.
<P>
Am fost, de asemenea, mulţumit de opinia dlui Svoboda. Există încă, cu siguranţă, anumite îndoieli în privinţa textelor pe care Comisia şi Parlamentul acceptă să le adopte, dar am observat, de asemenea, o deschidere politică generală din partea Consiliului care îmi dă speranţe pentru viitor.
<P>
Sunt sigur că vom ajunge, ca şi în cazul transportului rutier, la un compromis satisfăcător care să garanteze cetăţenilor europeni oportunitatea de a călători fără impedimente şi protejaţi corespunzător în cadrul Uniunii Europene.
<P>
Consider, în consecinţă, că astăzi discutăm teme care afectează viaţa tuturor cetăţenilor şi, de aceea, sunt convins că, referitor la propunerea privind autobuzele şi autocarele - iar reuniunea Comisiei pentru transport şi turism din 30 martie a demonstrat semne încurajatoare - abordarea Comisiei va fi susţinută în cel mai larg domeniu de aplicare posibil, care să acopere toate serviciile normale de transport pentru pasageri la nivel internaţional, naţional, regional, urban sau suburban. Aceasta răspunde necesităţii de a simplifica legislaţia, dar şi de a garanta drepturi egale tuturor pasagerilor, fără excepţie de la principii.
<P>
Totuşi, dle Albertini, având în vedere natura acestui sector, propunerea acordă statelor membre ocazia de a scuti transportul urban, suburban şi regional incluse în contractele de achiziţii publice de servicii dacă aceste contracte oferă pasagerilor un nivel de protecţie ridicat echivalent cu cel stabilit în regulament. Mi se pare o soluţie rezonabilă care oferă nivelul necesar de flexibilitate, protejând în acelaşi timp drepturile de bază ale pasagerilor.
<P>
Un alt element esenţial al acestei propuneri îl reprezintă responsabilitatea întreprinderilor de transport cu autobuzul sau autocarul faţă de pasageri în cazul decesului sau rănirii. Există prea multe discrepanţe în Comunitate în ceea ce priveşte acest subiect, ceea ce creează pasagerilor serioase incertitudini. Aş dori să abordez câteva puncte detaliate privind acest subiect: în primul rând, acest domeniu nu se ocupă cu problemele privind asigurările, ci se preocupă în mod exclusiv cu responsabilitatea întreprinderilor faţă de pasageri. În al doilea rând, întreprinderea de transport cu autobuzul sau autocarul nu este considerată singura responsabilă pentru compensarea daunelor şi dreptul acesteia de a solicita compensaţii unor părţi terţe nu este pusă la îndoială. În al treilea rând, acest domeniu nu include nici importurile, nici procedurile stablite în directiva din 2005 privind asigurarea de răspundere civilă auto; şi în al patrulea rând, Comisia nu a dezvoltat, în realitate, un nou model de responsabilitate. Astăzi se propune un regim de responsabilitate inspirat din alte metode de transport, luând în considerare caracteristicile specifice ale acestui sector.
<P>
În ceea ce priveşte transportul maritim, consider că este necesar numai un instrument legislativ, în ciuda existenţei diferenţelor de opinie din Parlament şi Consiliu. Permiteţi-mi să subliniez o problemă cheie în ceea ce priveşte obiectul domeniului de aplicare: în comparaţie cu transportul rutier, feroviar şi aerian, numărul pasagerilor care călătoresc pe mare sau pe căi navigabile interioare este mult mai redus. Dintre aceştia, persoanele care utilizează apele navigabile interioare sunt doar o minoritate. În opinia mea, existenţa unor regulamente separate pentru pasagerii care călătoresc pe mare şi cei care călătoresc pe căi navigabile interioare nu este nici logică, nici realistă, cu atât mai puţin când luăm în considerare faptul că aceştia folosesc acelaşi fel de vase. Consider că răspunsul la această problemă este un instrument legislativ unic.
<P>
La 30 martie 2009, împreună cu dezbaterea privind raportul Teychenné în cadrul Comisiei pentru transport şi turism, a avut loc o dezbatere publică între miniştrii din cadrul Consiliului de Transporturi al UE. Mă bucur că am avut ocazia de a observa în cadrul acestei dezbateri o anumită armonie între Comisie, statele membre şi Parlament în ceea ce priveşte obiectivul de a furniza cât mai repede posibil pasagerilor europeni un regulament nou şi ambiţios.
<P>
În acest context, Comisia este pregătită, bineînţeles, să facă orice fel de clarificări şi îmbunătăţiri necesare ale acestui text pentru a lua în considerare caracteristicile speciale ale fiecărui tip de serviciu, asigurând astfel instrumentele necesare industriei pentru a pune în aplicare regulamentul, cu flexibilitatea necesară. Permiteţi-mi să subliniez din nou necesitatea de a asigura resursele pentru punerea în aplicare eficientă a viitorului regulament. În acest scop, este important ca autorităţile naţionale responsabile cu punerea în aplicare să depună rapoarte periodice privind activităţile lor. Fiecare stat membru îşi va putea organiza propriul sistem naţional după cum consideră necesar, de exemplu hotărând dacă va dispune de una sau mai multe autorităţi competente.
<SPEAKER ID="369" NAME="Georgios Papastamkos">
raportor pentru avizul Comisiei pentru afaceri juridice. - (EL) Dle preşedinte, propunerea pentru regulament, modificată ca urmare a contribuţiei Parlamentului European, consolidează drepturile pasagerilor din transportul pe mare într-o manieră satisfăcătoare.
<P>
Consider, totuşi, că, în cadrul următoarei iniţiative privind acest subiect ar fi mai corectă o abordare orizontală, un instrument juridic unic pentru toate mijloacele de transport, având în vedere actuala necesitate de a utiliza mijloace de transport combinate.
<P>
Ar fi, de asemenea, preferabil din punct de vedere sistematic prezentarea separată a propunerilor privind drepturile pasagerilor, pe de o parte, şi a celor privind persoanele cu mobilitate redusă, pe de altă parte. Motivul este faptul că regimurile individuale au un obiectiv diferit şi destinatari diferiţi.
<P>
În final, aş dori să subliniez abordarea îngustă în mod repetat a Comisiei, dar nu şi a dlui vicepreşedinte Tajani, privind problemele care necesită un studiu mai larg şi mai elaborat precum transportul maritim.
<P>
Transportul maritim în Marea Mediterană se desfăşoară în condiţii diferite faţă de transportului prin strâmtori.
<SPEAKER ID="370" NAME="Georg Jarzembowski" LANGUAGE="DE">
Dle preşedinte, dle vicepreşedinte al Comisiei, dle preşedinte în exerciţiu al Consiliului, doresc să îi spun vorbitorului anterior că ţinem permanent cont de insulele şi companiile maritime greceşti: nu trebuie să îşi facă griji în această privinţă.
<P>
Pot spune că, împreună cu grupul pe care îl reprezint, sunt bucuros datorită faptului că, pentru prima dată vom beneficia de drepturi ale pasagerilor statutare şi axate pe cetăţeni în cazul întârzierilor şi anulărilor atât în cazul transportului pe mare şi pe căi navigabile interioare, cât şi in cazul transportului regional cu autobuzul şi autocarul. Dorim să le mulţumim şi celor doi raportori, dl Albertini şi dl Teychenné. Ne-am bucurat de o cooperare constructivă în cadrul comisiilor, ceea ce a produs rezultate eficiente.
<P>
Aş dori să mă opresc doar asupra câtorva puncte. Consider complet adecvată compensaţia în valoare de 25% pentru pasagerii care utilizează transportul maritim în cazul unor întârzieri de două - trei ore, precum şi de 50% pentru întârzieri mai lungi de trei ore - dar aş dori să îi spun dlui Teychenné că o compensaţie de 100% pentru întârzierile în exces este pur şi simplu excesivă. Dacă luăm în considerare faptul că serviciile de transport nu sunt furnizate numai de întreprinderi gigant ci, de asemenea, de întreprinderi mici şi mijlocii, în special în cazul operatorilor de transport cu feribotul, trebuie să abordăm compensaţiile într-un mod rezonabil.
<P>
Precum am mai discutat anterior, trebuie să fim precauţi pentru a nu aprecia greşit persoanele sau instituţiile responsabile din transportul maritim. Toţi membrii acestei Camere sunt angajaţi să asigure faptul că ambele dosare acordă asistenţă pasagerilor cu mobilitate redusă, în special, dar armatorii nu pot face faţă problemelor de acces din porturi; porturile propriu zise trebuie să se ocupe de acest lucru. Cu alte cuvinte, trebuie să fim foarte precauţi.
<P>
În ceea ce priveşte drepturile călătorilor cu autobuzul şi autocarul, aş dori să subliniez existenţa unor diferenţe reale între autobuzele interurbane şi cele urbane de care trebuie să ţinem cont. În concluzie, grupul meu consideră că avem dreptul să solicităm drepturi rezonabile pentru călătorii cu autobuze interurbane şi autocare, dar autobuzele urbane şi suburbane funcţionează în condiţii complet diferite. În acest caz, aceste reguli nu sunt adecvate şi trebuie să recunoaştem în mod clar acest lucru.
<SPEAKER ID="371" NAME="Robert Evans">
în numele Grupului PSE. - Dle preşedinte, doresc să îi felicit pe ambii noştri raportori. Acum câţiva ani am fost raportor pentru accesul persoanelor cu handicap în avioane. Această legislaţie este o altă parte din puzzle-ul care va face transportul cât mai global posibil sau, după cum s-a exprimat colegul nostru dl Albertini, care va consolida drepturile pasagerilor.
<P>
Într-o epocă în care încurajăm cetăţenii să călătorească cu mijloacele de transport în comun, este foarte important să includem în acest domeniu, precum a făcut-o dl Albertini, autocarele şi autobuzele. Unii deputaţi, nu neapărat cei prezenţi, au căutat metode de a face scutiri pentru a exclude anumite secţiuni, dar am avut întotdeauna ca punct de plecare dorinţa de a include cât mai multe domenii posibile în acest text pentru a transforma Europa într-o piaţă comună pentru cetăţeni. Iată de ce amendamentul 81 este atât de important.
<P>
Comisarul a spus, în remarcile sale, că avem nevoie de aceleaşi drepturi pentru toţi pasagerii, fără nicio excepţie - şi apoi a menţionat excepţiile, de exemplu transportul regional. Nu cred că trebuie să scutim transportul regional şi am făcut câteva cercetări. În anumite state membre, călătoria cu un autocar regional poate dura până la şase ore, mai lungă decât cea cu un autocar internaţional de la Londra la Bruxelles sau Paris, de exemplu. De aceea consider că acesta trebuie inclus. Consider că este corect ca, în cazul în care transportul local nu este inclus - precum a făcut referire dl Jarzembowski, există contracte de achiziţii publice de servicii, ceea ce înseamnă că aceste întreprinderi vor ajunge la anumite standarde.
<P>
Consider, de asemenea, că este necesar să convingem industria de construcţii să fabrice mai multe autobuze moderne care să ţină cont mai mult de necesităţile persoanelor cu handicap. Aşa cum am susţinut ca avioanele să devină mai accesibile pentru persoanele cu handicap, este, poate, nevoie de autocare cu intervale mai largi şi toalete mai accesibile, şi întreprinderile trebuie să facă terminalele mai accesibile şi să-şi pregătească personalul în ceea ce priveşte problemele legate de dizabilităţi şi de conştientizarea acestora.
<P>
Acesta este un raport eficient. Este o colecţie de rapoarte eficientă, care ne ajută să facem câţiva paşi înainte, şi doresc să îi felicit pe toţi cei care au fost implicaţi.
<SPEAKER ID="372" NAME="Dirk Sterckx">
în numele Grupului ALDE. - (NL) În numele grupului pe care îl reprezint, doresc să mulţumesc raportorilor. Consider că am mai adăugat câteva elemente la drepturile pasagerilor. Am depus eforturi însemnate pentru a rezolva situaţia transportului aerian şi feroviar. De fapt, consider că am dobândit foarte multă experienţă din elaborarea acestor rapoarte, şi mă bucur că dl Albertini a aliniat numeroasele elemente astfel încât nu mai este nevoie să facem diferenţa între diferitele moduri de transport decât dacă şi când este necesar.
<P>
Consider că îmbunătăţim, de asemenea, şi calitatea serviciilor, lucru care trebuie întotdeauna luat în considerare. Am învăţat din greşeli, un exemplu fiind consolidarea definiţiei forţei majore . Acest aspect trebuie revizuit, de exemplu, în domeniul aviaţiei şi sunt mulţumit că am realizat acest lucru în domeniul transportului.
<P>
În ceea ce priveşte raportul dlui Albertini, o întrebare importantă - la care au făcut referire şi dl Evans şi dl Jarzembowski - este domeniul de aplicare al acestui regulament. În calitate de grup ne-am retras suportul pentru amendamentul prezentat iniţial cu dumneavoastră, nu datorită faptului că îl considerăm inferior, ci pentru că Partidul Socialist a găsit o metodă mai eficientă de formulare a acestuia, precum a specificat dl Evans. În orice caz, eliminăm transportul regional din regulament, dar lăsăm deschisă opţiunea de a include transportul urban şi suburban în cazul în care statele membre doresc acest lucru. Consider că această abordare corespunde mai mult cu obiectivul nostru şi, în concluzie, vom susţine această propunere prezentată de Grupul Socialist în cadrul Parlamentului European.
<SPEAKER ID="373" NAME="Eva Lichtenberger" LANGUAGE="DE">
Dle preşedinte, drepturile pasagerilor trebuie să stea la baza politicii în domeniul transporturilor - în special în cadrul Uniunii Europene. Am realizat deja acest lucru în cadrul transportului feroviar şi aerian, deşi există posibilităţi de îmbunătăţire în ceea ce priveşte refuzul la îmbarcare. Susţin în continuare că problemele sunt mult prea complexe.
<P>
Un grup depinde în mod particular de reguli clare. În cazul transportului aerian, este foarte clar că regulile nu sunt destul de clare. Până în prezent, persoanele cu nevoi speciale ar putea scrie volume întregi privind tot ce li s-a întâmplat în călătorii. Am primit personal unele dintre relatările lor. Este un dezastru. În concluzie, este atât impus prin lege, cât şi imperativ din punct de vedere moral ca Uniunea Europeană să situeze aceste persoane la nivel egal.
<P>
În domeniul transportului cu autobuzul, autocarul şi pe mare, pentru care stabilim regulamentul în prezent, ne putem confrunta cu probleme în atribuirea responsabilităţilor în ceea ce priveşte transportul maritim şi porturile - trebuie propusă în viitor o soluţie bazată pe practică. Al doilea punct este că trebuie să includem cât mai multe prevederi posibile în ceea ce priveşte transportul cu autobuzul şi autocarul. Dacă facem prea multe excepţii, vom acorda operatorilor ocazia de a evita regulamentele. Nu putem continua să dezavantajăm persoanele care se confruntă cu nevoi speciale permiţând existenţa acestor dificultăţi. Este datoria noastră să ne ocupăm de dreptul la mobilitate şi să îl consolidăm.
<SPEAKER ID="374" NAME="Erik Meijer">
în numele Grupului GUE/NGL . - (NL) Dle preşedinte, în cadrul acestei perioade de sesiune s-au menţionat două întrebări privind transportul colectiv de pasageri.
<P>
Prima întrebare este: care este responsabilitatea guvernului şi ce trebuie să lăsăm pieţei pentru depunerea ofertelor? Am optat, în final, la propunerea mea, pentru libertatea de alegere în ceea ce priveşte transportul urban şi regional. Noile regulamente privind transportul călătorilor cu autobuzul nu trebuie să afecteze în mod nefavorabil libertatea autorităţilor administrative inferioare de a-şi organiza personal transportul public.
<P>
În ceea ce priveşte drepturile pasagerilor, au existat întotdeauna două alternative. Baza primei alternative este un maxim de informaţii privind continuarea călătoriei în alte state membre, disponibilitatea biletelor transfrontaliere şi legături bune pe distanţă lungă pentru a evita surprizele neplăcute de-a lungul călătoriei.
<P>
Cealaltă alternativă se bazează pe compensaţia financiară plătită retrospectiv pentru întârzieri şi anulări ale serviciilor. Întotdeauna promovez prima alternativă, dar majoritatea Parlamentului optează pentru a doua, în special datorită faptului că aceasta a fost alegerea şi în cazul transportul aerian.
<P>
Un motiv important pentru promovarea propunerilor este o mai mare atenţie acordată nevoilor persoanelor cu handicap, în ciuda faptului că acestea lasă oarecum de dorit.
<SPEAKER ID="375" NAME="Rodi Kratsa-Tsagaropoulou" AFFILIATION="PPE-DE">
(EL) Dle preşedinte, dle comisar, stimaţi colegi, aş dori să încep prin a felicita raportorii pentru prezentarea lor substanţială şi munca deosebit de logică privind multitudinea de amendamente prezentate în cadrul Comisiei pentru transport şi turism.
<P>
Uniunea Europeană a încercat în ultimii ani, cu ajutorul contribuţiei decisive a Parlamentului European, să îmbunătăţească drepturile pasagerilor în toate sectoarele transporturilor. După cum vă amintiţi, instituţiile noastre au aprobat recent dispoziţii privind drepturile pasagerilor din transportul aerian şi feroviar. Astăzi facem un pas important spre consolidarea drepturilor egale pentru pasageri pentru toate mijloacele de transport, fără scutiri sau excepţii, precum a menţionat comisarul.
<P>
Doresc să vă amintesc că, după dificila conciliere cu Consiliul, am adoptat recent un al treilea pachet care cuprinde şapte propuneri legislative privind siguranţa maritimă, inclusiv compensarea pasagerilor în cazul unui accident.
<P>
Aş dori să subliniez că raportul Teychenné propune un cadru coerent pentru protejarea consumatorilor/pasagerilor care respectă, de asemenea, micile întreprinderi de transport şi le protejează afacerea şi competitivitatea în cazul accidentelor datorate unor condiţii pe care nu le pot controla sau în cazuri în care transportul maritim este afectat de condiţii meteorologice nefavorabile.
<P>
Este, de asemenea, semnificativ să acoperim sectoare importante precum dreptul persoanelor cu handicap, persoanele cu mobilitate redusă, cu scopul de a proteja principiul nediscriminării care stă la baza tuturor politicilor noastre. În mod similar, raportul stabileşte în mod clar obligaţiile întreprinderilor în cazul întârzierii sau anulării serviciilor, limitele de timp în cazul întârzierilor şi suma plătită drept compensaţie.
<P>
La sfârşitul acestui mandat parlamentar şi înainte de alegerile europene, munca noastră privind drepturile pasagerilor este una dintre cele mai importante realizări în beneficiul cetăţenilor europeni.
<SPEAKER ID="376" NAME="Brian Simpson" AFFILIATION="PSE">
Dle preşedinte, aş dori să mulţumesc celor doi raportori pentru munca depusă în acest domeniu important şi comisarului pentru sprijinul acordat. Drepturile pasagerilor au constituit întotdeauna o prioritate a Grupului Socialist şi această propunere completează ansamblul, continuând drepturile pasagerilor din transportul aerian şi feroviar.
<P>
Este vital să ne amintim că utilizatorii transportului sunt cele mai importante părţi interesate - lucru uitat adeseori de unele întreprinderi de transport. Acum, pentru prima dată, vom beneficia de un set de reguli de bază pentru utilizatorii de autobuze, autocare şi feriboturi care va garanta o răspundere adecvată în cazul anulărilor şi întârzierilor, a bagajelor pierdute sau deteriorate, precum şi în cazul deceselor în caz de accidente.
<P>
Un lucru poate mai important, vom beneficia de o serie de drepturi fundamentale pentru persoanele cu mobilitate redusă şi cu nevoi speciale care vor pune capăt victimizării suferite de aceste persoane de-a lungul anilor din partea întreprinderilor de transport. Întreprinderile de transport nu vor mai putea exclude persoanele cu mobilitate redusă din vehiculele lor; persoanele cu mobilitate redusă vor beneficia de drepturi egale cu cele ale persoanelor sănătoase; persoanele cu mobilitate redusă nu vor mai fi excluse din reţeaua transportului public.
<P>
Cine a realizat acest lucru? Nu un parlament naţional sau regional, ci Parlamentul European. Parlamentul European este cel care a pus utilizatorii de transport la baza priorităţilor noastre privind transporturile. Parlamentul European este cel care acordă prioritate persoanelor, lucru pe care, în calitate de socialişti, îl susţinem în mod energic.
<SPEAKER ID="377" NAME="Francesco Ferrari" AFFILIATION="ALDE">
(IT) Dle preşedinte, stimaţi colegi, aş dori să-i mulţumesc raportorului şi comisarului pentru munca realizată. Raportul asigură o clarificare foarte echilibrată a drepturilor pasagerilor şi a tuturor modurilor de transport, inclusiv a transportului cu autobuzul şi autocarul, şi abordează în mod clar toate problemele relevante. S-a acordat atenţie persoanelor cu handicap sau cu mobilitate redusă; precum prezintă raportul dlui Albertini, trebuie să avem capacitatea de a furniza servicii care iau în considerare diversele cerinţe ale acestor persoane.
<P>
În plus, toate preocupările legate de acest mod de transport - rambursări, compensaţii, informaţii pentru pasageri, răspundere strictă sau plângeri - au fost acoperite într-o manieră clară. Atât eu, cât şi Grupul Alianţei Liberalilor şi Democraţilor pentru Europa am lucrat de bună voie cu raportorul pentru a realiza cel mai clar text posibil, luând în considerare interesele pasagerilor pe de o parte, şi cerinţele întreprinderilor care gestionează şi furnizează aceste servicii pe de altă parte, care necesită timp suficient pentru a se conforma cu regulamentele. Sper, în consecinţă, că acest text va fi adoptat în cadrul votului de mâine.
<SPEAKER ID="378" NAME="Reinhard Rack" AFFILIATION="PPE-DE">
(DE) Dle preşedinte, întreprinderile furnizoare de servicii există pentru utilizatorii acestor servicii şi nu propriu-zis pentru furnizorii de servicii. În această perspectivă, este important să stabilim regulile adecvate pentru utilizatorii tuturor mijloacelor de transport şi să ne asigurăm că serviciile folosite de aceştia au o calitate corespunzătoare. În acest context - aici doresc să reiau un lucru menţionat de nenumărate ori - este foarte important să protejăm drepturile persoanelor cu mobilitate redusă în special. În opinia mea, o singură problemă este aproape într-o mişcare permanentă în legătură cu acest subiect. Permiteţi-mi să specific, nu doar persoanele care au o carte de identitate pentru persoane cu handicap au dizabilităţi. Părinţii - adulţii însoţiţi de copii mici - necesită, de asemenea, sprijin prin regulamentele noastre pentru toate modurile de transport. Sper că şi acest subiect va fi acceptat într-un mod sau altul.
<P>
Al doilea punct este că şi cele mai eficiente reguli şi garanţii sunt inutile dacă informaţiile referitoare la acestea sunt ascunse în cel mai îndepărtat colţ al întreprinderii de transport în cauză. Locul informaţiei privind drepturile pasagerilor este chiar la ghişeele de bilete, în autobuze, autocare, avioane şi alte moduri de transport similare.
<P>
Al treilea punct şi ultimul este că începusem să stabilim regulile privind drepturile pasagerilor din transportul aerian în favoarea acestora, dar am devenit prea indulgenţi. Este inacceptabil ca, în special în legătură cu întârzierile, companiile aeriene să anunţe că ultimul avion a sosit cu întârziere şi, în consecinţă, următorul avion este în întârziere. Trebuia să fi rezolvat această problemă prin compensaţii ridicate la acel moment, ceea ce ar fi avut un efect similar cu cel privind refuzul la îmbarcare. Din nefericire, în prezent nu se realizează acest efect. Nu este un element de forţă majoră atunci când un zbor este anulat deoarece este pe jumătate gol. În această privinţă, viitoarea comisie va avea multe obiective. Dle vicepreşedinte, dacă veţi mai relua acest portofoliu în cadrul următoarei Comisii, aş dori să solicit o revizuire a drepturilor pasagerilor din transportul aerian. Aceasta este imperativ necesară.
<SPEAKER ID="379" NAME="Emanuel Jardim Fernandes" AFFILIATION="PSE">
(PT) Dle preşedinte, dle comisar Tajani, aş dori să încep prin a-l felicita pe dl Teychenné pentru calitatea raportului său. În ceea ce priveşte pachetul de măsuri privind siguranţa maritimă care va fi semnat mâine, domeniu în care am fost raportor în numele Grupului Socialist în cadrul Parlamentului European privind obligaţiile statelor de pavilion şi responsabilităţile operatorilor de transport de pasageri, susţin că persoanele trebuie să aibă întâietate. În această Uniune, este, de asemenea, esenţial ca pasagerii să aibă întâietate.
<P>
Raportul Teychenné merită sprijinul complet deoarece consolidează cadrul de reglementare atât pentru călătorii din transportul cu autobuzul şi autocarul, cât şi pentru pasagerii dintr-un domeniu îndrăgit de mine, şi anume care călătoresc pe mare şi pe căi navigabile interioare. În special, acesta furnizează o compensaţie de 25% din preţul biletului în cazul unei întârzieri între o oră şi două ore, 50% în cazul unei întârzieri care depăşeşte două ore şi 100% în cazul în care operatorul nu furnizează servicii de transport alternative sau informaţii.
<P>
Doresc să subliniez că această compensaţie trebuie plătită la cel mult o lună de la cererea pasagerului în cazul anulării sau unei întârzieri serioase a călătoriei. În cazul transportului cu autobuzul şi autocarul, acest raport recunoaşte nevoia unor măsuri suplimentare pentru persoanele cu handicap şi mobilitate redusă. Dreptul la rambursare a preţului actual în caz de anulare, suprarezervare sau întârziere serioasă a călătoriei de cel puţin două ore va deveni acum realitate pentru toţi pasagerii.
<P>
Dle preşedinte, am depus un amendament privind necesitatea aplicării acestui cadru de reglementare şi în regiunile ultraperiferice. Sunt convins că o legislaţie atât de valoroasă nu poate fi repusă în discuţie şi trebuie să fie apreciată de toţi cetăţenii europeni, inclusiv de regiunile ultraperiferice precum Azores, Madeira, Insulele Canare şi departamentele franceze de peste mări.
<SPEAKER ID="380" NAME="Marian-Jean Marinescu" AFFILIATION="PPE-DE">
Transportul maritim este guvernat de o serie de convenţii internaţionale a căror respectare este obligatorie, însă stabilirea unui set de reguli minimale la nivel comunitar în aceste domenii sensibile este esenţială, mai ales în ceea ce priveşte exercitarea controlului aplicării legislaţiei. Din acest motiv, introducerea unui mecanism independent de primire a reclamaţiilor, precum şi instituirea unei autorităţi pentru control reprezintă un câştig net al pasagerilor în relaţia cu transportatorii.
<P>
Consider că trebuie găsit un echilibru între drepturile pasagerilor şi obligaţiile transportatorilor, pentru ca nici unele, nici celelalte să nu devină o frână în calea dezvoltării durabile a sectorului transportului maritim şi pe căile navigabile interioare. Trebuie, de asemenea, luate în considerare condiţiile caracteristice în care se desfăşoară transportul în diverse zone maritime ale Europei, acestea având particularităţi specifice care determină în fapt posibilitatea restrânsă de stabilire a unor reguli comune.
<P>
În contextul mai larg al siguranţei şi securităţii în transportul maritim trebuie să menţionez episoadele recente de piraterie din Golful Aden, a căror recrudescenţă este îngrijorătoare, lor căzându-le victime în ultimele săptămâni inclusiv cetăţeni europeni, printre care şi 5 români.
<P>
Profit de această ocazie pentru a face apel la Comisie şi la Consiliu să depună toate eforturile pentru ca Uniunea să îşi întărească colaborarea cu celelalte state prezente în Cornul Africii în scopul prevenirii fenomenelor de piraterie maritimă şi pentru securizarea tranzitului în zonă
<SPEAKER ID="381" NAME="Marie Panayotopoulos-Cassiotou" AFFILIATION="PPE-DE">
(EL) Dle preşedinte, dle vicepreşedinte al Comisiei, ne aflăm astăzi într-o poziţie extrem de favorabilă care ne permite să afirmăm că, prin decizia Parlamentului European, drepturile pasagerilor sunt protejate, de asemenea, în domenii care nu au fost acoperite până în prezent.
<P>
Suntem mândri de faptul că există broşuri disponibile în aeroporturi şi gări care precizează deciziile Uniunii Europene pentru a proteja drepturile pasagerilor. Dacă acest lucru va avea loc şi în celelalte două sectoare, cetăţenii europeni vor înţelege că Uniunea Europeană este într-adevăr utilă în asigurarea unui standard de viaţă mai ridicat şi protejarea călătoriei în siguranţă.
<P>
Trebuie, totuşi, să ne amintim că protecţia realizată prin legislaţie nu este identică cu cea de care se bucură în realitate cetăţenii, precum am observat din punerea acesteia în aplicare până în prezent în cele două sectoare, aerian şi feroviar. Aceia dintre noi care folosim aceste mijloace de transport, noi, deputaţii europeni şi eu personal, care călătorim între trei frontiere diferite, putem spune că aceasta nu este aplicată în mod eficient. Din această cauză, Comisia a menţionat în mod corect o primă etapă care necesită îmbunătăţiri, în principal în ceea ce priveşte eficienţa contribuţiei principalelor întreprinderi responsabile cu garantarea drepturilor pasagerilor.
<P>
Nu trebuie să condamnăm micile întreprinderi când se confruntă cu problema furnizării serviciilor de transport; mă refer în acest context la cabotaj, în privinţa căruia am pus întrebări comisarului şi cu alte ocazii. Dacă nu se hotărăsc să accepte linia de cabotaj, cum se vor putea angaja într-un astfel de serviciu dacă vor fi nevoiţi să asigure şi drepturile pasagerilor? Este, în concluzie, nevoie să acordăm cetăţenilor facilitatea de a se bucura de principalul drept de transport şi apoi să le acordăm avantaje adiţionale privind compensaţia în caz de întârzieri. În concluzie, mai întâi serviciile şi apoi compensaţiile pentru serviciile întârziate.
<P>
Sunt convinsă că Europa se îndreaptă spre un viitor mai bun. Aceasta este concluzia.
<SPEAKER ID="382" NAME="Christian Rovsing" AFFILIATION="PPE-DE">
(DA)Dle preşedinte, dacă examinăm maniera în care populaţia priveşte handicapul, vom realiza că, în prezent, în ceea ce priveşte vacanţele, persoanele cu handicap preferă să meargă în Statele Unite. Legislaţia şi regulamentele sunt mai eficiente acolo şi aceste persoane primesc îngrijiri de mai bună calitate în Statele Unite. Europa nu este o destinaţie preferată printre proprii noştri cetăţeni. Compatrioţii noştri europeni nu doresc să meargă în vacanţă în Europa dacă sunt persoane cu handicap. Aceştia călătoresc în Statele Unite. Consider că este un semn clar în ceea ce priveşte importanţa dosarului la care lucrăm aici, deoarece se referă la numeroase puncte, inclusiv turismul.
<SPEAKER ID="383" NAME="Pavel Svoboda" LANGUAGE="CS">
Dle preşedinte, dle comisar, stimaţi colegi, evoluţia acestei discuţii indică faptul că nu voi avea nevoie de cele cinci minute care îmi sunt alocate, şi sunt convins că este un lucru bun. Observ cu plăcere că interesele noastre coincid în ceea ce priveşte problema protejării drepturilor pasagerilor şi viitorul acestui sector. Aşteptăm cu interes o cooperare strânsă cu Parlamentul European care să ne permită să realizăm o rezoluţie finală care să demonstreze din nou cetăţenilor beneficiile aduse de UE în domeniul drepturilor pasagerilor.
<SPEAKER ID="384" NAME="Antonio Tajani" LANGUAGE="IT">
Dle preşedinte, dle Svoboda, onoraţi deputaţi, consider că, în urma acestei dezbateri privind drepturile pasagerilor şi ultima legislaţie pe care sperăm să o adoptăm pentru a consolida un regim al libertăţii care să caracterizeze Uniunea Europeană, cetăţenii vor realiza în prezent că, Comisia, Consiliul şi Parlamentul, precum şi personalul acestor instituţii, nu sunt turnuri de fildeş unde se discută probleme fără legătură cu cetăţenii, sau care le vor invada cotidianul într-un mod negativ, ci instituţii care au la bază interesele cetăţenilor, care încearcă să apere drepturile acestora şi, doresc să subliniez, să protejeze drepturile lor fundamentale: nimeni nu este liber dacă nu se poate deplasa în libertate dintr-o parte în cealaltă parte a Uniunii Europene.
<P>
Din această cauză, atunci când am solicitat încrederea dumneavoastră în momentul confirmării numirii mele de către Parlament, am subliniat faptul că una dintre priorităţile mele în acest mandat în calitate de Comisar european pentru transporturi va fi protejarea drepturilor pasagerilor. Consider că astăzi am trimis împreună un semnal pozitiv şi am demonstrat prin dovezi clare că se pot face progrese şi că instituţiile europene sunt aproape şi de partea cetăţenilor.
<P>
Precum s-a arătat în cursul acestei dezbateri, nu există diferenţe de substanţă între membrii diferitelor grupuri politice; toţi au manifestat, în acord cu Comisia şi Consiliul, o dorinţă de a construi o Europă pentru cetăţeni, precum a menţionat vicepreşedinta Kratsa-Tsagaropoulou.
<P>
Din acest motiv acord o importanţă deosebită etapei cheie pe care o realizăm astăzi şi care va primi votul de mâine; desigur, astfel de subiecte complicate, cu sisteme de transport complexe şi regulamente diferite de la un stat la altul, necesită o abordare aprofundată, precum şi situaţii de compromis. Fiecare regulament adoptat este produsul unui compromis, a protecţiei diferitelor interese.
<P>
Doresc să argumentez că, totuşi, în acest caz, interesul general trebuie să predomine, şi anume protejarea libertăţii cetăţenilor şi a pasagerilor în toate sistemele de transport existente, deoarece ar fi contradictoriu să protejăm numai persoanele care utilizează transportul aerian sau feroviar, nu şi pe cei care călătoresc pe mare, cu autobuzul sau autocarul. Bineînţeles, permiteţi-mi să repet, pot exista diferenţe de opinii, şi există diferenţe între Comisie şi Consiliu şi chiar între anumiţi deputaţi din această Cameră în ceea ce priveşte regulamentul privind transportul naval; anumite persoane preferă o legislaţie separată pentru transportul fluvial şi maritim.
<P>
Comisia şi-a confirmat poziţia, consider că este corect să existe o formă de reglementare unică, dar în realitate nu contează, important este să înţelegem în prezent mesajul pozitiv în ceea ce priveşte puternica voinţă politică a Parlamentului, Comisiei şi Consiliului de a garanta drepturile pasagerilor, în special a celor cu mobilitate redusă. Am fost bucuros să aud că nu este vorba numai de o chestiune de drepturi şi mai presus de toate libertăţi pentru persoanele cu handicap; acordarea către milioane de pasageri cu mobilitate redusă oportunitatea de a circula liber în Uniunea Europeană înseamnă, de asemenea, că aceste persoane vor contribui la creşterea UE, deoarece deplasarea acestor milioane de oameni aduce bunăstare, ajută la dezvoltarea întreprinderilor de transport şi creează oportunităţi pentru turism în diferite locuri.
<P>
Din acest motiv sunt bucuros şi doresc să mulţumesc celor doi raportori, Consiliului şi, bineînţeles, personalului Comisiei, cărora le mulţumesc întotdeauna, deoarece îmi permit să prezint propunerile Parlamentului şi Consiliului.
<P>
Doresc să transmit calde mulţumiri, deoarece astăzi instituţiile europene în ansamblul lor demonstrează faptul că acordă o atenţie deosebită celor 500 de milioane de cetăţeni europeni, care uneori sunt suspicioşi; dar consider că astăzi cei care au urmărit această dezbatere vor avea o opinie diferită şi vor avea încredere în instituţiile europene, care încearcă să fie şi mai aproape de cetăţeni.
<SPEAKER ID="386" NAME="Michel Teychenné" LANGUAGE="FR">
Domnule preşedinte, în primul rând aş dori să reiau amendamentele propuse de dl Jarzembowski, care ne spunea mai devreme că ar trebui să fim rezonabili - cred că interesul acestui text este de fapt acela de a fi un text rezonabil.
<P>
Este rezonabil să se dorească eliminarea obligaţiei pentru transportori de a instrui personalul care este în contact cu persoane cu mobilitate redusă ?
<P>
Este rezonabilă suprimarea compensaţiei pentru echipamentul pierdut, în special cărucioarele rulante pentru persoane cu mobilitate redusă ?
<P>
Este rezonabilă - şi dl Rack care era aici mai devreme ne-a semnalat şi îi mulţumesc pentru discursul său - evitarea rambursării pasagerilor, o practică care se foloseşte peste tot şi în special în Statele Unite, în special când s-au anulat plecările şi când nu se furnizează nicio informaţie sau transport alternativ ?
<P>
În consecinţă, acele elemente din amendamentele dumneavoastră nu mi se par rezonabile şi doresc să precizez acest lucru.
<P>
Pentru restul, cred că există un consens. Era evident din toate dezbaterile. Aş dori să mulţumesc Comisiei, Consiliului şi tuturor colegilor mei care au lucrat pe aceste dosare într-o excelentă stare de spirit, pentru că s-a înţeles că era o miză extrem de importantă pentru cetăţenii europeni.
<P>
Cred, aşadar, că mâine - şi acum lansez un apel către Grupului Partidului Popular European (Creştin-Democrat) şi al Democraţilor Europeni: amendamentele dumneavoastră nu sunt rezonabile - trebuie să votăm acest text şi trebuie să trimitem un semnal puternic într-un moment în care, uneori, europenii se îndoiesc de Europa. Aşa cum spunea dl Tajani, trebuie să trimitem un mesaj puternic acestor 500 de milioane de cetăţeni, spunându-le că nevoile lor ca europeni sunt luate în considerare. Aceasta este ceea ce am dorit să spun.
<SPEAKER ID="387" NAME="Gabriele Albertini" LANGUAGE="IT">
Domnule preşedinte, doamnelor şi domnilor, ascultând cu atenţie dezbaterea şi pe domnii Swoboda şi Tajani, cât şi pe dragii mei colegi, cred că am toate motivele să prezint mulţumirile mele pentru ajutorul şi valoroasele sfaturi pe care le-am primit în acest sediu.
<P>
Nu am timp să analizez şi să comentez sugestiile individuale şi faţetele unei dezbateri atât de extinse, ci mai degrabă, întrucât trebuie să rezum în cele câteva secunde care mai rămân din timpul meu de discurs, voi folosi două adjective pentru a sintetiza şi a reuni gândurile şi sugestiile dumneavoastră. Atât cât se putea pretinde de la un regulament atât de complex, aţi făcut ca munca realizată să fie rezonabilă.
<P>
Acest regulament ţine cont de scopurile extinderii drepturilor pasagerilor şi asigurarea aceloraşi condiţii de protecţie pentru toate mijloacele de transport, dar în acelaşi timp luând în considerare natura specifică a câtorva mici transportatori care au dificultăţi în adaptarea la cerinţele mai mari în perioadă de criză economică, în concluzie, primul meu adjectiv este 'rezonabil'.
<P>
Apoi este o idee de perfectibilitate sau posibilitate de îmbunătăţire, la care colegii au făcut aluzie, deşi, fiind înţelegătoare faţă de circumstanţele la care ne-am adaptat, doresc ca domeniul drepturilor să fie extins mai mult, pentru a acoperi transportul urban şi pentru a proteja călătorii cu mobilitate redusă. Astfel încât suntem pe drumul spre perfecţiune; afacerile umane sunt încă departe de a fi perfecte şi acest regulament, care este 'rezonabil' şi cred - bine întocmit - este de asemenea 'perfectibil'.
<P>
Raportorul nu neagă statelor membre posibilitatea lărgirii sau extinderii schemei pentru a include transportul urban şi aceasta este deja obligatorie pentru transportul regional. Nivelul de acoperire a fost deja subliniat şi adesea aproximează călătoriile transnaţionale sau naţionale; acelaşi lucru este valabil, bineînţeles, pentru tehnologiile utilizate şi aplicarea schemei pentru persoane cu dizabilităţi.
<P>
Pentru a concluziona, aş dori să vă mulţumesc încă o dată tuturor şi sper că activitatea nu se va încheia doar cu munca de astăzi, ci am putea fi capabili să realizăm ţeluri şi mai mari.
<SPEAKER ID="388" NAME="Preşedinte">
Dezbaterea în comun a fost închisă.
<P>
Votul va avea loc mâine.
<P>
Declaraţii scrise (articolul 142 din Regulamentul de procedură)
<SPEAKER ID="389" NAME="Daniel Strož  " LANGUAGE="CS">
În legătură cu raportul privind drepturile pasagerilor în timpul călătoriilor, aş dori să subliniez un lucru care nu se aplică pentru a proteja interesele consumatorilor, ci mai degrabă ca o violare a principiului liberei circulaţii a persoanelor în zona Schengen. Priveşte în mod specific circulaţia persoanelor de-a lungul frontierei dintre Republica cehă şi Germania. Cetăţenii cehi se plâng chiar mai des - atât mie personal, cât şi reprezentanţilor autorităţilor regionale şi locale în regiunea frontierei ceho-germane - despre hărţuirea din partea poliţiei germane atunci când trec frontiera ceho-germană, fie în grupuri, fie în vehicule private. Cetăţenii se plâng că sunt opriţi fără motiv de poliţişti îmbrăcaţi în civil, controlaţi şi chiar interogaţi despre scopul şi motivul călătoriei lor în Germania. Comportamentul poliţiei germane nu este altceva decât hărţuire şi este în conflict direct cu principiul liberei circulaţii a persoanelor în cadrul UE. Aş dori să subliniez că astfel de cazuri devin ce în ce mai frecvente şi solicit urgent autorităţilor UE să rezolve această stare a lucrurilor inacceptabilă.
<P>
(Şedinţa a fost suspendată la ora 18.15 în timpul afectat întrebărilor şi reluată la ora 18.30.)
