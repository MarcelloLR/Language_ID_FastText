<CHAPTER ID="005-03">
3. Amendamente propuse la Proiectul de buget general al Uniunii Europene pentru exerciţiul financiar 2010 (vot)
<P>
Înainte de votare:
<SPEAKER ID="106" NAME="László Surján">
raportor. - Dle preşedinte, vom ţine probabil cel mai scurt vot privind bugetul în conformitate cu Tratatul de la Nisa şi este cert că va fi ultimul vot în conformitate cu Tratatul de la Nisa.
<P>
Cum este posibil ca lista de vot să fie aşa de scurtă? Se datorează excelentei cooperări a grupurilor. Ca raportor, aş dori să le mulţumesc tuturor grupurilor care au participat la pregătirea acestui vot. În afară de aceasta, aş dori să mulţumesc Secretariatului pentru munca depusă. Fără contribuţia Secretariatului, ar fi fost, de asemenea, imposibil să ne prezentăm aici doar cu aceste două pagini. Vă mulţumesc mult tuturor.
<P>
(Aplauze)
<P>
Şi eu cred că această concizie este justificată, fiindcă, în vreme de criză, ar trebui să controlăm criza şi nu să acordăm prea mult timp votării.
<SPEAKER ID="107" NAME="Vladimír Maňka" LANGUAGE="SK">
Dle preşedinte, propun să votăm blocul Alte instituţii printr-un singur vot, întrucât nu preconizez nicio problemă. Vă mulţumesc.
<SPEAKER ID="108" NAME="Preşedinte">
Situaţia ne impune exprimarea votului pentru instituţii diferite şi, în conformitate cu Regulamentul de procedură, suntem obligaţi să votăm pentru fiecare instituţie în parte. Nu este posibil să le combinăm într-un bloc. Acest lucru ar contraveni procedurii.
<SPEAKER ID="109" NAME="Hans Lindblad" LANGUAGE="SV">
Dle preşedinte, Consiliul observă cu satisfacţie că Parlamentul a confirmat acordul la care am ajuns la reuniunea de conciliere din 18 noiembrie anul curent. În legătură cu rezultatul celei de a doua lecturi în cadrul Consiliului, ne bucurăm că a doua lectură a Parlamentului se poate considera ca un text comun al celor două entităţi ale autorităţii bugetare, în conformitate cu noul articol 314 din Tratatul de la Lisabona.
<P>
Consiliul acceptă acest text comun, iar preşedintele Parlamentului European poate astfel declara bugetul aprobat. Cu toate acestea, aş dori să subliniez faptul că odată ce dumneavoastră, dle preşedinte, aţi declarat bugetul aprobat, Consiliul consideră că ar trebui semnat de ambele părţi, întrucât noul tratat prevede că atât Consiliul, cât şi Parlamentul sunt responsabile pentru acesta.
<P>
Consiliul regretă faptul că această poziţie nu a fost luată în considerare. Acestea fiind spuse, nu punem în niciun mod la îndoială ceea ce s-a convenit. Totuşi sperăm ca procedura bugetară de anul viitor să permită suficient timp pentru abordarea acestor chestiuni.
<P>
De asemenea, aş dori să profit de această ocazie pentru a mulţumi încă o dată preşedintelui Comisiei pentru bugete, dl Lamassoure, şi celor trei raportori, dlui Surján, dlui Maňka şi dnei Haug, pentru atitudinea lor constructivă din timpul procedurii bugetare, care demonstrează şi foarte buna cooperare de care ne-am bucurat în această muncă.
<P>
Aş dori să închei cu o reflecţie personală. Calitatea de preşedinte în exerciţiu al Consiliului este probabil cea mai remarcabilă funcţie pe care o voi deţine vreodată. A fost o mare onoare pentru mine să servesc Europa în acest mod şi aş dori să îmi exprim sentimentele de recunoştinţă pentru această ocazie. Vă mulţumesc foarte mult.
<P>
(Aplauze)
<SPEAKER ID="110" NAME="Preşedinte">
Doamnelor şi domnilor, întrucât am încheiat această parte a votării, şi eu aş dori să le mulţumesc şi să îi felicit pe raportorii noştri, dl Surján şi dl Maňka - şi mai devreme am avut raportul dlui Böge - precum şi tuturor celor care au muncit pentru buget. A fost un buget deosebit de dificil. În plus, aş dori să îi felicit pe colegii noştri deputaţi şi, de asemenea, întregul Parlament, pentru că am luat această decizie împreună. Este cu adevărat un rezultat excelent. Felicitări tuturor!
<P>
(Aplauze)
<P>
Acum trebuie să citesc câteva puncte foarte importante care sunt legate de modul extraordinar în care am adoptat bugetul. Este foarte important deoarece am trecut de la Tratatul de la Nisa la Tratatul de la Lisabona. A fost un pas foarte dificil. Am început sub semnul Tratatului de la Nisa şi acum încheiem sub semnul Tratatului de la Lisabona, de aceea această declaraţie este necesară. Trebuie să ascultaţi această declaraţie.
<P>
"Procedura bugetară pentru 2010 a fost excepţională. A început în conformitate cu articolul 272 din Tratatul CE, dar ultima sa etapă s-a desfăşurat când a intrat în vigoare Tratatul de la Lisabona. La 18 noiembrie 2009, Parlamentul, Consiliul şi Comisia au convenit astfel să continue procedura bugetară în conformitate cu Tratatul CE, dar au ajuns şi la un acord privind rezultatul procedurii bugetare, inclusiv votul Parlamentului, care a avut loc cu respectarea deplină a cadrului financiar multianual. Preşedintele Consiliului tocmai a confirmat acordul Consiliului în ceea ce priveşte bugetul pe care tocmai l-am votat. Aceasta înseamnă că Parlamentul şi Consiliul au ajuns acum la un acord asupra unui text comun, respectând obiectivul şi sensul articolului 314. Astfel observ că procedura bugetară, care a fost iniţiată în conformitate cu articolul 272 din Tratatul de instituire a Comunităţii Europene şi a continuat în conformitate cu articolul 314 din Tratatul privind funcţionarea Uniunii Europene, a fost încheiată în conformitate cu articolul 314 din Tratatul privind funcţionarea Uniunii Europene şi cadrul financiar multianual. Se poate considera astfel că procedura bugetară este încheiată, iar bugetul este declarat adoptat definitiv.”
<P>
Aceasta este o declaraţie foarte importantă. Data viitoare, nu vor mai exista asemenea complicaţii, deoarece va fi în vigoare Tratatul de la Lisabona. Acum voi semna oficial acest document.
<P>

<P>
Doamnelor şi domnilor, vă rog să îmi permiteţi să adaug că preşedintele Comisiei pentru bugete este dl Lamassoure, care a avut o contribuţie foarte importantă. Aş mai dori să menţionez că s-a implicat activ în această privinţă.
