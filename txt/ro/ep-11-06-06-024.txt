<CHAPTER ID="024">
Instrumentul de finanțare a cooperării pentru dezvoltare (prezentare succintă) 
<SPEAKER ID="232" NAME="Președintele">
Următorul punct pe ordinea de zi este raportul elaborat de dl Mitchell, în numele Comisiei pentru dezvoltare, referitor la Regulamentul (CE) nr. 1905/2006 de stabilire a unui instrument de finanțare a cooperării pentru dezvoltare: lecții învățate și perspective de viitor.
<SPEAKER ID="233" NAME="Gay Mitchell">
raportor. - Dle președinte, Instrumentul Uniunii Europene de cooperare pentru dezvoltare, ICD, este un instrument puternic. Pentru perioada dintre 2007 și 2013, UE are la dispoziția sa un buget de aproape 17 miliarde de euro pentru a combate sărăcia, pentru a realiza obiectivele de dezvoltare ale mileniului și pentru a promova guvernarea democratică în țările în curs de dezvoltare. Parlamentul a urmărit îndeaproape funcționarea și impactul instrumentului pentru a se asigura că banii sunt cheltuiți în conformitate cu aceste obiective.
<P>
La sfârșitul acestui an, Comisia va prezenta propunerea sa pentru următoarea generație de instrumente de finanțare pentru acțiune externă care să acopere cadrul financiar multianual dincolo de 2013. Prin urmare, Comisia pentru dezvoltare a luat inițiativa de a analiza lecțiile învățate cu ICD și de a defini așteptările noastre pentru viitorul instrument.
<P>
Comisia pentru dezvoltare a sprijinit în unanimitate următoarele principii cheie.
<P>
Avem nevoie de un instrument care să vizeze în exclusivitate obiectivele privind eradicarea sărăciei, așa cum sunt definite în Tratatul de la Lisabona, și care să acopere doar țările în curs de dezvoltare. Noul instrument trebuie în primul rând să finanțeze măsuri care să îndeplinească criteriile pentru AOD (asistență oficială pentru dezvoltare), astfel cum sunt definite de către Comitetul de asistență pentru dezvoltare OCDE.
<P>
Cota AOD trebuie să fie și mai strictă decât în ICD-ul actual. Permiteți-mi să subliniez că nu punem la îndoială importanța cooperării în afara AOD cu țările în curs de dezvoltare, în special, cu piețele emergente și țările strategice cu venituri medii, dar această formă de cooperare ar trebui canalizată prin instrumente separate pentru a spori transparența și proteja natura specifică a cooperării pentru dezvoltare.
<P>
Finanțarea destinată îmbunătățirii accesului persoanelor la servicii de sănătate și la educație de bază trebuie protejate prin introducerea unui prag explicit. Cel puțin 20 % din finanțarea în cadrul programelor geografice ar trebui să ajungă în aceste sectoare vitale precum serviciile de sănătate de bază și educația de bază.
<P>
Viitorul instrument trebuie să asigure o integrare mai bună a chestiunilor privind mediul și schimbările climatice în cooperarea pentru dezvoltare. Asistarea țărilor în curs de dezvoltare pentru crearea unor sisteme fiscale corecte și eficiente este o altă chestiune care trebuie consolidată. Mobilizarea venitului intern este esențială pentru reducerea sărăciei și a dependenței de ajutor, în special pentru țările cu venituri medii.
<P>
Noul instrument trebuie să fie finanțat suficient. Bugetul UE pentru dezvoltare în următorul cadru financiar ar trebui să crească în termeni reali și să contribuie astfel la realizarea obiectivului colectiv privind cheltuirea a 0,7 % din VNB pentru AOD.
<P>
Resursele pentru dezvoltare limitate trebuie utilizate în cel mai practic și mai eficient mod. Coordonarea mai apropiată dintre Comisie și statele membre este necesară și, prin urmare, Parlamentul sprijină elaborarea de documente strategice comune. Comisia însăși a spus că acest lucru ar putea duce la economisiri cu un impact mai puternic, de aproximativ 6 miliarde de euro pe an. Gândiți-vă la ceea ce ar însemna asta pentru țările emergente.
<P>
În sfârșit, câteva cuvinte despre procedură. Atunci când Comisia adoptă decizii în cadrul programului strategic referitoare la noul instrument, Parlamentul trebuie să aibă un cuvânt de spus pe picior de egalitate cu Consiliul. Aceasta este cerința de la articolul 290 din Tratatul de la Lisabona, care trebuie respectată în totalitate.
<P>
Rezoluția pe care o vom vota săptămâna aceasta va oferi liniile de orientare pentru negocierile viitoare privind instrumentul de dezvoltare de generație următoare. Sper că acest Parlament va sprijini în număr mare propunerile din partea Comisiei pentru dezvoltare care au fost realizate printr-un studiu temeinic, dar pe baza experienței noastre din negocierile în care ne-am implicat - și reamintesc Parlamentului că am unit 14 regulamente în unul singur în cadrul ICD. Vrem să ne asigurăm că ICD funcționează și că succesorul acestuia va funcționa în vederea realizării acestor obiective.
<SPEAKER ID="234" NAME="Elena Băsescu" AFFILIATION="PPE">
Eradicarea sărăciei este un obiectiv esențial al UE pe plan internațional. Implementarea acestui instrument contribuie la conturarea prezenței Uniunii în cadrul ONU și la îndeplinirea obiectivelor de dezvoltare ale mileniului. De asemenea, odată cu intrarea în vigoare a Tratatului de la Lisabona, UE dispune de competențele externe necesare atingerii acestei ținte.
<P>
În viitor, este nevoie de o clarificare a priorităților geografice și tematice ale noului fond în scopul eficientizării sale. Astfel, grupurile sociale vulnerabile, statele în curs de dezvoltare și cele emergente trebuie să fie incluse pe lista obiectivelor de dezvoltare finanțate. Consolidarea sectorului IMM-urilor și a sectorului privat național va fi încurajată pentru creșterea nivelului de trai în statele incluse în acest program.
<P>
Se va ajunge, astfel, la reducerea dependenței de asistență externă și la stimularea creșterii economice interne.
<SPEAKER ID="235" NAME="Silvia-Adriana Ţicău" AFFILIATION="S&amp;D">
Uniunea Europeană poate ajuta țările în curs de dezvoltare să lupte împotriva sărăciei și, pentru îndeplinirea obiectivului mileniului, consider că extrem de importante sunt și acțiunile care ajută țările în curs de dezvoltare să lupte împotriva schimbărilor climatice.
<P>
Există acțiuni ale Uniunii Europene în acest sens, care vizează atât agricultura, adaptarea la schimbările climatice, împăduririle, cât și managementul resurselor marine și al zonelor de coastă și managementul apei.
<P>
În 2006, s-a înființat Fondul mondial pentru eficiență energetică și energii regenerabile, care vizează mobilizarea investițiilor private în proiecte de eficientizare energetică și de promovare a energiilor regenerabile în țările în curs de dezvoltare și în statele cu economie în tranziție.
<P>
De asemenea, pachetul "Energie - schimbări climatice” prevede introducerea acelui "Clean Development Mechanism”, care permite Statelor membre să facă investiții eficiente din punct de vedere energetic și să utilizeze creditele de carbon în țările în curs de dezvoltare.
<SPEAKER ID="236" NAME="Anna Záborská" AFFILIATION="PPE">
(FR) Dle președinte, dnă comisar, colegul nostru, dl Mitchell, este un expert recunoscut în Comisia pentru dezvoltare. De aceea raportul său este atât de bine redactat și îi mulțumesc.
<P>
Aș dori doar să evidențiez un mic aspect: respectarea principiului subsidiarității. Cel mai frumos cadou pe care îl putem oferi nu sunt banii. Este bine cunoscut că Uniunea își folosește bugetul pentru a-și impune valorile și standardele occidentale în țările emergente. Avem o datorie de a solicita respectarea drepturilor omului, dar viitorul depinde de respectarea dreptului națiunilor la autodeterminare. Noi, cei din Occident, trebuie să respectăm valorile și culturile acestora în timp ce le oferim asistență financiară.
<SPEAKER ID="237" NAME="Vasilica Viorica Dăncilă" AFFILIATION="S&amp;D">
Așa cum a subliniat și raportorul, eradicarea sărăciei reprezintă unul din principalele obiective ale instrumentului de finanțare a cooperării pentru dezvoltare, lansat de Uniunea Europeană pentru a veni în sprijinul țărilor în curs de dezvoltare.
<P>
În prezent, o altă provocare se impune pe agenda dezbaterii privind instrumentul de cooperare pentru dezvoltare, respectiv criza prețurilor alimentelor, generată de seceta și speculațiile de pe piața mondială a alimentelor. Aceasta impune necesitatea unor reacții flexibile și rapide ale Uniunii Europene, pentru a răspunde schimbărilor bruște în materie de necesități și priorități, dar și pentru a asigura coerența cu noile obiective internaționale care urmează să fie definite. În cadrul acestui proces, Parlamentul European trebuie să continue să sprijine eforturile Comisiei în programarea politicilor de cooperare pentru dezvoltare și să-și consolideze rolul în cadrul procedurii de control democratic și bugetar.
<SPEAKER ID="238" NAME="Viviane Reding">
vicepreședintă a Comisiei. - Dle președinte, Comisia salută remarcile și sugestiile Parlamentului. Mă bucur să văd că suntem de acord cu privire la majoritatea chestiunilor. Comisia apreciază, îndeosebi, faptul că dialogul continuu în contextul controlului democratic a produs rezultate foarte bune. Regretăm doar faptul că Parlamentul este de părere că unele dintre rezoluțiile sale privind programarea nu au fost respectate în cele mai mici detalii, deși Comisia a ținut pe deplin cont de opinia Parlamentului de fiecare dată când acest lucru a fost posibil.
<P>
Referitor la cooperarea privind bunurile publice globale, Comisia ar dori să sublinieze că, în general, aceasta ar putea îndeplini criteriile asistenței oficiale pentru dezvoltare (AOD) și că UE ar trebui, prin urmare, să continue finanțarea cooperării asociate AOD privind bunurile publice globale în cadrul Instrumentului de cooperare pentru dezvoltare (ICD). Cu toate acestea, un instrument de parteneriat separat se va concentra asupra cooperării de interes pentru UE și va fi complementat de un program tematic care se va adresa organizațiilor societății civile și autorităților locale. Tot astfel, proiectele finanțate în cadrul programului tematic pentru migrație și azil sunt considerate în general AOD. Programele de cooperare tematice precum investițiile în oameni vor continua să abordeze toate obiectivele de dezvoltare ale mileniului, întrucât nu trebuie să neglijăm relația interdependentă dintre acestea.
<P>
În timp ce bugetarea Fondului european pentru dezvoltare nu pare în prezent să fie fezabilă, Comisia intenționează totuși să continue chestiunea cu statele membre, ținând cont, în primul rând, de obiectivele și principiile Acordului de la Cotonou.
<P>
În ceea ce privește utilizarea actelor delegate, Comisia face trimitere la scrisoarea Președintelui Barroso din 7 martie 2011, care indică faptul că o nouă arhitectură va reflecta noul context instituțional. Un element important din procesul de programare va fi flexibilitatea, astfel încât finanțarea și prioritățile să se poată adapta la lumea în schimbare rapidă de astăzi. Acest lucru ar putea fi făcut prin introducerea de elemente semnificative ale procedurii privind actele delegate, respectând în totalitate criteriile stabilite la articolul 290.
<P>
În concluzie, Comisia salută raportul Parlamentului. Acesta constituie o contribuție utilă pentru pregătirea instrumentului de urmărire ulterioară a ICD în următorul cadru financiar multianual.
<SPEAKER ID="239" NAME="Președintele">
Dezbaterea a fost închisă.
<P>
Votul va avea loc marți, 7 iunie, la ora 12.00.
