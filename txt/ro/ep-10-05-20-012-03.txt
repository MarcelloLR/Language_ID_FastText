<CHAPTER ID="012-03">
3. Myanmar
<SPEAKER ID="268" NAME="Președintă">
Următorul punct pe ordinea de zi este dezbaterea asupra celor șapte propuneri de rezoluție privind situația din Myanmar..
<SPEAKER ID="269" NAME="Anneli Jäätteenmäki">
autoare. - Dnă președintă, scopul acestei rezoluții a Parlamentului European este de a solicita guvernului din Myanmar să pună capăt încălcărilor drepturilor omului și să inițieze un dialog real cu opoziția și cu reprezentanții etniilor din această țară, precum și cu comunitatea internațională, și să ia măsuri concrete pentru o tranziție pașnică spre un sistem de guvernare democratic.
<P>
Pentru prima dată în 30 de ani, Myanmar va organiza anul acesta alegeri. Din păcate, legile electorale publicate nu asigură alegeri corecte și libere. Opoziția nu este implicată în acest proces și mulți dintre conducătorii opoziției se află încă în arest la domiciliu. Mulți activiști politici se află în închisoare, iar partidul de opoziție a decis să boicoteze complet alegerile.
<P>
Ultimul lucru pe care doresc să îl menționez este că Raportorul Special al Organizației Națiunilor Unite pentru Myanmar a condamnat încălcările grave și sistematice ale drepturilor omului. Sper că și Parlamentul va face același lucru.
<SPEAKER ID="270" NAME="Filip Kaczmarek" LANGUAGE="PL">
Situația din Myanmar ne obligă să ne îndreptăm în mod repetat atenția asupra acestei țări.
<P>
Astăzi, condamnăm intenția de a organiza alegeri în condiții complet nedemocratice și conform unor principii care au exclus principalul partid de opoziție și au privat sute de mii de cetățeni din Myanmar de dreptul la vot și de dreptul de a candida. Aceasta reprezintă o încercare evidentă de a ține opoziția departe de alegeri. În astfel de condiții, nici chiar expresia "alegeri” nu mai corespunde realității.
<P>
De asemenea, condamnăm faptul că, în temeiul noii constituții, armatei i se vor garanta cel puțin 25 % din locurile din parlament și aceasta va avea competența de a suspenda libertăți civile și legi oricând va considera necesar în interesul securității naționale.
<P>
Condamnăm încălcarea continuă și sistematică a drepturilor omului, a libertăților fundamentale și a drepturilor democratice ale cetățenilor din Myanmar, dar, de asemenea, solicităm guvernelor altor state - China, India și Rusia - să facă ceea ce le stă în putință prin exercitarea unor presiuni de natură economică și politică asupra autorităților din Myanmar, pentru a determina anumite schimbări în această țară.
<SPEAKER ID="271" NAME="Véronique De Keyser" LANGUAGE="FR">
Dnă preşedintă, punctul de plecare al acestei rezoluţii este dizolvarea aproape mezza voce a partidului condus de Aung San Suu Kyi, care a primit Premiul Saharov şi care a fost ani întregi arestată la domiciliu. Prin dizolvarea partidului său, Liga Naţională pentru Democraţie, care a câştigat ultimele alegeri, junta militară încearcă să elimine o bună parte a opoziţiei înainte de alegerile care vor avea loc în octombrie. Oricum, pentru a pune cireaşa pe tortul care este mai mult o farsă electorală totală decât un scrutin democratic, deţinuţii politici şi călugării nu vor mai avea dreptul să voteze. Junta îşi continuă abuzurile de putere, marile companii multinaţionale profită în continuare de contractele cu aceasta, iar Comisia a redus ajutoarele pentru refugiaţii care au fugit la graniţa cu Thailanda.
<P>
Din păcate, avem o serie de exemple de ţări şi regiuni în care comunitatea internaţională nu deține nicio putere în vederea restaurării democraţiei şi a statului de drept. Myanmar este una dintre acestea, cu numeroșii săi combatanți și martiri, dintre care Aung San Suu Kyi este cea mai cunoscută. Este prea mult, aş putea spune chiar indecent, să solicităm Uniunii Europene să nu reducă ajutoarele pentru refugiaţii de la graniţa dintre Thailanda şi Myanmar şi să acorde de îndată finanţare pentru ajutoarele transfrontaliere, în principal cele medicale? Înaltul Reprezentant, dna Ashton, şi statele membre nu trebuie, oare, să sprijine de urgență recomandările Raportorului Special al Organizației Naţiunilor Unite pentru Myanmar, și anume, stabilirea unei comisii care să investigheze crimele de război şi crimele împotriva umanității, care ar putea fi incluse într-o rezoluţie a Adunării Generale a Organizației Națiunilor Unite din acest an?
<P>
Haideți să transformăm cazul Myanmar într-un caz de manual, un caz care demonstrează capacitatea noastră de a promova democraţia fără bombe şi tancuri.
<SPEAKER ID="272" NAME="Barbara Lochbihler" LANGUAGE="DE">
Dnă preşedintă, în 1990, activista pentru drepturile omului, Aung San Suu Kyi, din Myanmar, a primit Premiul Saharov, oferit de Parlamentul European. Atât în perioada anterioară, cât şi în cea ulterioară acestei date, situaţia critică a drepturilor omului în Myanmar a constituit subiectul a numeroase rezoluţii parlamentare. În mod similar, în această situaţie s-au implicat şi alte organizaţii internaţionale pentru apărarea drepturilor omului. Deşi în unele cazuri s-au înregistrat progrese, situaţia drepturilor omului în Myanmar rămâne extrem de problematică.
<P>
În contextul unui raport foarte bun şi cuprinzător, Raportorul Special al ONU pentru Myanmar a solicitat în prezent înființarea unei comisii internaţionale care să investigheze crimele de război şi crimele comise împotriva umanității. Înaltul Reprezentant al Uniunii pentru afaceri externe și politica de securitate, dna baroneasă Ashton, trebuie să preia şi să sprijine această solicitare, de exemplu, în cadrul următoarei Adunări Generale a Organizației Naţiunilor Unite.
<P>
Alegerile din Myanmar sunt programate pentru sfârşitul anului 2010 şi guvernul a pus în aplicare anumite măsuri care îi privează pe mulți cetăţeni de dreptul de a vota şi de a candida în cadrul alegerilor. Aceste măsuri îi vizează, în special, pe deţinuţii politici şi pe călugării budişti, care în total reprezintă 400 000 de persoane. Protestăm împotriva acestor măsuri şi facem apel la Înaltul Reprezentant în vederea transmiterii clare a poziției noastre critice în cadrul discuţiilor sale bilaterale şi multilaterale.
<P>
În cele din urmă, în lumina problemelor complexe din Myanmar cu privire la drepturile omului, este inexplicabil faptul că Uniunea Europeană a redus sprijinul financiar acordat refugiaţilor de la graniţa dintre Thailanda și Myanmar. Acest fapt este inacceptabil, motiv pentru care solicităm Comisiei să înceapă să ofere din nou sprijin transfrontalier refugiaţilor din Myanmar.
<SPEAKER ID="273" NAME="Marie-Christine Vergiat" LANGUAGE="FR">
Dnă preşedintă, este a doua oară de la începutul anului când discutăm despre situaţia din Myanmar. Preocupările pe care le-am exprimat la 10 martie anul curent, cu privire la aşa-zisul proces electoral iniţiat de junta din Myanmar, au fost confirmate. Condiţiile impuse de legea electorală au condus la refuzul Ligii Naţionale pentru Democraţie de a lua parte la acest proces. Trebuie reţinut faptul că aceste legi electorale interzic deţinuţilor dreptul la vot şi exclud, prin urmare, sute de deţinuţi politici.
<P>
De atunci, Liga Naţională pentru Democraţie a fost interzisă. Salutăm această rezoluție care solicită sporirea sancțiunilor economice. De asemenea, regretăm reducerea ajutoarelor umanitare pentru refugiaţi. Personal, aş vrea să mergem mai departe şi, la fel ca președintele Obama şi Statele Unite, să interzicem Uniunii Europene orice investiţie în euro făcută în Myanmar. Cu toate acestea, câteva grupuri economice majore din Europa au interese puternice în această ţară. Mă bucur că am solicitat un embargo internaţional al armelor şi sper, sincer, că UE va avea un rol activ în determinarea unui consens global cu privire la această chestiune.
<P>
Dle comisar, aş dori să ne informaţi cu privire la poziţia dumneavoastră faţă de această chestiune, astăzi sau în zilele următoare.
<SPEAKER ID="274" NAME="Charles Tannock">
autor. - Dnă preşedintă, ce altceva am mai putea adăuga cu privire la Myanmar, dacă nu reiterarea solicitării de eliberare a deţinuţilor politici precum Aung San Suu Kyi, care a devenit un simbol internaţional al luptei pentru libertate? Această rezoluţie, precum multe altele dinaintea sa depuse în Parlament, prezintă represiunea brutală a cetățenilor din Myanmar conduşi de o juntă militară pe care ei nu au ales-o niciodată şi împotriva căreia au luptat din greu ani de-a rândul.
<P>
Modul cinic în care această juntă încearcă acum să organizeze niște alegeri false pentru a se asigura că opoziţia nu va avea ce să spună îi caracterizează întrutotul pe aceşti generali, la fel ca şi modul în care ignoră cu aroganţă nu numai opiniile cetățenilor din Myanmar - propriul lor popor - ci şi opiniile liderilor democratici din lumea liberă.
<P>
În ciuda faptului că rezoluţia se axează pe evenimentele actuale din Myanmar, recomand Consiliului şi Comisiei să se gândească la cea mai bună modalitate de a sprijini Myanmar atunci când aceasta va fi, în sfârşit, liberă şi democratică din nou. Myanmar va avea nevoie de ajutorul nostru, în special în vederea creării unei societăți civile puternice şi a unui sistem juridic axat pe justiţia de tranziție în ceea ce privește nenumăratele infracțiuni comise de juntă. Calea pare destul de lungă, dar dacă bravul popor din Myanmar poate învăţa ceva de la noi cei din cadrul acestui Parlament European, este că lumina libertăţii nu poate fi stinsă niciodată de tiranie şi că, într-o bună zi, cu siguranță se vor bucura din nou de dreptul inalienabil la libertate.
<SPEAKER ID="275" NAME="Elena Băsescu">
în numele grupului PPE. - Situaţia drepturilor omului din Myanmar este deosebit de gravă. Această ţară este condusă de câteva zeci de ani de o dictatură militară care a reprimat în mod violent opozanţii regimului. Autorităţile au anunţat organizarea de alegeri în cursul acestui an pentru prima dată după 1990. Acestea se vor desfăşura însă într-un cadru nedemocratic. Sute de mii de cetăţeni nu vor avea dreptul de a vota sau candida şi cel puţin 25 % dintre parlamentari vor fi militari.
<P>
Principalul partid de opoziţie condus de doamna Aung San Suu Kyi, laureată a premiului Nobel pentru pace şi a premiului Saharov, nu va participa la alegeri. Fac apel ca Uniunea Europeană, prin Înaltul Reprezentant, şi comunitatea internaţională să-şi intensifice eforturile pentru democratizarea Myanmarului şi pentru eliberarea cât mai curând a doamnei Aung San Suu Kyi. Ea se află în arest la domiciliu din 2003 şi este un important simbol al luptei pentru democraţie şi drepturile omului.
<SPEAKER ID="276" NAME="Ana Gomes">
în numele Grupului S&D. - Dnă președintă, prin organizarea acestor alegeri ridicole și prin refuzul unui dialog național care să implice toate grupurile politice și etnice, junta demonstrează faptul că angajamentul "pragmatic” nu funcționează deloc. Comunitatea internațională trebuie să acționeze împotriva opresorilor populației din Myanmar.
<P>
UE poate face mult mai mult decât să reînnoiască sancțiunile impuse regimului. Ar trebui să utilizeze orice mijloace în vederea consolidării societății civile și să îi sprijine pe cei care se împotrivesc opresiunii din Myanmar. Trebuie să acționeze pentru a mobiliza ONU, ASEAN și Statele Unite în vederea exercitării unor presiuni asupra Chinei și Indiei pentru ca acestea din urmă să înceteze să mai sprijine regimul din Myanmar și să stopeze comerțul cu arme cu Coreea de Nord.
<P>
Raportorul Special al ONU pentru drepturile omului în Myanmar a concluzionat în luna martie că "încălcările drepturilor omului sunt rezultatul unei politici a statului care implică autorități la toate nivelurile în cadrul puterii executive, al armatei și al justiției” și că aceste încălcări ale drepturilor omului "pot implica diferite categorii de crime împotriva umanității sau crime de război în temeiul Statutului de la Roma al Curții Penale Internaționale”. Predecesorul său a solicitat deja Consiliului de Securitate al ONU să investigheze crimele împotriva umanităţii din Myanmar, la fel cum a procedat și în Rwanda, Bosnia și Darfur.
<P>
Oare de ce mai așteaptă statele membre ale UE pentru a solicita Consiliului de Securitate al ONU să îi trimită pe criminalii aflaţi la putere în Myanmar în fața Curții Penale Internaționale?
<SPEAKER ID="277" NAME="Marietje Schaake">
în numele Grupului ALDE. - Dnă președintă, Myanmar va organiza anul acesta așa-zise alegeri. Totuși, acestea nu pot fi libere și corecte în situația în care călugărilor budiști li se interzice să voteze, iar opoziția nici măcar nu este implicată. Liga Națională pentru Democrație a fost dizolvată prin lege luna aceasta, iar Aung San Suu Kyi, prizonier politic și câștigătoare a Premiului Saharov acordat de Parlamentul European pentru libertatea de gândire, nu poate candida la alegeri.
<P>
Democrația și statul de drept sunt esențiale pentru dezvoltarea economică, iar Parlamentul European rămâne ferm devotat cetățenilor din Myanmar. Statele asiatice sunt încurajate să facă același lucru și să îşi folosească puterea economică în acest proces. Cetățenii din Myanmar au nevoie de susținerea noastră deoarece încălcările flagrante și sistematice ale drepturilor omului, venite din partea statului dictatorial, continuă. Aceste infracțiuni grave trebuie investigate, dar guvernul din Myanmar s-a autoizolat și refuză să permită trimisului Uniunii Europene pentru Myanmar să intre în țară. Autoizolarea afectează populația la mai multe niveluri, un exemplu în acest sens fiind mass-media care nu își poate desfășura activitatea în mod liber în această țară.
<P>
Din păcate, noua constituție nu recunoaște drepturile omului, iar noi solicităm Comisiei și Consiliului să sprijine recomandările ONU cu privire la înființarea unei comisii de anchetă care să investigheze încălcările drepturilor omului. Între timp, restricțiile privind libertatea de reuniune, de asociere și de expresie, inclusiv cele cu privire la internet și la telefoanele mobile, trebuie să înceteze. Până atunci, vor trebui aplicate măsuri restrictive prevăzute în decizia UE.
<P>
Prin interzicerea comerțului cu armament și prin înființarea unor programe pentru refugiați, UE continuă să sprijine cetățenii din Myanmar și drepturile și libertățile fundamentale ale acestora.
<SPEAKER ID="278" NAME="Raül Romeva i Rueda">
în numele Grupului Verts/ALE. - Dnă președintă, tocmai am primit o veste tristă. În urmă cu o oră, am fost informat că un conducător important al Ligii Naționale pentru Democrație, Takin Soe Myint, a decedat.
<P>
Este o veste foarte tristă pe care trebuie să o adăugăm la cele cu privire la bufoneria din Myanmar, pe care unii o numesc "alegeri”. Îi susțin și eu pe cei care condamnă în mod evident aceste alegeri, și în special faptul că sute de mii de cetățeni din Myanmar sunt privați de exercitarea dreptului lor, activ sau pasiv, de a vota. Mă refer, de asemenea, şi la situația lui Aung San Suu Kyi, care se află în închisoare.
<P>
Nu putem rămâne tăcuţi în faţa acestei situații. Încă o dată, trebuie să solicităm regimului din Myanmar să ia în considerare cererile comunității internaționale de a-i elibera pe toţi prizonierii politici. Acest fapt este de asemenea important și în sensul menționat de Ana Gomes. De asemenea, înțeleg că avem responsabilitatea imensă de a solicita, îndemna și determina India, Rusia și China să nu mai vândă armament juntei din Myanmar.
<P>
Există, de asemenea, și vești bune. Trebuie să salutăm sprijinul Uniunii Europene față de embargoul internaţional asupra armelor și, încă o dată, trebuie să îndemnăm statele membre ale UE să creeze o alianță clară care să ajungă la un consens cu privire la o astfel de interdicție.
<P>
De asemenea, este foarte important să nu uităm - și acest lucru a mai fost menționat - că nu putem reduce acum fondurile alocate refugiaților de la graniță. Trebuie să stabilim o politică clară de susținere a acestor persoane. Am fost acolo de multe ori. Trebuie să afirmăm cu convingere că nu este momentul să punem capăt ajutorului de care au nevoie aceste persoane, în special cu privire la asistența medicală în clipa de față.
<SPEAKER ID="279" NAME="Cristian Dan Preda" AFFILIATION="PPE">
Myanmar nu este o democraţie, chiar dacă va organiza alegeri, pentru că, aşa cum se ştie, autorităţile din această ţară dispreţuiesc profund orice principiu democratic. Este o dictatură militară fără scrupule, o dictatură care rezervă, aşa cum s-a spus, locuri în parlament pentru militari şi care interzice accesul la politică, în general, unor cetăţeni cu convingeri democratice.
<P>
Fără eliberarea lui Aung San Suu Kyi nu va putea fi vorba de o ameliorare a atmosferei politice din această ţară. Un alt lider al Ligii Naţionale pentru Democraţie spunea la rândul lui că îi este imposibil să-şi slujească ţara după ce a stat 20 de ani în închisoare pentru convingerile sale, pur şi simplu pentru că militarii din Myanmar le interzic candidatura celor care au asemenea condamnări, pe care tot ei le-au pronunţat. Chem la un dialog naţional, pentru că doar aşa societatea din această ţară va putea fi schimbată.
<SPEAKER ID="280" NAME="Eija-Riitta Korhola" AFFILIATION="PPE">
(FI) Dnă președintă, Myanmar organizează primele alegeri parlamentare din ultimii 20 de ani. Nimeni nu este surprins de faptul că alegerile nu prea par, chiar şi în acest moment, libere și democratice.
<P>
Amendamentul din 2008 la Constituție garantează armatei 25 % din locurile din parlamentul statului. În plus, reformele legislative ale acestui an vor priva zeci de mii de cetățeni din Myanmar, inclusiv prizonieri politici și minorități religioase, de dreptul la vot. Călugării budiști au fost multă vreme ținta unui mod deosebit de persecuție.
<P>
Comunitatea internațională trebuie să depună eforturi pentru adoptarea unor măsuri. Este regretabilă reducerea, de către Comisie, a fondurilor destinate taberelor de refugiați de la granița dintre Thailanda și Myanmar. Este nevoie de ajutoare umanitare semnificative, pentru obținerea cărora trebuie depuse eforturi internaționale. De asemenea, este foarte important ca Myanmar să lanseze un dialog între grupurile politice și etnice.
<SPEAKER ID="281" NAME="Antonio Tajani">
vicepreședinte al Comisiei. - (FR) Dnă președintă, stimaţi deputați, situația din Myanmar continuă să ne îngrijoreze. După cum știți deja, foaia de parcurs continuă să fie aplicată, prin pregătirea primelor alegeri din ultimii 20 de ani organizate de guvern.
<P>
Treizeci și unu de partide politice s-au înscris până acum în cursa electorală. Societatea civilă este activă. Liga Națională pentru Democrație, înființată de Aung San Suu Kyi, s-a retras din cadrul alegerilor în urma presiunilor exercitate asupra sa de către guvern; prin urmare, a fost dizolvată. Un nou partid, Frontul Național pentru Democrație, care ar putea fi eligibil, este format parțial din foşti conducători ai Ligii Naționale pentru Democrație, cu alte cuvinte, din conducători ai fostului partid al lui Aung San Suu Kyi;
<P>
acesta acceptă decizia grupurilor etnice de a vota sau nu. Eventuala boicotare a alegerilor de către aceștia, în urma neînțelegerilor cu privire la înlocuirea armatelor etnice cu polițiști de frontieră, ar reduce credibilitatea de care au nevoie aceste alegeri. Acest fapt demonstrează măsura în care situația continuă să se schimbe și mă îndoiesc că Uniunea Europeană va fi invitată să monitorizeze alegerile.
<P>
De asemenea, suntem foarte îngrijorați cu privire la situația drepturilor omului. Raportul elaborat de dl Quintana, Raportorul Special al Organizaţiei Naţiunilor Unite, este foarte clar. Mulți dintre prizonierii politici nu au fost încă eliberați, în ciuda solicitărilor comunității internaționale. Încă nu sunt respectate drepturi fundamentale precum libertatea de exprimare și libertatea de reuniune. Condițiile socio-economice sunt dificile pentru majoritatea populației, în special în zone locuite de grupuri etnice.
<P>
Cum putem ajuta cu adevărat? Declarațiile Uniunii Europene reprezintă o dovadă a opiniei noastre critice și a voinței de a contribui la găsirea unei soluții. Abordările noastre includ ajutor pentru dezvoltare; de fapt, Uniunea Europeană reprezintă unul dintre cei mai generoși sponsori. În plus, Obiectivele de dezvoltare ale mileniului și un dialog continuu cu guvernul din Myanmar cu privire la politicile sectoriale sunt absolut esențiale. Pe lângă zonele afectate de uraganul din 2008, ajutorul nostru vizează și cele mai vulnerabile regiuni ale statului, precum și taberele de refugiați aflate la granița dintre Thailanda și Myanmar.
<P>
Ca răspuns la întrebările dvs., vă pot asigura de faptul că această Comisie va continua să sprijine comunitățile dezrădăcinate pentru ca acestea să aibă acces la condiții de trai decente. Nu există condiţii favorabile pentru ca aceștia să se întoarcă în propriile state. Trebuie să avem grijă să nu permitem instituționalizarea taberelor și, prin urmare, dimensiunea ajutorului nostru va depinde de nevoile locale.
<P>
În plus, Comisia a ținut legătura cu autoritățile thailandeze. Nu trebuie să uităm nici de existenţa unor programe de asistenţă care se axează pe educație, agricultură și siguranța alimentară. În plus, programele Oficiului pentru Ajutor Umanitar din cadrul Comisiei Europene furnizează asistenţă în domeniul apei și al siguranței alimentare. Există, de asemenea, asistenţă destinată restabilirii condițiilor socio-economice din Myanmar. Fiecare cetățean primește în medie aproximativ 2,4 USD, în comparație cu cetățenii din Laos care primesc 36 USD și cei din Cambodgia care primesc 60 USD.
<P>
În concluzie, pot confirma faptul că ne vom dubla eforturile de promovare a valorilor noastre. Cetățenii din Myanmar au dreptul la sprijin și, de asemenea, au dreptul să știe că Uniunea Europeană nu își va pierde interesul față de viitorul lor.
<SPEAKER ID="282" NAME="Thomas Mann" AFFILIATION="PPE">
(DE) Dnă președintă, fără îndoială, dvs. sunteți o vicepreședintă competentă și, de asemenea, dețineți o mare influență. Salut cu entuziasm acest fapt. Câtorva dintre deputați nu le-ați dat posibilitatea de a lua cuvântul în cadrul procedurii "catch-the-eye”, nu pentru că nu ați vrut, ci din cauză că programul nostru este foarte strâns.
<P>
Parlamentul European reprezintă vocea drepturilor omului iar noi ne mulțumim cu o singură oră. Atât de mulți dintre noi au câte ceva de spus și doresc să exercite presiuni asupra Comisiei în vederea obținerii unor rezultate. Dumneavoastră personal, sunteți de acord ca votul să aibă loc, de exemplu, la ora 17.00 sau 17.30 în loc de ora 16.00 sau 16.30, astfel încât să ne mai rămână o oră în plus și să putem modifica în final acest regulă de procedură? Trebuie să ni se ofere posibilitatea de a interveni. Trebuie să fim capabili că exercităm presiuni asupra Comisiei, dar ar fi de preferat să facem acest lucru nefiind atât de presați de timp. Știu că nu este responsabilitatea dvs., dar sper că veți interveni în favoarea noastră astfel încât să putem modifica în cele din urmă această regulă de procedură.
<SPEAKER ID="283" NAME="Președintă">
Dle Mann, vă înțeleg frustrarea. Nu îmi place să mă aflu în imposibilitatea de a le oferi cuvântul deputaților atunci când este vorba despre o chestiune de o asemenea importanță, însă aveți de asemenea dreptate cu privire la faptul că aplicarea propunerii dvs. ar necesita o schimbare a Regulamentului nostru de procedură.
<P>
În al doilea rând, trebuie să adaug faptul că, dacă toți cei care iau cuvântul în timpul dezbaterilor ar respecta timpul care le este alocat, am putea permite mai multor persoane să intervină în cadrul procedurii "catch-the-eye”. Mă tem că aceasta este problema, însă am luat notă de observațiile dvs..
<P>
Dezbaterea a fost închisă.
<P>
Votarea va avea loc în scurt timp.
