<CHAPTER ID="003">
Declarația Președinției
<SPEAKER ID="007" NAME="Președinte">
Aș dori să spun câteva lucruri la începutul acestei ședințe. Sunt cinci puncte concise.
<P>
Joi, 27 ianuarie, se vor comemora 66 de ani de la eliberarea deținuților din lagărul german nazist de concentrare și exterminare Auschwitz-Birkenau. În fiecare an, cu ocazia acestei zile, onorăm memoria a peste 1 milion de persoane ucise în acest lagăr. Acest lucru ne dă puterea necesară pentru a depune împreună eforturi în vederea clădirii unui viitor pașnic pentru o Europă unită, o Europă care să nu se mai confrunte niciodată cu astfel de coșmaruri.
<P>
În al doilea rând, la 13 ianuarie, poporul lituanian a comemorat 20 de ani de la "Bloody Sunday” (Duminica sângeroasă), când armata sovietică a încercat să răstoarne de la putere guvernul Lituaniei independente, care fusese ales în mod democrat. Lituanienii și-au apărat libertatea, iar astăzi se bucură de aceleași drepturi ca și comunitatea euro-atlantică. În memoria acestei aniversări, o aniversare importantă pentru Europa, ne exprimăm, astăzi, solidaritatea față de poporul belarus care, de asemenea, ne este și vecin și care încă mai așteaptă ca și țara lor să se bucure în cele din urmă de libertate și democrație.
<P>
În al treilea rând, la 23 decembrie 2010, Uniunea Europeană a ratificat Convenția Națiunilor Unite privind drepturile persoanelor cu handicap. Convenția împreună cu strategia Comisiei Europene privind persoanele cu handicap vor permite, până în 2020, garantarea de drepturi civice, politice și economice egale pentru aproximativ 80 de milioane de cetățeni care se confruntă cu diferite dizabilități, din cadrul Uniunii.
<P>
În al patrulea rând, doresc, de asemenea, să repet faptul că suntem cu adevărat preocupați de dispariția avocatului chinez, Gao Zhisheng. Potrivit ultimelor rapoarte, acesta este supus abuzurilor și torturii. Parlamentul European a început deja, în repetate rânduri, să lucreze la cazul dlui Zhisheng. Astăzi, doresc să solicit autorităților chineze să dezvăluie locul în care este deținut dl Zhisheng și să ofere detalii cu privire la starea de sănătate a acestuia.
<P>
În cele din urmă, de la ultima noastră reuniune de dinainte de Crăciun, mandatul președinției belgiene s-a încheiat, iar conducerea Consiliului Uniunii Europene a fost preluată de Ungaria. În cadrul acestei ședințe parlamentare vom discuta despre ambele președinții. De asemenea, de la ultima noastră reuniune, au avut loc evenimente politice importante. Mă refer la alegerile din Belarus și la conflictele recente din Tunisia. Aceste două chestiuni se numără printre punctele pe care le vom dezbate în cadrul ședinței plenare. De asemenea, doresc să reamintesc tuturor faptul că, în ultimele săptămâni ale sărbătorilor de Crăciun, s-au înregistrat o serie de dezastre naturale grave. Ne exprimăm simpatia față de familiile victimelor și dorim să le transmitem condoleanțe acestora și guvernelor statelor afectate.
