<CHAPTER ID="009-02">
2. Kazahstan: cazul lui Evgeniy Zhovtis
<SPEAKER ID="259" NAME="Președintele">
Am primit cinci propuneri de rezoluție privind Kazahstanul: cazul lui Yevgeni Zhovtis (articolul 122).
<SPEAKER ID="260" NAME="Heidi Hautala">
autoare. - (FI) Dle președinte, aș dori să fac un comentariu final pe marginea dezbaterii pe care tocmai am avut-o și să spun că, în calitatea de președintă a Subcomisiei pentru drepturile omului, am trimis de curând o scrisoare Conferinței președinților de comisie, în care ceream să se ia în considerare promovarea acestor discuții, astfel încât Parlamentul să beneficieze de prezență completă, iar Consiliul să poată avea un rol mai proeminent aici, în cadrul discuției. Sper ca această problemă va fi discutată de către colegii mei deputați cu președinții diferitelor grupuri din care fac parte, deoarece autoritatea Parlamentului se erodează în mod continuu din cauza faptului că suntem atât de puțini prezenţi la ședințe.
<P>
Acum haideți să revenim la cazul Zhovtis. Kazahstanul este o țară importantă din Asia centrală și va prelua președinția Organizației pentru Securitate și Cooperare în Europa anul viitor. De aceea, nu trebuie tratat cu indiferență modul în care sunt judecate crimele într-o țară care va conduce aspirațiile democratice ale tuturor țărilor dintr-o mare parte a Europei. Prin urmare, ar trebui să ne concentrăm atenția asupra cazului apărătorului drepturilor omului, Yevgeni Zhovtis. Acesta a fost găsit vinovat de ucidere din culpă în circumstanțe foarte suspecte și condamnat la patru ani de detenţie într-o închisoare deschisă pentru că a călcat un pieton cu mașina în luna iulie a acestui an.
<P>
Trebuie să luăm în calcul faptul că OSCE a declarat că este posibil ca procedurile la care a fost supus Zhovtis să fi încălcat dreptul acestuia la un proces echitabil, astfel cum este garantat de Constituția din Kazahstan. Parlamentul European trebuie, de asemenea, să continue această dezbatere cu Consiliul și Comisia, astfel încât aceştia să poată ridica această problemă și să solicite un proces echitabil.
<P>
Dle președinte, Parlamentul European poate influența foarte mult măsura în care țările din Asia Centrală aplică principiul statului de drept, ținând o evidență a aceste cazuri individuale, iar cazul lui Evgheni Zhovtis este, fără îndoială, unul dintre acestea.
<SPEAKER ID="261" NAME="Justas Vincas Paleckis">
autor. - (LT) Pe măsură ce se apropie momentul în care va prelua președinția Organizației pentru Securitate și Cooperare în Europa, Kazahstanul se distanțează, din păcate, de angajamentele privind alinierea la standardele europene. Subliniindu-și în mod nejustificat natura unică și specială, acest stat nu arată nicio considerație față de recomandările OSCE privind legislaţia electorală și libertatea presei. Încălcări repetate ale drepturilor omului și persecutarea directă a apărătorilor drepturilor omului creează tot mai multe îndoieli în legătură cu capacitatea acestui stat de a conduce o organizație care luptă pentru implementarea principiilor democratice. Solicităm Astanei să facă progrese concrete în domenii precum democratizarea, protecția drepturilor omului, statul de drept și libertatea presei. Legislaţia kazahă care se bazează pe dreptul internațional trebuie aplicată în mod adecvat și transparent în cadrul procedurilor judiciare iniţiate împotriva activiștilor pentru drepturile omului Evgheni Zhovtis, Yesingepov și Dubanov. Trebuie să sperăm și să cerem ca hotărârile pronunţate să fie imparțiale și ca implicarea prizonierilor în mișcările privind drepturile omului să nu influențeze verdictul. Îndemnăm Consiliul să abordeze această chestiune, a cazurilor acestor apărători ai drepturilor omului, în cadrul dialogului privind drepturile omului UE-Kazahstan, al cărui următor tur va avea loc în octombrie. Solicităm Comisiei Europene să intensifice asistența oferită Kazahstanului în perioada în care acesta se pregătește să preia președinția OSCE, pentru a se asigura că această organizație internațională importantă nu este compromisă.
<SPEAKER ID="262" NAME="Renate Weber">
autoare. - Dle președinte, în primul rând aș dori să îmi exprim compasiunea față de familia victimei accidentului rutier în care a fost implicat dl Yevgeni Zhovtis. O tragedie umană care, din nefericire, s-a soldat cu moartea unui om. În același timp, permiteți-mi, vă rog, să îmi exprim îngrijorarea cu privire la situația actuală a dlui Yevgeni Zhovtis.
<P>
În mod indiscutabil, fiecare persoană care comite o infracțiune trebuie să accepte faptul că vor fi aplicate fără discriminare sancțiuni legale, iar dl Zhovtis, în calitate de avocat de marcă în domeniul drepturilor omului, știe acest lucru mai bine decât oricine. Însă, în același timp, dorim să ne asigurăm că autoritățile kazahe nu profită de această situație nefericită pentru a-l pedepsi pe dl Zhovtis pentru orice altceva decât pentru accidentul rutier în care acesta a fost implicat. Dl Zhovtis nu trebuie să fie pedepsit pentru activitatea sa din domeniul drepturilor omului sau pentru faptul că este o voce care critică guvernului kazah.
<P>
De aceea, cred că este imperios ca autoritățile judiciare kazahe să efectueze imediat, respectând în totalitate transparența și principiul statului de drept, o a doua cercetare completă și echitabilă a circumstanțelor în care s-a petrecut incidentul și să revizuiască sentința și condamnarea dlui Zhovtis.
<SPEAKER ID="263" NAME="Elisabeth Jeggle">
autoare. - (DE) Dle președinte, dnă comisar, doamnelor și domnilor, aș dori să încep prin a spune că grupul meu a fost oarecum surprins să vadă că evaluarea judiciară a unui accident rutier dramatic era înscrisă pe ordinea de zi drept o rezoluție urgentă privind aspecte referitoare la drepturile omului.
<P>
Pentru Grupul Partidului Popular European (Creștin Democrat) este, așadar, important să se stabilească faptul că, în principiu, noi nu dorim să punem la îndoială hotărârile pronunţate de o instanţă independentă, decât în situaţia în care vorbim despre un evident proces de fațadă, care nu respectă niciun principiu juridic. Am văzut deja acest lucru în Iran. Trebuie să se tragă o linie clară aici. În ceea ce ne privește, un sistem judiciar independent este elementul cheie al oricărei ordini democratice. Aceasta fiind situația, trebuie să luăm în primul rând în considerare hotărârea pronunţată.
<P>
Trebuie să recunoaștem, de asemenea, faptul că o persoană a fost ucisă într-un accident rutier - și ar trebui ca acest lucru să ne întristeze, chiar suntem într-adevăr întristați de aceasta -, dar și faptul că s-a efectuat o revizuire judiciară. Faptul că Yevgeni Zhovtis, un binecunoscut activist pentru drepturile civile, este implicat a adus cazul în atenția lumii și a determinat un răspuns, în urma căruia ne aflăm azi aici pentru a discuta acest lucru.
<P>
Grupul PPE recunoaște eforturile și progresele înregistrate de Kazahstan pe calea către democrație și spre statul de drept. Am dori să asigurăm Kazahstanul de susținerea noastră explicită și să încurajăm această ţară să înainteze cu hotărâre în această direcție. Cu privire la acest caz individual, solicităm autorităților kazahe ca, în interesul lor, să ofere publicului cât mai multe informații cu putință și să își prezinte punctul de vedere asupra acestor evenimente, precum și să ofere posibilitatea desfăşurării unei proceduri corecte de apel sau de revizuire, pentru dl Zhovtis, în conformitate cu principiul statului de drept.
<P>
Kazahstanul urmează să preia președinția OSCE. Aceasta va reprezenta într-adevăr o provocare!
<SPEAKER ID="264" NAME="Struan Stevenson">
în numele Grupului ECR. - Dle președinte, trebuie să fiu de acord cu dna Jeggle. Sunt pur și simplu uimit de faptul că, în fața întregului Parlament, aici, la Strasbourg, dezbatem în regim de urgență un accident rutier din Kazahstan, chiar dacă este vorba de un accident în care cineva a fost ucis în mod tragic, iar șoferul mașinii este un activist pentru drepturile omului, care a fost condamnat în mod corect de către o instanţă judecătorească la patru ani de închisoare - chiar într-o închisoare cu nivel scăzut de securitate, care a devenit deodată, conform exprimării din rezoluție, un "lagăr de muncă forţată”. Mă tem că, prin discutarea unor astfel de probleme în plen, acest parlament va avea de suferit, ceea ce înseamnă că lucrurile bune pe care încercăm să le facem în domeniul drepturilor omului se devalorizează, în momentul în care începem să vorbim despre accidente rutiere.
<P>
Chiar sugerăm cu adevărat că guvernul kazah a aruncat un civil sub roțile unui activist pentru drepturile omului? Chiar sugerăm cu adevărat că sentința este prea dură pentru cineva care a fost condamnat pentru ucidere din culpă? Nu putem continua să calomniem un stat precum Kazahstanul, din motive pur politice, încercând să îi pătăm şi să îi distrugem reputația înainte de a prelua președinția OSCE anul viitor. Acest lucru are motivații politice și este o rușine că se află pe ordinea de zi. Sper că plenul va respinge aceste rezoluții și va sprijini amendamentele.
<SPEAKER ID="265" NAME="Janusz Wojciechowski" AFFILIATION="ECR">
(PL) Dle președinte, am îndoieli similare cu cele exprimate de antevorbitorul meu, dl Stevenson. Kazahstanul este o ţară importantă. Aceasta depune multe eforturi pentru a înregistra progrese pe calea democrației. Desigur, în acest moment, nu este un model al libertăților democratice, însă situația drepturilor civile din această ţară - și cunosc Kazahstanul cât de cât, deoarece l-am vizitat în numeroase rânduri - este în mod semnificativ mai bună decât cea din statele învecinate din regiune și, din fericire, nu se confruntă cu problemele care există în Rusia, de exemplu, și pe care tocmai le-am discutat.
<P>
Împărtășesc punctul de vedere al dlui Stevenson, conform căruia Parlamentul European nu ar trebui să își folosească autoritatea pentru a-și prezenta poziția privitoare la un singur caz dramatic. Este posibil să fie nevoie de unele clarificări în această problemă, dar, în mod sigur, nu este nevoie de o rezoluţie a Parlamentului European. Aceasta ar submina valoarea rezoluției, iar oamenii nu vor mai asculta vocea Parlamentului European dacă acesta va fi distras de probleme care nu merită o dezbatere generală sau o rezoluție parlamentară.
<SPEAKER ID="266" NAME="Eija-Riitta Korhola" AFFILIATION="PPE">
(FI) Dle președinte, Kazahstanul are de jucat un rol important în Asia Centrală, atât din punct de vedere economic, cât și în materie de politică de securitate, iar cooperarea acestui stat cu Uniunea Europeană s-a intensificat. A fost foarte plăcut să îl ascultăm pe ministrul afacerilor externe kazah, dl Marat Tashin, făcând promisiuni anul trecut, în anticiparea preluării președinției Organizației pentru Securitate și Cooperare în Europa, dar și anul acesta, în mai, cu privire la îmbunătățiri ale situației drepturilor omului din acest stat. Cu toate acestea, în ciuda atenției internaționale, s-a manifestat un control mai strict asupra presei și există standarde insuficiente privind libertatea religioasă. De asemenea, am auzit de câteva cazuri de arestare arbitrară a activiștilor pentru drepturile omului.
<P>
Sentința pronunţată în cazul activistului pentru drepturile omului, Yevgeni Zhovtis, ne face, de asemenea, să ne punem întrebări - și este în interesul guvernului kazah să împrăştie aceste îndoieli - cu atât mai mult în condiţiile în care ţara se pregăteşte să preia mandatul de președintă a OSCE. Sperăm că totul va fi bine și așteptăm clarificarea acestor aspecte.
<SPEAKER ID="267" NAME="Bernd Posselt" AFFILIATION="PPE">
(DE) Dle președinte, în primul rând aș dori să spun că sunt bucuros să o văd din nou aici pe dna Hautala. Totuși, dumneaei nu a fost aici timp de câțiva ani și, în acest răstimp, Consiliul avea loc joia după-amiază. Președințiile cehă și germană au fost aici joia. Nu cred că ar trebui să mutăm dezbaterea, deoarece nu putem aborda toate aspectele miercuri, așadar este nevoie să fim aici și trebuie să forțăm Consiliul să fie aici și joia după-amiază. Aceasta este soluția, nu condensarea întregii ordini de zi pentru miercuri.
<P>
Acesta este, de fapt, un caz foarte dificil. Cu toate acestea, tocmai din cauza faptului că nu putem încă să avem încredere deplină în guvernul Kazahstanului cu privire la aplicarea principiului statului de drept, trebuie să insistăm ca acest caz să fie cercetat într-o manieră obiectivă. În acest sens, o susțin în totalitate pe dna Jeggle. Am semnat, așadar, rezoluția. Această chestiune trebuie cercetată în mod obiectiv și nimic nu trebuie mușamalizat sau cosmetizat.
<SPEAKER ID="268" NAME="Meglena Kuneva">
membră a Comisiei. - Dle președinte, Comisia a luat notă cu îngrijorare de rapoartele privind abuzurile de procedură comise în timpul procesului apărătorului drepturilor omului din Kazahstan, dl Yevgeni Zhovtis, care a fost condamnat pentru ucidere din culpă în urma unui accident rutier mortal. După cum știți deja, autoritățile kazahe au respins acuzaţiile conform cărora hotărârea pronunţată împotriva dlui Zhovtis era motivată politic.
<P>
Comisia sprijină întru totul declarațiile făcute de președinția UE la Consiliul Permanent al OSCE din 10 septembrie, referitoare la acest caz. Dată fiind gravitatea presupuselor vicii de cercetare și procedură judiciară, îndemnăm Kazahstanul, care va deține următorul mandat la președinția OSCE, să se asigure că acest apel este tratat respectându-se în totalitate legislaţia națională și standardele internaționale. Comisia va continua să monitorizeze îndeaproape acest caz.
<SPEAKER ID="269" NAME="Președintele">
Dezbaterea este închisă.
<P>
Votarea va avea loc la sfârşitul dezbaterilor.
