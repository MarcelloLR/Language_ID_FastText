<CHAPTER ID="004">
Vaccinarea împotriva febrei catarale ovine (dezbatere)
<SPEAKER ID="048" NAME="Președintele">
Următorul punct pe ordinea de zi este raportul elaborat de dl Janusz Wojciechowski, în numele Comisiei pentru agricultură și dezvoltare rurală, referitor la propunerea de directivă a Parlamentului European și a Consiliului de modificare a Directivei 2000/75/CE privind vaccinarea împotriva febrei catarale ovine - 05499/2011 - C7-0032/2011 -.
<SPEAKER ID="049" NAME="Janusz Wojciechowski">
raportor. - (PL) Dle președinte, am plăcerea de a prezenta Parlamentului raportul meu privind modificarea directivei privind vaccinarea împotriva febrei catarale ovine, o boală care pune în pericol creșterea bovinelor, ovinelor și caprinelor în multe state membre ale UE. Mă bucur mai ales fiindcă, în urmă cu trei ani, în acest Parlament, în cadrul mandatului parlamentar anterior, am avut privilegiul de a prezenta un raport privind o nouă strategie pentru sănătatea animalelor, bazată pe principiul "prevenirea este mai eficientă decât vindecarea”. Modificarea de astăzi a directivei cu privire la vaccinarea împotriva febrei catarale ovine reprezintă o materializare a acestui principiu. Îmbunătățim protecția împotriva acestei boli și contribuim la ameliorarea sănătății animalelor. Costurile de tratament vor fi mai mici, iar întregul proces de vaccinare va fi mai bine organizat.
<P>
Amendamentul se referă la faptul că actuala directivă, din anul 2000, era adaptată la condițiile din momentul respectiv, în special la vaccinurile disponibile pe piață în perioada respectivă. Acele vaccinuri trebuia și încă trebuie să fie administrate, însă cu anumite restricții, având în vedere faptul că exista pericolul ca virusul să se transmită de la animalele vaccinate la cele care nu au fost vaccinate. Aceasta înseamnă că sunt necesare o serie de restricții în timpul procesului de vaccinare, de exemplu, administrarea vaccinurilor în zonele specificate și aplicarea unor restricții asupra deplasării animalelor. Aceasta reprezintă o povară pentru crescătorii de animale și, drept urmare, eficacitatea acestor vaccinuri este limitată. Știința a făcut un pas înainte. Există vaccinuri de a doua generație care au fost testate și care pot fi administrate fără teama de a transfera virusurile la animalele nevaccinate. Drept urmare, ele pot fi administrate fără a se aplica restricțiile actuale. Așadar, administrarea acestor vaccinuri va fi benefică pentru crescători, deoarece ele vor reprezenta o povară mai mică și, în mod sigur, vor fi mai eficiente. Ele vor putea fi administrate într-o măsură mult mai mare.
<P>
Procedurile avansează foarte rapid în ceea ce privește această chestiune. Comisia pentru agricultură și-a desfășurat activitatea la puțin timp de la primirea proiectului legislativ de la Comisia Europeană și acum îi prezintă Parlamentului rezultatele obținute. Sperăm că se vor putea efectua vaccinări în masă, cu noul vaccin, în vara acestui an. Acesta este motivul pentru care au fost depuse amendamentele și acesta este motivul pentru care Parlamentul, în amendamentele sale la raportul pe care l-am depus, a inclus intervale de timp pentru adaptarea legislației statelor membre la cerințele directivei, astfel încât vaccinarea să se poată face anul acesta și să nu trebuiască să așteptăm până în sezonul următor.
<P>
Doresc să vă reamintesc controversele create în jurul acestui raport și al amendamentelor la directivă, cu privire la tabelele de corespondență propuse de către Comisie. Raportul susține introducerea obligației de includere a tabelelor de corespondență, care conțin informații privind transpunerea directivei în legislația națională și privind prevederile legale specifice care transpun prevederile directivei în legislația națională. Administrațiile anumitor state membre consideră că aceasta este o cerință birocratică, însă lucrurile trebuie văzute altfel. Grație introducerii acestei cerințe, legislația europeană va deveni mai transparentă. Cetățenilor le va fi mai ușor să verifice dacă o directivă a fost transpusă în legislația națională și în ce mod. Cred că aceasta este practica corectă. În ceea ce mă privește, aceasta este prima sau una dintre primele directive adoptate care introduc această cerință și cred că ea este justificată. Această practică ar trebui să devină uzuală pentru legislația UE.
<P>
Doresc să vă mulțumesc încă o dată pentru că mi-ați permis să prezint raportul și consider că vom reuși să îmbunătățim situația crescătorilor de animale, reducând totodată suferința animalelor din UE.
<SPEAKER ID="050" NAME="Maroš Šefčovič">
vicepreședinte al Comisiei. - Dle președinte, Comisia îi este recunoscătoare Parlamentului pentru sprijinirea propunerii de facilitare a vaccinării împotriva febrei catarale ovine și pentru recomandarea cu privire la această problemă extrem de importantă. Aș dori să îi mulțumesc în special raportorului, dl Wojciechowski, pentru devotamentul față de această cauză.
<P>
Febra catarală ovină îi îngrijorează mult pe toți fermierii din Uniunea Europeană. Până în anii 1990, febra catarală ovină era considerată o boală rară în UE, ea manifestându-se doar sporadic în sudul Europei. În ultimii ani, însă, s-au manifestat mai multe epidemii de febră catarală ovină, care au afectat multe state membre, inclusiv în centrul și nordul Europei, provocând pierderi semnificative la nivelul efectivului de animale și afectând comerțul cu animale vii.
<P>
În ultimii ani s-au înregistrat îmbunătățiri semnificative în ceea ce privește situația febrei catarale ovine la nivelul UE, în mare măsură, datorită campaniilor de vaccinare în masă, cofinanțate în mare parte de către Uniunea Europeană. UE a cofinanțat 150 de milioane de euro în 2008 și a alocat 120 de milioane de euro în 2009 și 100 de milioane de euro pentru următorii ani. Potrivit normelor actuale, vaccinarea este permisă numai în regiunile supuse anumitor restricții ca urmare a prezenței febrei catarale ovine. Amendamentele propuse la această directivă introduc posibilitatea utilizării de vaccinuri inactivate în toată Uniunea Europeană. Amendamentul ar permite o utilizare mai amplă a vaccinurilor preventive împotriva febrei catarale ovine și astfel, ar asigura un control sporit al bolii și ar reduce povara pe care aceasta o reprezintă pentru sectorul agricol.
<P>
Raportul Parlamentului este deosebit de oportun și de important pentru situația sănătății animalelor în Uniunea Europeană. Raportul recunoaște în mod corect necesitatea luării unor măsuri de urgență, pentru ca statele membre să aibă suficient timp să vaccineze animalele înainte de începerea următorului sezon de febră catarală ovină. Trebuie să nu uităm că, deși situația acestei boli s-a îmbunătățit semnificativ în ultimii ani, ea nu a fost eradicată. UE este supusă în continuare pericolului de noi epidemii de febră catarală ovină în viitor și este important ca statele membre să aibă șansa de a proteja animalele împotriva acestui virus. Statele membre trebuie să poată să își optimizeze programele de vaccinare, în vederea reducerii impactului viitoarelor epidemii de febră catarală ovină în Uniunea Europeană. Într-adevăr, o serie de state membre au indicat deja că doresc să pună în aplicare această măsură cât mai curând.
<P>
Raportorul se referă la problema extrem de dificilă a tabelelor de corespondență, care sunt foarte importante pentru a monitoriza transpunerea corectă și adecvată a legislației UE în sistemele juridice naționale. Această problemă datează de mult timp, iar în Parlament s-au purtat numeroase dezbateri cu privire la modalitatea de a controla și monitoriza transpunerea adecvată a legislației UE în sistemele juridice naționale. Putem observa că tabelele de corespondență sunt cel mai bun instrument în acest sens, ele monitorizând și asigurând transpunerea adecvată a legislației UE.
<P>
Totodată, suntem conștienți de faptul că, mai ales în condițiile unor probleme atât de urgente precum cea pe care o discutăm astăzi, trebuie să lucrăm din greu pentru a găsi o soluție între Parlament și Consiliu și a evita blocajele inutile. Sper că Consiliul va da dovadă de suficientă flexibilitate pentru ca această legislație să poată fi adoptată la timp, înainte de începerea sezonului de manifestare a febrei catarale ovine.
<SPEAKER ID="051" NAME="Elisabeth Jeggle" LANGUAGE="DE">
Dle președinte, dle comisar, doamnelor și domnilor, după cum s-a spus deja, propunerea de directivă privind vaccinarea împotriva febrei catarale ovine reprezintă un pas important în direcția eradicării acestei afecțiuni animale periculoase. Această boală afectează rumegătoarele precum bovinele, ovinele și caprinele. Ea poate conduce la moartea animalelor. Noile vaccinuri inactivate permit excluderea pericolului de infecție, astfel încât vaccinul se poate utiliza cu succes și în regiunile în care boala încă nu s-a manifestat.
<P>
Astfel, statele membre vor putea utiliza vaccinurile într-un mod mai eficace, reducând semnificativ povara suportată de sectorul agricol ca urmare a acestei boli. Noile vaccinuri permit combaterea afecțiunii la nivel extins, în mod definitiv și sper că statele membre și agricultorii vor profita de această șansă. Vaccinurile oferă o siguranță mai mare și reprezintă în mod indubitabil o ameliorare semnificativă a sănătății animalelor.
<P>
Cu cât reușim să stăpânim mai mult răspândirea febrei catarale ovine cu ajutorul noilor vaccinuri, cu atât vom avea mai multe șanse de a exporta animale în beneficiul economiei.
<P>
Pentru ca directiva să poată intra în vigoare și să se poată pune la dispoziție noile vaccinuri, este important să luăm rapid o decizie. Luni, Comisia pentru agricultură și dezvoltare rurală a transmis un semnal clar, prin adoptarea unanimă a acestui raport, iar Grupul Partidului Popular European (Creștin-Democrat) va proceda la fel în votul plenar de astăzi. Susțin solicitarea raportorului de a lăsa tabelele de corespondență în raport. La urma urmei, Europa nu poate lua decizii fără ca statele membre să ofere informații cu privire la modul de aplicare a acestora. De asemenea, doresc să îi transmit Consiliului că avem nevoie de această transparență pentru a consolida credibilitatea UE.
<P>
În final, aș dori să îi mulțumesc raportorului pentru activitatea sa deosebită și pentru cooperarea constructivă. Vă mulțumesc! Raportul va avea sprijinul nostru.
<SPEAKER ID="052" NAME="John Stuart Agnew" AFFILIATION="EFD">
Dle președinte, am o afirmație, nu o întrebare. Votul nu a fost unanim, fiindcă eu nu am votat pentru.
<SPEAKER ID="053" NAME="Sergio Gutiérrez Prieto" LANGUAGE="ES">
Dle președinte, febra catarală ovină a reprezentat o amenințare constantă pentru animalele din UE și, prin urmare, pentru sănătatea publică.
<P>
Până în prezent, se folosea un vaccin activat pentru combaterea acestei afecțiuni. Utilizarea unui astfel de vaccin impune restricționarea deplasării animalelor în anumite zone, pentru ca virusul să nu se răspândească la animalele neinfectate.
<P>
Utilizarea vaccinurilor și a vaccinării era, prin urmare, limitată la zonele unde se depistaseră anterior animale infectate. Aceste măsuri îi afectau pe fermieri, care sufereau din două motive: în primul rând, din cauza bolii și în al doilea rând, din cauza restricțiilor.
<P>
Se pare că toate aceste probleme pot fi evitate prin utilizarea unui nou vaccin inactivat care, pe lângă prevenirea potențialelor perturbări la nivelul pieței interne de animale, va permite și dezvoltarea unor strategii preventive noi și cuprinzătoare, pentru combaterea acestei afecțiuni, ceea ce este esențial.
<P>
Prin urmare, modificarea directivei în sensul permiterii utilizării acestui vaccin este esențială pentru industria creșterii animalelor. Trebuie să facem acest lucru cât mai curând.
<P>
Doamnelor și domnilor, respectarea Tratatelor, mai ales în ceea ce privește tabelele de corespondență, nu trebuie să reprezinte o scuză pentru amânarea intrării în vigoare a acestui regulament. O astfel de întârziere nu ar face altceva decât să le provoace și mai multe daune agricultorilor.
<SPEAKER ID="054" NAME="Marit Paulsen" LANGUAGE="SV">
Dle președinte, doresc să îi mulțumesc foarte mult dlui Wojciechowski pentru activitatea sa excelentă și eficientă. Antevorbitorii mei au explicat despre ce este vorba de fapt: despre un nou vaccin eficace. Aș dori, deci, să folosesc timpul pe care îl am la dispoziție pentru a sublinia faptul că aceasta este, poate, prima dovadă tangibilă a ceea ce se întâmplă în agricultura noastră atunci când clima suferă schimbări majore. În țara mea, Suedia, ideea unei boli a rumegătoarelor precum febra catarală ovină, era complet nerealistă în urmă cu patru sau cinci ani. Această boală se manifesta sporadic în sudul Europei. Astăzi, ea este o realitate și am avut parte de prima epidemie. Prin urmare, este foarte important să începem vaccinarea, însă este la fel de important să ne dăm seama, atunci când vorbim despre climă, mediu și viitor, că nu se vor schimba numai ariditatea și precipitațiile. O modificare majoră a climei va conduce și la alt tip de consecințe: epidemii și epizootie la nivelul oamenilor și animalelor. Trebuie să ținem cont de aceste aspecte atunci când discutăm, de exemplu, despre strategia Europa 2020. În ce direcție ne vom îndrepta? Trebuie să înțelegem acest lucru și în calitate de organism legislativ. Putem lua decizii doar pe baza cunoștințelor pe care le deținem astăzi, însă trebuie să avem flexibilitatea de a lua noi decizii atunci când vom dobândi noi cunoștințe și, în acest caz, noi vaccinuri.
<SPEAKER ID="055" NAME="James Nicholson">
în numele Grupului ECR. - Dle președinte, în primul rând aș dori să-i mulțumesc dlui Wojciechowski pentru rapiditatea cu care a putut prezenta acest raport în Parlament. Domnia sa a lucrat din greu la acest raport. Doresc să revin la problema tabelelor de corespondență. Comisarul a declarat că speră ca lucrurile să decurgă cum trebuie, însă trebuie să îi spun dlui comisar că speranțele nu sunt suficiente. Aceasta este o boală foarte gravă, iar la vară trebuie să o ținem sub control. Ea este transmisă de musculițe și trebuie ținută sub control vara aceasta.
<P>
Dl Wojciechowski s-a achitat de sarcini și nu poate fi învinuit sub nicio formă pentru întârziere. Ar fi deplorabil ca diversele conflicte de la Bruxelles sau birocrația excesivă să conducă la întârzieri. Trebuie să acționăm, fiindcă boala se transmite foarte repede și trebuie să putem vaccina în afara zonelor afectate. Doresc să vă reamintesc că, în multe situații, după cum au spus dl Wojciechowski și alți colegi, este mai bine să previi decât să tratezi. Cred că trebuie să acționăm și aș dori ca Comisia să ne asigure că birocrația nu ne va ține pe loc.
<SPEAKER ID="056" NAME="John Stuart Agnew">
în numele Grupului EFD. - Dle președinte, aceasta este o boală, iar agricultorii trebuie să ia decizii proprii în legătură cu aceasta, pe baza propriilor împrejurări specifice. Ca fermier din Marea Britanie, mă voi baza pe recomandarea sanitar-veterinară și nu pe opinia birocraților din alte țări. Apreciez sprijinul contribuabilului britanic care-mi finanțează vaccinurile și sunt frustrat că UE trebuie să fie implicată într-o oarecare măsură. Dumneavoastră ne-ați dat această boală. Vă rog nu agravați și mai mult situația.
<P>
Discutăm această chestiune acum, în ciuda asigurărilor că Tratatul de la Lisabona nu a constituit o schimbare fundamentală. Dacă astfel stau lucrurile, de ce atât de multe măsuri, mari și mici, ca aceasta, trebuie să fie reformulate pentru a fi în conformitate cu Tratatul privind funcționarea Uniunii Europene? Noi nu știm cum va fi rezolvată problema tabelelor de corespondență, iar acest subiect ilustrează perfect confuzia la care duce așa-numita procedură de codecizie. În timp ce guvernul britanic va petrece timpul necesar pentru a se conforma modului dumneavoastră de gândire, alte state membre pot vedea lucrurile foarte diferit.
<SPEAKER ID="057" NAME="Diane Dodds" AFFILIATION="NI">
Dle președinte, mulțumesc raportorului pentru acest raport. Deși în mare sunt în favoarea principiului de la baza acestui raport, aș dori să adaug că acest vaccin ar trebui să fie folosit numai în cazul în care autoritatea competentă identifică un risc semnificativ pentru populația de animale. În Irlanda de Nord, atât fermierii, cât și Departamentul pentru agricultură și dezvoltare rurală au lucrat extrem de intensiv pentru a menține Irlanda de Nord ca zonă liberă.
<P>
Este important ca atât Comisia, cât și Consiliul să recunoască statutul de zonă liberă în cadrul UE și să pună în aplicare măsuri de protecție pentru aceste zone. Cu toate acestea, tot mai rămâne un risc semnificativ ca boala să se răspândească în Europa și, prin urmare, cred că este necesar ca Irlanda de Nord să aibă capacitatea de a folosi vaccinuri. Este imperativ ca autoritatea competentă să monitorizeze mișcările și să impună interdicții comerciale în cazul în care este necesar să se oprească răspândirea febrei catarale ovine și bunele practici să fie urmate de toți cei implicați.
<P>
Este important ca toate statele membre să colaboreze în mod constructiv pentru a reduce riscul de răspândire a acestei boli și pentru a proteja industria de o epidemie majoră. Comunicarea dintre statele membre și Comisie este o parte vitală a monitorizării și controlului focarelor de boală. Eu una aș încuraja acest lucru.
<SPEAKER ID="058" NAME="Rareș-Lucian Niculescu" AFFILIATION="PPE">
Epidemiile, precum cele de febră catarală ovină, afectează grav crescătorii de animale, dar și consumatorii și economia europeană în general, prin mortalitatea animalelor și prin perturbarea comerțului.
<P>
Restricțiile în privința circulației animalelor lovesc puternic în resursele economice ale localităților sau regiunilor în care sunt instituite. În cazul unei campanii de vaccinare preventivă, de exemplu, în actualele condiții legislative, trebuie menținută o zonă de restricții, chiar dacă nu s-a înregistrat vreodată prezența febrei catarale. De aceea, măsura propusă de Comisie este una corectă și economic avantajoasă pentru producători și consumatori. În același timp, măsura este în concordanță cu principiul utilizării tuturor progreselor științifice în agricultură.
<P>
Remarc, de asemenea, contribuția importantă pe care fondurile europene au avut-o până în prezent la îmbunătățirea situației în ceea ce privește epidemiile de febră catarală ovină. Uniunea a cofinanțat campanii de vaccinare importante, cu 370 de milioane de euro în ultimii trei ani, așa cum a menționat și domnul comisar. Consider că ar trebui să continue cofinanțarea programelor de vaccinare și în anii următori, având în vedere eficiența acestora și noul cadru legislativ mult mai simplu pe marginea căruia dezbatem astăzi.
<SPEAKER ID="059" NAME="Paolo De Castro" AFFILIATION="S&amp;D">
(IT) Dle președinte, doamnelor și domnilor, în primul rând, aș dori să-i mulțumesc dlui Wojciechowski și tuturor raportorilor alternativi pentru munca depusă la acest raport, care vizează să facă mai flexibile normele privind vaccinarea împotriva febrei catarale ovine. Comisia pentru agricultură și dezvoltare rurală a depus toate eforturile pentru a aproba textul ca o chestiune de urgență, în scopul de a-i permite campaniei de vaccinare să meargă mai departe înainte de a veni vara.
<P>
Comisia Europeană a prezentat o propunere care nu a luat în considerare aprobarea Tratatului de la Lisabona. Cu alte cuvinte, a lăsat puterea decizională exclusiv Consiliului, excluzând total Parlamentul. După discuții intense, pentru care aș dori să-i mulțumesc Serviciului Juridic al Parlamentului European și Secretariatului Comisiei pentru agricultură și dezvoltare rurală, am reușit să ajungem la un acord pentru schimbarea temeiului juridic, în conformitate cu articolul 43 alineatul (2) din Tratat; cu alte cuvinte, în cadrul procedurii legislative ordinare.
<P>
Acum ne așteptăm ca și Consiliul să fie la fel de eficient în a accepta poziția noastră și include tabelele de corespondență, pentru a da un răspuns prompt crescătorilor europeni de animale.
<SPEAKER ID="060" NAME="Liam Aylward" AFFILIATION="ALDE">
Dle președinte, ca urmare a unei combinații de vaccinări și restricții privind circulația animalelor, numărul de focare de febră catarală ovină a scăzut în mod semnificativ în ultimii ani. Boala produce suferință intensă și moarte în rândul animalelor afectate și are un impact negativ măsurabil asupra economiei rurale și a comunității agricole. Salut măsurile care permit statelor membre să utilizeze vaccinarea cu virus inactivat împotriva febrei catarale ovine în zone neafectate de boală și îi mulțumesc raportorului pentru contribuția sa în acest domeniu.
<P>
Statele membre ar trebui să aibă flexibilitatea de a fi proactive și să se bazeze pe progresele tehnologice din producția de vaccinuri, reducând astfel povara asupra sectorului agricol cauzată de această boală și prevenind apariția acesteia fără a le nega statelor membre statutul de țări neafectate de boală, așa cum s-a întâmplat anterior. Vaccinarea reprezintă o măsură veterinară eficientă ca răspuns la febra catarală ovină care, atunci când este însoțită de măsuri suplimentare cum ar fi supravegherea, face ca eradicarea bolii în Europa să fie o posibilitate reală.
<P>
Vaccinarea în cadrul controlului și eradicării bolii va duce în cele din urmă la reducerea pierderilor economice și ar putea fi benefică zootehniei europene.
<SPEAKER ID="061" NAME="Julie Girling" AFFILIATION="ECR">
Dle președinte, mă bucur să spun că această legislație va oferi agricultorilor flexibilitate, posibilitatea de a alege și speranță.
<P>
De prea multă vreme, strategia noastră de vaccinare a fost ținută pe loc de faptul că nu am dezvoltat produse suficient de sofisticate pentru a permite vaccinarea animalelor din afara zonelor de excludere. A fi într-o zonă de excludere poate fi dezastruos pentru traiul unui fermier. Dezastruos poate fi și să nu-ți protejezi animalele de boli, mai ales de una atât de dăunătoare și virulentă ca febra catarală ovină. Dezvoltarea de noi vaccinuri, precum și modificările normelor cu care sper că Parlamentul va fi de acord astăzi îi vor permite Regatului Unit să treacă la statutul de țară neafectată de febra catarală ovină. Acesta va permite libera circulație a animalelor și va economisi bani în zonele rurale.
<P>
Cu toate acestea, este deosebit de important ca aceste norme să fie puse în vigoare cât mai curând posibil. Fermierii din West Country trebuie să fie în măsură să realizeze vaccinarea înainte de sfârșitul lunii mai pentru a se asigura că animalele sunt pe deplin protejate. Noi toți cei de aici înțelegem contextul luptei interinstituționale cu privire la tabelele de corespondență, dar pot să vă spun că agricultorii pe care îi reprezint nu-l înțeleg, iar ei se bazează pe noi, reprezentanții lor aleși, să soluționăm acest aspect pentru ei. Aceasta este o problemă urgentă, iar bunul simț trebuie să se impună. Haideți să progresăm în această privință acum, să fim de acord cu o cale rapidă de rezolvare a unor probleme urgente de acest tip, să ne descurcăm și să reușim să ne vaccinăm animalele.
<SPEAKER ID="062" NAME="Elisabeth Köstinger" AFFILIATION="PPE">
(DE) Dle președinte, febra catarală ovină este o epidemie animală care afectează rumegătoarele și care a provocat deja pagube mari peste tot în rândul efectivelor de animale și în sectorul de producție. De la izbucnirea epidemiei într-o serie de state membre în 2000, au fost cauzate daune economice considerabile. Ca întotdeauna, ori de câte ori apar pierderi economice, prejudiciul financiar afectează cel mai mult pe cei de la baza lanțului de producție. Mai presus de toate, s-a prăbușit comerțul înfloritor din domeniul zootehnic. În ciuda vaccinării, exporturile au fost complet paralizate în unele țări. Și în Austria, în zonele în care creșterea vitelor are o tradiție îndelungată, au fost amenințate sursele de venit ale multor fermieri.
<P>
Acum trebuie să ne angajăm să luăm măsuri preventive. Boala nu a fost eradicată și ar putea reapărea în orice moment. Trebuie să învățăm din experiență și să putem oferi asistență rapid. Ceea ce era adevărat acum zece ani nu se mai aplică acum. Vechea directivă cu privire la măsurile de combatere a febrei catarale ovine din 2000 trebuie îmbunătățită și actualizată.
<P>
Normele privind vaccinarea care s-au aplicat în acel moment trebuie să fie adaptate la evoluțiile tehnologice, în scopul de a combate mai eficient febra catarală ovină și de a reduce povara asupra agricultorilor. Normele de la acea vreme au fost gândite pentru utilizarea vaccinurilor vii atenuate, care erau singurele vaccinuri disponibile în momentul în care directiva a fost adoptată în urmă cu 10 ani. Vaccinurile de azi sunt mult mai avansate. Trebuie să ținem cont de acest lucru.
<P>
Salut acțiunea rapidă din partea Comisiei și a Parlamentului European și pledez în favoarea punerii în aplicare rapide a noii directive. Ca reprezentant al comunității agricole, știu cât de important este să gândim în termeni de ciclu anual. Luarea unei decizii rapide ne va permite să avem o hotărâre utilizabilă și uniformă până în toamnă, lucru care este în interesul statelor membre și, mai presus de toate, al crescătorilor de animale și al agricultorilor. Îi mulțumesc mult raportorului.
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Dle președinte, dle comisar, doamnelor și domnilor, nu am nicio obiecție reală la propunerile cu privire la această rezoluție legislativă și aș dori să felicit Comisia pentru această inițiativă, care urmărește să recunoască progresele științifice și să permită utilizarea vaccinurilor împotriva febrei catarale ovine în afara zonelor care fac obiectul unor restricții de circulație a animalelor, deoarece acest tip de vaccin nu prezintă niciun risc pentru circulația nedorită a virusului.
<P>
Aș dori, de asemenea, să felicit și să-mi exprim mulțumirile pentru activitatea desfășurată de raportorul pentru Comisia pentru agricultură și dezvoltare rurală, dl Wojciechowski, și președintelui acesteia, dl De Castro, care le-a permis Consiliului și Comisiei să ajungă la un acord rapid cu privire la temeiul juridic al prezentei propuneri. Prin urmare, spre deosebire de ceea ce s-a propus inițial, competențele legislative sunt împărtășite de către Parlamentul European și Consiliu în cadrul procedurii legislative ordinare introduse prin Tratatul de la Lisabona.
<P>
Comisia pentru agricultură și dezvoltare rurală a dezbătut și aprobat raportul său într-un interval scurt de timp, astfel încât să permită votului de astăzi să aibă loc și ca următorul pas spre un acord cu Consiliul să poată fi luat cât mai curând posibil și astfel, să permită noilor dispoziții ale prezentei directive să intre în vigoare. Aș dori, prin urmare, să-i solicit Consiliului să ajungă la un compromis cu poziția Comisiei și a Parlamentului, care sunt sigur că va fi aprobată astăzi cu o mare majoritate.
<SPEAKER ID="064" NAME="Horst Schnellhardt" AFFILIATION="PPE">
(DE) Dle președinte, doamnelor și domnilor, adaptarea normelor privind vaccinarea împotriva febrei catarale ovine este în conformitate cu noua politică de vaccinare a UE, așa cum este exprimată în cadrul strategiei în materie de sănătate animală 2007-2013, sub sloganul "Prevenirea este mai eficientă decât vindecarea”.
<P>
Este necesară o procedură mai flexibilă de vaccinare a animalelor dacă vrem să fim în măsură să combatem mai eficient epidemii precum febra catarală ovină și pentru a reduce impactul acestora asupra agriculturii. Fără îndoială, în cazul mai multor epidemii animale, ar fi de dorit o mai mare flexibilitate și o prevenire mai accentuată.
<P>
O politică strictă de nevaccinare, așa cum am avut mult timp în UE, nu mai este relevantă. Prin urmare, eu sunt de părere că facem ceea ce trebuie în acest caz. Aș dori, de asemenea, să o sprijin pe dna Paulsen, care a spus că trebuie să ne așteptăm să vedem și ce alte epidemii de animale apar în viitorul apropiat ca urmare a schimbărilor climatice. Acest lucru, în schimb, sugerează că avem nevoie de o strategie clară, iar aici, desigur, putem practica în mod corect acest lucru. În acest context, aș dori, de asemenea, să reamintesc faptul că nici în cadrul Comisiei nu ar mai trebui deschisă nicio altă discuție legată de eliminarea animalelor.
<P>
În cazul febrei catarale ovine, am beneficiat, desigur, de faptul că am sprijinit cercetarea, iar acum avem un vaccin cu virus inactivat și putem să efectuăm o vaccinare cuprinzătoare, lucru care anterior era foarte periculos și foarte dificil. Prin urmare, acum ne aflăm într-o situație nouă.
<P>
Aș dori, de asemenea, să-i mulțumesc raportorului pentru că a lucrat atât de repede. Experiența ne-a învățat să așteptăm primele semne de declanșare la sfârșitul verii și toamna. Prin urmare, țările trebuie să elaboreze strategii de vaccinare și să le și pună în aplicare.
<P>
Aș dori să-i spun dlui Agnew că dacă aveți un veterinar bun, atunci acesta va recomanda vaccinarea, pentru că asta este ceea ce doresc medicii veterinari pe care îi cunosc eu și este ceea ce am auzit în mod repetat în timpul discuțiilor.
<P>
Bineînțeles că nu astfel se sfârșește totul. Comisia trebuie să elaboreze normele de punere în aplicare și să le adapteze la noul proces, iar acest lucru trebuie făcut la fel de repede ca aici, în Parlament. Prin urmare, fac apel la Comisie să lucreze rapid, astfel încât să putem face acest progres științific utilizabil înainte de sfârșitul anului.
<SPEAKER ID="065" NAME="Marc Tarabella" AFFILIATION="S&amp;D">
(FR) Dle președinte, dle comisar, doamnelor și domnilor, îi sunt recunoscător colegului nostru deputat, dl Wojciechowski, pentru raportul său, care ne amintește de importanța unei legislații corespunzătoare în această chestiune.
<P>
Cu toate acestea, fie că vaccinul este viu atenuat sau inactivat, având în vedere stadiul actual al cunoștințelor noastre, testele de sânge nu ne permit să identificăm modul în care organismul patogen a intrat în sângele animalului, cu alte cuvinte, dacă acesta provine dintr-un vaccin sau din sălbăticie. De aceea, dacă nu se dezvoltă un vaccin inactivat marcat, adică un vaccin al cărui organism patogen are la origine un vaccin, va fi imposibil să se facă distincție între un animal vaccinat și un animal infectat cu virusul. Aceasta este totuși o condiție esențială dacă o regiune sau o țară urmează a fi declarate sigure față de orice contaminare. Prin urmare, există un mare risc ca țările care sunt protejate de orice contaminare să impună bariere comerciale între ele și țările care utilizează acest vaccin inactivat.
<P>
Prin urmare, Uniunea Europeană are datoria de a încuraja cercetarea în curs de desfășurare în vederea obținerii unui vaccin inactivat marcat, astfel încât să se asigure o mai mare biosecuritate în cadrul Uniunii, fapt care ne va permite să combinăm mai eficient abordările noastre în domeniul sănătății și comerțului.
<SPEAKER ID="066" NAME="Mairead McGuinness" AFFILIATION="PPE">
Dle președinte, merită să reținem comentariul comisarului conform căruia cazurile de febră catarală ovină sunt în scădere: de la 48 000 de cazuri în 2008 la 120 în 2010. Acestea fiind spuse, nu suntem încă siguri care va fi tendința în viitor, astfel încât dezvoltarea acestui vaccin inactivat și discutarea detaliilor tehnice în jurul utilizării acestuia sunt extrem de binevenite.
<P>
Ar fi fost util dacă era prezent și Consiliul în sala de ședințe pentru a putea aborda problema legată disponibilitatea sa de a oferi de fapt tabelele de corespondență, pe care Parlamentul și Comisia le consideră a fi esențiale. Este posibil ca în acest aspect, Consiliul să apele la noi destul de rapid. Prevenirea tuturor bolilor și a acesteia, în special, scoate în evidență creșterea animalelor, restricția mișcării animalelor, protecția împotriva vectorilor, precum și problema discutată în această dimineață, și anume, vaccinarea.
<SPEAKER ID="067" NAME="Oldřich Vlasák" AFFILIATION="ECR">
(CS) Dle președinte, problema cu folosirea vaccinului inactiv pentru vaccinări în afara zonei închise este reprezentată de faptul că animalele vor manifesta rezultate pozitive la testele serologice, iar pentru a stabili dacă animalele au fost vaccinate sau dacă sunt practic bolnave, va fi necesară efectuarea unui test virusologic, care este mai scump. Acest lucru va crea probleme în ceea ce privește comerțul și transferurile de animale. Având în vedere faptul că aceasta implică transpunerea directivei în legislația națională, din motive procedurale, data limită de 30 iunie 2011 va fi, de asemenea, irealistă. Personal, nici eu nu sunt de acord cu schimbarea datei de intrare în vigoare a directivei de la data anterioară de 20 pentru ziua următoare datei publicării sale. Ar trebui să înțelegem și faptul că întocmirea tabelelor de corespondență se va adăuga poverii administrative.
<SPEAKER ID="068" NAME="Giommaria Uggias" AFFILIATION="ALDE">
(IT) Dle președinte, doamnelor și domnilor, cred că facem progrese prin conștientizarea faptului că aceasta nu este o problemă legată de anumite zone ale Europei, Europei de Sud sau Africii de Nord. Cu toate acestea, opinia mea în legătură cu această măsură este pozitivă.
<P>
Aș dori să-l întreb pe dl Tarabella dacă domnia sa sau Comisia nu crede că ar trebui abordată imediat și problema serviciilor veterinare, pentru a putea fi o măsură care ar face posibilă eliminarea problemei pe întreg teritoriul Uniunii Europene.
<SPEAKER ID="069" NAME="Peter Jahr" AFFILIATION="PPE">
(DE) Dle președinte, îmbunătățirea regimului de vaccinare pentru febra catarală ovină este o chestiune extrem de importantă. Noile vaccinuri inactivate le permit producătorilor pentru prima dată să excludă riscul de infecție cu această boală potențial foarte periculoasă, pentru că vaccinurile pot fi folosite acum și în zonele în care nu a mai fost înregistrată febra catarală ovină. Având în vedere acest lucru, trebuie să subliniem în mod repetat faptul că agricultura, inclusiv exporturile de animale de reproducție, reprezintă un factor important în toate țările din Europa. Prin urmare, agricultorii, trebuie să fie capabili să profite de cele mai recente cunoștințe în materie de sănătate animală, care au fost utilizate pentru a dezvolta aceste vaccinuri.
<P>
Există două lucruri de care avem acum nevoie în special. În primul rând, avem nevoie de o soluție rapidă cu privire la practica din Uniunea Europeană. În al doilea rând, în opinia mea, avem în egală măsură nevoie urgentă de o obligație pentru măsurile introduse în statele membre care urmează să fie notificate, cu alte cuvinte, o obligație a statelor membre de a raporta Comisiei.
<SPEAKER ID="070" NAME="Maroš Šefčovič">
vicepreședinte al Comisiei. - Dle președinte, în primul rând, aș dori să-i mulțumesc Parlamentului pentru sprijinul său ferm în ceea ce privește această propunere și pentru recunoașterea caracterului urgent al subiectului în cauză, precum și a unor proceduri foarte rapide.
<P>
Mai mulți dintre dumneavoastră v-ați referit la problema tabelelor de corespondență. Aș dori doar să vă reamintesc că în ceea ce privește abordarea acestei probleme, Conferința președinților a oferit un nou impuls și i-a acordat o importanță mai mare, în special referitor la recunoașterea problemei de transpunere a legislației UE în legislația națională.
<P>
Aș dori să întreb dacă este într-adevăr atât de dificil ca statele membre să notifice Comisia cu privire la temeiul juridic pe baza căruia au transpus regulamentul UE în ordinea lor juridică națională. Este chiar atât de greu? Sunt sigur că, atunci când se gândesc cum să transpună legislația, ele trebuie să efectueze o anumită pregătire și să decidă modul în care intenționează să o transpună.
<P>
Cred că recunoaștem cu toții faptul - și am avut mai multe dezbateri pe această temă - că Uniunea Europeană suferă atunci când transpunerea legislației UE este neuniformă. Transpunerea incorectă ar putea avea efecte negative, mai ales cea legată de un aspect atât de important ca cel pe care îl discutăm astăzi.
<P>
În paralel, așa cum am spus în discursul meu de deschidere, aș sublinia faptul că, în mod clar, Comisia este împotriva întârzierilor inutile. Suntem pe deplin conștienți de urgența acestei chestiuni. Prin urmare, printr-o flexibilitate sporită și negocieri intense, sper să putem găsi o soluție la această problemă. Comisia va încerca să fie cât mai utilă posibil, astfel încât să putem adopta această legislație înainte de începerea sezonului pentru un potențial focar de febră catarală ovină.
<P>
În ceea ce privește disponibilitatea Comisiei de a pune în aplicare această măsură, aș dori să-i asigur pe dnii Schnellhardt și Uggias că, în ceea ce o privește, Comisia și-a îndeplinit rolul. Măsurile noastre de punere în aplicare sunt aproape finalizate. Avem nevoie ca prezenta propunere să fie aprobată de către legiuitor. Odată ce vom obține acest lucru, putem continua foarte repede.
<P>
Încă o dată, aș dori să-i mulțumesc raportorului nostru și Parlamentului pentru sprijinul său ferm pentru această măsură.
<SPEAKER ID="071" NAME="Janusz Wojciechowski" LANGUAGE="PL">
Dle președinte, aș dori să le mulțumesc tuturor deputaților care au luat parte la dezbatere și și-au exprimat sprijinul pentru raportul meu. Le mulțumesc tuturor raportorilor alternativi și membrilor Comisiei pentru agricultură, datorită cărora am putut să înaintăm atât de rapid și eficient cu raportul. Nu se întâmplă de multe ori să fie adoptat atât de unanim un document pozitiv, care în mod evident, are scopul de a îmbunătăți situația actuală.
<P>
În ceea ce privește tabelele de corespondență care au fost menționate în discuție ca o posibilă sursă de probleme, cred că ar fi dificil aici să simpatizăm cu organele administrative sau guvernele statelor membre. Crearea tabelelor și transmiterea acestora către Comisie nu va reprezenta o mare problemă. Însă este sigur că cetățenii care doresc să verifice dacă legislația propriului stat membru este în conformitate cu legislația Uniunii Europene vor avea probleme mai mari. Ei sunt cei care vor trebui să depună eforturi de cercetare în cazul în care nu există tabelele, așa cum a fost cazul până acum. De foarte multe ori este dificil să dezlegăm legislația UE. Cred și sper că acest instrument va fi disponibil pentru oricine este interesat, nu numai pentru Comisie, și că va fi un document ușor accesibil, care va fi disponibil atunci când este nevoie. Va fi, de asemenea, un document foarte util.
<P>
Fac apel la Consiliu să nu intre în dezacord în legătură cu tabelele de corespondență, iar dacă trebuie să o facă, nu în acest caz, pentru ca noile vaccinuri să poată intra în vigoare în acest sezon, cum este de dorit. Nu mai putem permite nicio întârziere, deoarece acest lucru ar compromite munca noastră rapidă și eficientă. Vă mulțumesc tuturor încă o dată pentru că ați colaborat la acest raport.
<SPEAKER ID="072" NAME="Președintele">
Dezbaterea a fost închisă.
<P>
Votarea va avea loc în scurt timp.
