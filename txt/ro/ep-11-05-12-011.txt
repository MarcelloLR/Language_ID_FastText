<CHAPTER ID="011">
Cleanup in Europe și Let's do it World 2012 (declarație scrisă)
<SPEAKER ID="118" NAME="Președinte">
Doamnelor și domnilor, declarația scrisă 0003/2011 depusă de dna Jordan Cizelj, dna Gomes, dna Lepage, dna Morkūnaitė-Mikulėnienși dl Tarand referitoare la inițiativa "Cleanup in Europe” și "Let's do it World” 2012 a întrunit semnăturile majorității membrilor care compun Parlamentul. În conformitate cu articolul 123, ea va fi transmisă destinatarilor și publicată în Textele adoptate ale prezentei ședințe, indicând numele semnatarilor. Din câte știu, dna Jordan Cizelj a dorit să spună ceva în această privință. Dnă Jordan Cizelj, aveți cuvântul.
<SPEAKER ID="119" NAME="Romana Jordan Cizelj" AFFILIATION="PPE">
(SL) Dle președinte, doamnelor și domnilor, doresc mai întâi să vă mulțumesc pentru sprijinul pe care l-ați acordat acestei declarații scrise. Prin această declarație, ne-am demonstrat angajamentul față de un mediu curat în acest An european al voluntariatului. Totuși, v-aș recomanda să nu vă opriți doar la această semnătură, ci să contribuiți la a ne asigura că anul viitor, în 2012, această acțiune, acțiunea de o zi pentru curățarea mediului nostru, devine un succes în cât mai multe țări cu putință, chiar în mai multe țări decât a fost cazul până în prezent, și, în acest fel, să susțineți grupurile ecologice din țările dvs.
<SPEAKER ID="120" NAME="Indrek Tarand" AFFILIATION="Verts/ALE">
Dle Președinte, doresc să le mulțumesc tuturor pentru că au susținut această inițiativă. Voi fi foarte concis. A fost o plăcere să lucrez sub supravegherea dnei Jordan Cizelj și în colaborare cu dna Gomes, dna Morkūnaitė-Mikulėnienși dna Lepage. Aceasta este o inițiativă veritabilă a cetățenilor și va demonstra felul în care cetățenii pot îndruma Europa spre un viitor mai bun.
<P>
Totuși, cunoscând controversa din jurul declarațiilor scrise și opiniile divergente cu privire la utilitatea acestora, aș dori să le cer scuze acelor deputați care s-au simțit jigniți de campania noastră și să repet promisiunea pe care i-am făcut-o președintelui subcomisiei mele, dl Danjean: Promit să nu mai inițiez o declarație scrisă pe durata acestui mandat parlamentar.
<P>
Sper că mă veți ajuta să-mi țin promisiunea și sper că ne vom întâlni din nou în Ziua acțiunii din 2012.
