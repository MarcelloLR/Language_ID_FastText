<CHAPTER ID="020">
Estimarea bugetului Parlamentului European pentru exerciţiul financiar 2010 (dezbatere)
<SPEAKER ID="155" NAME="Preşedinta">
Următorul punct pe ordinea de zi este raportul elaborat de domnul Maňka, în numele Comisiei pentru bugete, privind estimarea bugetului de venituri și cheltuieli al Parlamentului European pentru exercițiul financiar 2010.
<SPEAKER ID="156" NAME="Vladimír Maňka">
raportor. - (SK) În întrevederile mele cu Secretarul General al Parlamentului European, domnul Klaus Welle, am observat de la început eforturile pe care le-a făcut pentru a rezolva problemele existente. Îl felicit pentru încercarea sa de a optimiza munca administraţiei Parlamentului European, o instituţie care are 6000 de angajaţi. Am observat un angajament şi o abordare pozitivă similare în negocierile purtate cu reprezentanţii diverselor Direcţii Generale ale Parlamentului European.
<P>
În unele domenii au fost deja identificate posibilităţi de economisire şi au fost propuse îmbunătăţiri. Un exemplu în acest sens ar fi planul de acţiune al Direcţiei Generale Preşedinţie privind serviciile de securitate, care poate duce la economii de 2,6 milioane de euro pe an la Bruxelles, Strasbourg şi Luxemburg fără a avea un impact negativ asupra siguranţei şi protecţiei.
<P>
Majoritatea cheltuielilor şi proiectelor majore incluse în bugetul Parlamentului European sunt de natură multianuală. Cred cu tărie că dacă ameliorăm planificarea bugetară pe termen mediu şi creştem transparenţa acesteia vom avea rezultate eficiente. Doamnelor şi domnilor, raportul pe care îl prezint astăzi, care a fost aprobat de Comisia pentru bugete, demonstrează clar că am dori să lăsăm o mai mare libertate de mişcare noului Parlament. Dacă în Comisia pentru bugete am identificat posibilităţile de economisire sau am redus unele cheltuieli, nu am făcut acest lucru acum doar pentru a părea duri sau pentru a porni o luptă internă între administraţie şi Preşedinţie de o parte şi Comisia pentru bugete de cealaltă parte. Scopul nostru comun este să obţinem un rezumat profesionist şi complet al problemei şi pe baza acestuia să luăm decizia potrivită. În domeniul planificării de personal, Comisia pentru bugete ia în considerare propunerile şi schimbările în structura serviciilor şi a personalului propuse de Preşedinţie. Când vom avea un rezumat al tuturor cerinţelor care se ivesc din studii, Comisia va fi gata să examineze cu atenţie toate cerinţele.
<P>
Săptămâna trecută am avut o întrevedere cu secretarul de stat din Ministerul de Finanţe suedez, domnul Hans Lindblad, care va reprezenta Preşedinţia suedeză a UE în domeniul finanţelor, precum şi cu oficiali ai reprezentanţei permanente a Suediei la Bruxelles şi ai Ministerului de Finanţe suedez. Mi s-a promis o colaborare strânsă pentru raţionalizarea bugetelor instituţiilor europene. Reprezentanţii preşedinţiei suedeze au pus accentul pe politica imobiliară, care este şi una dintre priorităţile noastre. Achiziţionarea sau închirierea clădirilor reprezintă unul dintre principalele costuri administrative ale instituţiilor UE. În urmă cu mai puţin de trei ani, instituţiile foloseau un spaţiu total de peste 2 milioane de kilometri pătraţi. Am decis aşadar că este nevoie de o politică comună în domeniul imobiliar, de o mai bună cooperare interinstituţională, de o mai bună coordonare a planificării, de o analiză pentru consolidarea spaţiilor de birouri în unele sectoare şi de o mai bună utilizare a licitaţiilor publice. Aş dori aşadar să salut promisiunea făcută de către domnul Secretar General că după alegeri va înainta rapid o propunere de strategie imobiliară pe termen mediu, astfel încât aceasta să fie disponibilă deputaţilor europeni înainte de prima lectură din toamnă pentru ca aceştia să poată aproba deciziile bugetare.
<P>
Putem realiza economii anuale de milioane de euro printr-o mai bună cooperare între instituţiile europene. Cred că în colaborare cu grupul de lucru interinstituţional pentru multilingvism vom putea să utilizăm mai bine capacităţile disponibile în acest domeniu. Anul viitor studiul privind programului de traducere Euramis ar trebui să fie gata, iar utilizarea completă şi automată a acestuia va constitui probabil o adevărată revoluţie în domeniul traducerilor şi în cooperarea în domeniul traducerilor. Cred cu tărie că acest program va aduce o mai mare eficienţă şi ne va permite să facem economii în acest domeniu în următorii doi ani, reducând dependenţa de serviciile externe.
<SPEAKER ID="157" NAME="Margaritis Schinas" LANGUAGE="EL">
Doamnă preşedintă, decidem astăzi bugetul Parlamentului pentru 2010, într-un moment crucial marcat, în primul rând, de ceea ce sperăm că va aduce intrarea în vigoare a Tratatului de la Lisabona; în al doilea rând, de criza economică majoră care a lovit economia europeană şi, în al treilea rând, de noile regulamente pentru deputaţi şi asistenţi. Toate aceste elemente sunt parte integrantă din bugetul Parlamentului European pentru 2010 şi cred că, în calitatea noastră de deputaţi, trebuie să ne poziţionăm corect faţă de aceşti parametri, nu cu experimente, excentricităţi şi cheltuieli inutile, ci în mod raţional şi în conformitate cu criteriile pe care societatea însăşi le aşteaptă de la noi.
<P>
Cred aşadar că marcăm un nou început deoarece, în plină criză, Parlamentul European dă un bun exemplu menţinându-şi cheltuielile pentru 2010 la un nivel foarte realist, aş spune chiar scăzut. Ne menţinem bugetul sub limita de credite de 20% pentru costuri administrative. Am redus bugetul pentru 2010 cu 6,5 milioane de euro faţă de estimările iniţiale ale Biroului şi, dacă analizăm cifrele generale în comparaţie cu bugetul de anul trecut, putem vedea că, în ciuda noilor cerinţe impuse de noile regulamente pentru deputaţi şi asistenţi, înregistrăm o creştere de sub 4%, pe care o consider foarte rezonabilă.
<P>
Grupul Partidului Popular European (Creştin-Democrat) şi al Democraţilor Europeni, pentru care am onoarea să fiu raportoare pentru această problemă, a stabilit un obiectiv major pentru bugetul pe 2010 la începutul procedurii. Dorim să concentrăm resursele Parlamentului în sectoarele pentru care acesta are cu adevărat competenţă şi putere, şi anume sectoarele legate de legislaţie. Vrem să nu mai existe armate de oameni care să se ocupe de lucruri pentru care Parlamentul nu are niciun cuvânt de spus şi să punem capăt situaţiei în care există puţini oameni şi resurse în domeniile în care Parlamentul poate într-adevăr să schimbe ceva prin legislaţie. Credem aşadar, şi vom dezbate din nou acest lucru în prima lectură, că cheltuielile iniţiale reflectă această prioritate şi suntem de acord cu accentul pus de domnul raportor pe multilingvism şi sectorul imobiliar, probleme cărora le-am acordat întotdeauna prioritate maximă, dar în ceea ce priveşte accentul pe legislaţie.
<P>
Aş dori să termin aşa cum am început, spunând că nu este momentul pentru excentricităţi şi cheltuieli inutile. Este momentul să strângem cureaua, să dăm dovadă de seriozitate şi să ne concentrăm asupra necesităţilor. În ceea ce priveşte cele trei programe multianuale majore, Web TV, Muzeul de Istorie Europeană şi Centrul pentru Vizitatori în special, dorim să oferim garanţii pentru progresul acestora, astfel încât bugetul pentru 2010 să poată continua să sprijine aceste proiecte, dar întotdeauna pe baza unei filosofii de control adecvat, serios şi atent.
<SPEAKER ID="158" NAME="Zbigniew Krzysztof Kuźmiuk" LANGUAGE="PL">
Doamnă preşedintă, vorbind în cadrul dezbaterii privind estimarea bugetului de venituri și cheltuieli al Parlamentului European pentru exercițiul financiar 2010 în numele Grupului Uniunea pentru Europa Naţiunilor, aş dori să atrag atenţia asupra a trei aspecte. În primul rând, ar trebui să sprijinim propunerea domnului raportor de a adopta pentru moment proiectul de raport privind estimarea bugetului de venituri și cheltuieli al Parlamentului European pentru exercițiul financiar 2010 în forma în care acesta a fost adoptat de Biroul Parlamentului European în luna aprilie a acestui an. Deciziile bugetare finale ar trebui lăsate următorului Parlament, încredinţându-i acestuia analiza anumitor posturi bugetare în septembrie 2009.
<P>
În al doilea rând, ar trebui, de asemenea, să evaluăm pozitiv faptul că estimarea adoptată în prezent prevăd o creştere a cheltuielilor de numai 2,72%, ceea ce înseamnă că în acest moment creşterea de 4% propusă iniţial nu va fi necesară, şi totodată că noul Parlament va avea o mare libertate de mişcare în acest domeniu în toamnă.
<P>
În al treilea şi ultimul rând, aş dori să-mi exprim sprijinul pentru propunerea domnului raportor în domeniul multilingvismului, şi în special pentru a asigura accesul egal al tuturor deputaţilor europeni la servicii de traducere şi interpretare. Merită, de asemenea, sprijinite toate propunerile privind tehnologia informaţiei şi comunicaţiilor pentru Parlament, şi în special planurile care să permită cea mai bună utilizare a acestor resurse.
<SPEAKER ID="159" NAME="Vladimír Maňka">
raportor. - (SK) Aş dori să închei dezbaterea de azi prin a le mulţumi celor doi colegi care au luat cuvântul pentru opiniile pe care ni le-au împărtăşit. Aş dori, de asemenea, să mulţumesc reprezentanţilor tuturor instituţiilor, inclusiv reprezentaţilor Parlamentului European, cu care am purtat numeroase discuţii pe parcursul ultimelor trei luni cu privire la pregătirea bugetelor. Aş dori să-i mulţumesc preşedintelui Comisiei pentru bugete, domnul Böge, raportorilor alternativi şi coordonatorilor grupurilor politice, colegilor mei şi consilierilor şi personalului Comisiei pentru buget care au luat parte la majoritatea discuţiilor. Datorită dumneavoastră am reuşit să găsim o abordare comună şi o soluţie comună în majoritatea cazurilor.
<P>
Din cauza alegerilor pentru Parlamentul European de la începutul lunii iunie, am avut puţin timp la dispoziţie pentru pregătirea şi discutarea propunerilor bugetare, şi încă şi mai puţin timp pentru a ajunge la un compromis. În ciuda acestui fapt am reuşit să facem compromisurile necesare şi pot spune acum că rezultatele cooperării noastre vor avea un efect pozitiv asupra modului de lucru al Parlamentului European. Între timp, în pregătirile pentru bugetul pe 2010 vedem cele mai mari schimbări în structurile Parlamentului European din ultimii 10-12 ani. Este o mare provocare pentru administraţia Parlamentului European şi pentru noi toţi. Cred că la sfârşitul anului vom putea spune că împreună am pregătit terenul pentru o mai mare eficienţă în munca Parlamentului European, precum şi în cea a altor instituţii europene.
<SPEAKER ID="160" NAME="Preşedinta">
Dezbaterea este închisă.
<P>
Votul va avea loc marţi, 5 mai 2009.
