<CHAPTER ID="019">
Combustibilul nuclear uzat și deșeurile radioactive (dezbatere
<SPEAKER ID="250" NAME="Președintă">
Următorul punct pe ordinea de zi este raportul elaborat de dna Romana Jordan Cizelj, în numele Comisiei pentru industrie, cercetare și energie, referitor la propunerea de directivă a Consiliului privind gestionarea combustibilului nuclear uzat și a deșeurilor radioactive - C7-0387/2010 - 2010/0306(NLE)].
<SPEAKER ID="251" NAME="Romana Jordan Cizelj" LANGUAGE="SL">
Dnă președintă, abordăm o propunere legislativă cu ajutorul căreia vom introduce, pentru prima dată, standarde europene privind gestionarea deșeurilor radioactive și a combustibilului nuclear uzat. Au trecut doi ani de la adoptarea unei directive privind siguranța nucleară și de atunci, o atenție deosebită a fost acordată funcționării în condiții de siguranță a centralelor nucleare.
<P>
De asemenea, Parlamentul European a solicitat, de mai multe ori, o directivă privind gestionarea deșeurilor radioactive și a combustibilului nuclear uzat. Evenimentele de la Fukushima au demonstrat că am avut dreptate să procedăm astfel, deoarece combustibilul nuclear uzat stocat într-un bazin temporar ar putea, de asemenea, să reprezinte un risc care poate fi prevenit prin măsuri corespunzătoare. Comisia pentru industrie, cercetare și energie (ITRE) este în favoarea ideii unei directive europene, dar ne dorim să fie mult mai riguroasă pe alocuri. În raportul nostru, am acordat atenție aspectelor tehnologice, furnizării de resurse financiare și resurse umane și organismelor de reglementare independente, puternice și competente.
<P>
Permiteți-mi să vă ofer puțin mai multe detalii privind poziția noastră. Și cele mai bune idei, indiferent cât de mult ar fi de dorit, nu vor putea deveni realitate dacă nu sunt suficient finanțate. În cadrul ITRE, am consolidat, în principal, solicitările de finanțare. Pentru noi, nu este suficient ca aceste resurse să fie doar adecvate și disponibile. La nivel politic, trebuie să ne asigurăm că aceste două cerințe sunt puse în aplicare și, prin urmare, noi sprijinim creșterea transparenței și a supravegherii resurselor financiare. De asemenea, introducem o cerință ca fondurile să fie utilizate pentru un anumit scop.
<P>
De asemenea, am confirmat punerea în aplicare a principiului "poluatorul plătește”, pe care îl consider una din solicitările-cheie ale Parlamentului European. De asemenea, am răspuns la preocupările publicului referitoare la siguranța combustibilului nuclear eliminat și am susținut principiul reversibilității. Am adoptat poziția conform căreia combustibilul nuclear uzat trebuie controlat. Cu toate acestea, din motive tehnice sau în cazul noilor soluții tehnologice, acest tip de combustibil ar putea fi extras, procesat sau reciclat și reutilizat.
<P>
Am înăsprit în mod considerabil cerințele de transparență și am stabilit detaliile referitoare la participarea publicului, informațiile care trebuie oferite publicului, metodele de comunicare și participarea la proceduri. În acest context, am făcut referire la Convenția de la Aarhus. Comisia noastră este de acord cu cooperarea regională. Totuși, pentru a ne asigura că această cooperare regională nu servește drept scuză pentru amânarea deciziilor, am adăugat o serie întreagă de cerințe pe care ar trebui să le îndeplinească o astfel de cooperare.
<P>
Am acordat o atenție deosebită protecției lucrătorilor care manevrează combustibilul nuclear uzat și deșeurile radioactive, în conformitate cu principiul ALARA (cât mai sigure și cât mai reduse posibil) care stabilește, în practică, necesitatea educației și formării profesionale, precum și necesitatea dezvoltării competențelor științifice și tehnologice.
<P>
Aș dori, în mod special, să subliniez poziția noastră cu privire la exportul deșeurilor radioactive. Îndrăznesc să afirm că niciun singur membru al comisiei nu are o atitudine de tip NIMBY (not in my backyard - "nu în curtea mea”). Nu suntem de acord cu gestionarea iresponsabilă și ne dorim ca deșeurile radioactive să fie eliminate în condiții de siguranță. Pe de altă parte, știm că există excepții unde exportul este permis. Prin urmare, am susținut amendamentul care permite exporturile către țările care funcționează pe baza acelorași principii pe care le vom introduce în UE prin intermediul acestei directive. De exemplu, nu ar trebui să exportăm deșeuri radioactive către țări care nu au instalații de depozitare finală. Am depus, de asemenea, un amendament în care solicităm Comisiei Europene ca, odată cu finalizarea evaluărilor inter pares, să evalueze conceptul de gestionare a deșeurilor radioactive și a combustibilului nuclear uzat. O atenție deosebită trebuie acordată principiului reversibilității și cerințelor privind exportul.
<P>
Doamnelor și domnilor, Parlamentul European are rol consultativ potrivit Tratatului Euratom. Am depus numeroase eforturi și aș dori să cred că munca noastră nu va fi în van. Prin urmare, îmi doresc ca poziția noastră să fie respectată de Comisia Europeană și Consiliu și vă solicit, pe parcursul acestei dezbateri, să sprijiniți pozițiile adoptate de către ITRE.
<SPEAKER ID="252" NAME="Günther Oettinger">
membru al Comisiei. - (DE) Dnă președintă, onorabili deputați, astăzi discutăm despre o propunere a Comisiei referitoare la un subiect de interes pentru Europa și care se află a doua oară pe ordinea de zi a Parlamentului. Propunerea inițială a Comisiei nu a fost adoptată nici în anul 2003, nici în anul 2004. Considerăm că este rezonabil și recomandabil la nivel European să aplicăm cele mai înalte standarde de siguranță pentru utilizarea energiei nucleare, indiferent de scopul utilizării, și pentru gestionarea deșeurilor nucleare.
<P>
Aș dori să îi mulțumesc dnei Jordan Cizelj pentru raportul său cuprinzător și pentru activitatea sa din ultimele câteva săptămâni. De asemenea, aș dori să le mulțumesc raportorilor alternativi ai Comisiei pentru industrie, cercetare și energie și ai altor comisii. Funcționarii mei m-au informat că ați elaborat un raport foarte competent și bazat pe realitate. Avem plăcerea de a susține aspectele esențiale ale propunerii Comisiei, care intenționează să devină un element important în dezvoltarea, la cel mai înalt nivel posibil, a unui sistem de siguranță juridic și de reglementare cuprinzător, pe plan european.
<P>
Sunt încântat că sunteți de acord în mod fundamental cu conceptul cadrului juridic european și că susțineți propunerile noastre privind responsabilitatea pentru programele naționale, metode clare de lucru, cerințe financiare și de timp, informații și implicarea deplină a publicului general într-un stadiu incipient, în fiecare proces național de punere în aplicare.
<P>
Dorim să conlucrăm pentru a ne asigura că avem dovezi detaliate și fiabile privind rutele de gestionare a deșeurilor și siguranța acestora, în special dacă acestea sunt stocate perioade mari de timp.
<P>
Considerăm că majoritatea propunerilor pe care le-ați elaborat sunt bine documentate. Acestea sprijină și consolidează abordarea Comisiei.
<P>
Aș dori să fac câteva observații suplimentare referitoare la patru domenii specifice.
<P>
În primul rând, principiul de bază este că noi nu ne dorim să reglementăm fiecare detaliu al conceptului fundamental al subsidiarității. Poziția inițială a tuturor statelor membre este diferită. Dorim să punem în aplicare un cadru juridic european. În proiectul documentului sunt incluse aspectele esențiale importante pentru siguranță și standardizare. De exemplu, am lăsat o marjă de manevră privind tipul de participare a publicului, educația și formarea profesională a angajaților și managerilor, precum și detaliile modelelor financiare - nu calitatea finanțării - și lăsăm deliberat deschisă reglementarea instalațiilor de depozitare finală construite și/sau exploatate în comun de mai multe state membre. După caz, putem elabora recomandări în acest domeniu, dacă trebuie să fim mai exacți, ulterior în cadrul procesului.
<P>
Cu toate acestea, sunt sigur că această propunere nu va fi ultima care urmează să fie depusă în următorii 20 de ani. Cred că în următorii doi până la cinci ani, va trebui să adăugăm sau să modificăm conținutul pe parcursul procesului de punere în aplicare. De aceea, Comisia vă oferă în mod explicit tuturor oportunitatea de a revizui directiva la momentul oportun, astfel încât să putem învăța din experiență și să îmbunătățim și mai mult această directivă.
<P>
În al doilea rând, dacă analizăm problema reversibilității deșeurilor și a elementelor de combustibil depozitat, principiul este că fiecare instalație de depozitare trebuie să fie adecvată și sigură pentru depozitare finală permanentă, din punct de vedere geologic și tehnic, în ceea ce privește construcția în cauză. Cu toate acestea, suntem conștienți că va exista o evoluție în domeniul cercetării și științei. În prezent, există așteptări tot mai mari ca în viitorul previzibil, în următoarele câteva decenii, evoluțiile din timpul primei sau al celei de-a doua generații de oameni de știință ne vor permite să reciclăm sau să stocăm deșeurile mult mai eficient decât astăzi. De aceea, credem că opțiunea reversibilității și, în același timp, accesul constant și securitatea sunt aspecte la fel de importante și ne dorim să putem să le includem în legislația națională și, poate, să le explicăm mai bine în preambul.
<P>
În al treilea rând, susținem în mod special opiniile raportorului privind importanța unei finanțări adecvate a programelor naționale de gestionare a deșeurilor. Din acest motiv, propunerea Comisiei include cerințe importante referitoare la finanțare, al căror scop este să se asigure că nu impunem o povară excesivă generațiilor viitoare. Prin urmare, dorim să garantăm că finanțarea corespunzătoare este pusă la dispoziție la momentul potrivit și în conformitate cu principiul "poluatorul plătește”, că programele naționale includ previziuni detaliate și fiabile privind costurile și că angajaților și populației în ansamblu le sunt oferite informații despre toate aspectele referitoare la gestionarea deșeurilor. Este important ca finanțarea să fie, de asemenea, transparentă.
<P>
De asemenea, susținem propunerile conform cărora finanțarea gestionării deșeurilor trebuie garantată în mod corespunzător, perioade lungi de timp. Vom prezenta aceste propuneri Consiliului în numele dvs.
<P>
Ultimul meu comentariu se referă la exporturi. Principiul de bază al propunerii noastre este acela că fiecare stat membru, după caz, indiferent câte centrale nucleare are și ce volum de deșeuri are de obicei de procesat, deoarece fiecare stat membru are deșeuri nucleare de la dispozitivele medicale și din cercetarea industrială, chiar dacă nu are centrale nucleare, trebuie să își asume responsabilitatea pentru îndeplinirea sarcinilor sale și, de asemenea, să încheie acorduri bilaterale și să elaboreze soluții împreună cu alte state membre. În principiu, exporturile către țările terțe nu sunt în interesul Europei.
<P>
În țara mea de origine, Germania, în perioada anilor 1970 și 1980, a fost exportată o cantitate mare de deșeuri periculoase către fosta Republică Democrată Germană și în Europa de Est și a fost depozitată aici în schimbul unei plăți pentru instalații care nu au fost nici măcar aproape de îndeplinirea standardelor de la momentul respectiv și care nu au oferit cea mai bună protecție posibilă pentru mediu și pentru populație. De asemenea, aceasta reprezintă o îngrijorare în acest caz. Din acest motiv, noi, cei din Comisie, ne pregătim să adoptăm toate soluțiile restrictive posibile, inclusiv interdicțiile de export și restricțiile la export. Dorim să invităm Parlamentul să nu susțină deschiderea acestui domeniu, dar să susțină o soluție restrictivă. Acest lucru ne va facilita posibilitatea de a ne asigura că la sfârșitul procedurii Consiliul nu va atenua restricțiile la export.
<P>
Aș dori să vă mulțumesc foarte mult pentru sprijinul dvs. constructiv de astăzi. Sunt sigur că în următorii ani vom discuta din nou acest subiect în Parlament cu scopul de a extinde și de a îmbunătăți această primă directivă.
<SPEAKER ID="253" NAME="Jean Lambert">
raportoare pentru aviz a Comisiei pentru ocuparea forței de muncă și afaceri sociale. - Dnă președintă, să sperăm că atunci când vom reanaliza această directivă, o vom realiza pe o bază juridică diferită.
<P>
Comisia noastră a considerat că baza juridică ar trebui să fie articolul 153 al tratatului, deoarece această problemă se referă în mod direct la sănătate și siguranță. De asemenea, am subliniat importanța furnizării de informații și a unei consultări reale a lucrătorilor cu privire la documentația de securitate și la evaluările privind securitatea, nu doar pentru amplasamentele în care se gestionează combustibilul uzat și deșeurile radioactive, ci și cu privire la modul în care acestea ar trebui transportate, precum și necesitatea unui regim de inspecție riguros și eficient, cu aplicarea de sancțiuni, care să fie eficiente, disuasive și proporționale.
<P>
De asemenea, dorim să ne convingem că toți deținătorii de autorizații asigură pregătirea temeinică și continuă a tuturor celor care sunt implicați în administrarea acestor substanțe, inclusiv subcontractanții - potențial o verigă slabă în lanțul de siguranță - lucrătorii ocazionali și orice alte persoane care lucrează în amplasament, indiferent de poziția pe care o ocupă. În plus, am luat în considerare faptul că nu a existat nicio separare avantajoasă a deșeurilor civile de cele militare, dat fiind faptul că în prezent civilii ar putea manipula ușor deșeurile militare.
<SPEAKER ID="254" NAME="Pavel Poc" LANGUAGE="CS">
Dnă președintă, aș dori să adresez sincerele mele felicitări raportoarei privind rezultatul activității sale. În calitate de raportor pentru aviz al Comisiei pentru mediu, sănătate publică și siguranță alimentară, mi s-a oferit posibilitatea de a experimenta direct modul în care propunerea tehnică a devenit peste noapte un subiect extrem de politic și, prin urmare, aș dori, de asemenea, să le mulțumesc tuturor colegilor mei deputați care au reușit să mențină o abordare obiectivă, chiar și sub presiunea din urma dezastrului din Japonia. În special, aș dori să îi mulțumesc raportorului alternativ al Comisiei pentru mediu, sănătate publică și siguranță alimentară pentru că a contribuit la asigurarea unei opinii de o asemenea înaltă calitate a Comisiei.
<P>
Cred că directiva va stabili un cadru juridic în Uniunea europeană pentru gestionarea combustibilului uzat și a deșeurilor radioactive și va deveni o parte integrantă a legislației UE, garantând utilizarea în condiții de siguranță a energiei nucleare în acele state membre care o păstrează în mixul lor energetic. Printre altele, apreciez foarte mult solicitarea adresată statelor membre de a asigura fonduri suficiente pentru cheltuielile asociate gestionării combustibilului uzat. Eu însumi am vizitat mai multe instalații de depozitare a deșeurilor radioactive și cred cu fermitate că un deficit de finanțare ar putea conduce în mod direct la situația în care acestea sunt mai puțin sigure; este ceea ce ar trebui să prevenim în Europa.
<SPEAKER ID="255" NAME="Edit Herczog" LANGUAGE="HU">
Dnă președintă, salut acest raport în numele Grupului Alianței Progresiste a Socialiștilor și Democraților din Parlamentul European. Reprezintă rezultatul unor lungi dezbateri, consultări și negocieri și mâine îl vom susține în unanimitate. De 60 de ani folosim tehnologia nucleară pentru producerea energiei, fabricarea produselor farmaceutice și pentru alimentarea submarinelor și a spărgătoarelor de gheață. Și în ultimii 60 de ani nu am reușit să găsim soluții eficiente pentru gestionarea și depozitarea pe termen lung a deșeurilor periculoase. Sprijinim această directivă, chiar dacă nu suntem de acord cu toate elementele sale, deoarece reduce obstacolele politice și stabilește independența și condițiile financiare necesare. Deși avem opinii diferite referitoare la producerea de energie, cu toții suntem de acord că, pe baza principiului "poluatorul plătește”, deșeurile produse în Uniunea Europeană trebuie să fie depozitate în UE, chiar dacă reprocesarea are loc într-o țară terță. Susținem inițiativa de a reduce la minimum a cantităților de deșeuri și, în cazul în care rezultatele cercetării și dezvoltării permit, de a efectua reciclări suplimentare, deoarece principiul reversibilității este foarte important pentru noi.
<P>
De asemenea, considerăm extrem de important să luăm în considerare factorul uman. Este absolut necesar să asigurăm factorul uman, iar siguranța angajaților este strâns legată de acest lucru și trebuie să reprezinte o prioritate pe parcursul depozitării deșeurilor. Cu toate acestea, considerăm, de asemenea, important să menționăm că baza juridică actuală nu oferă soluții europene suficiente, deoarece nu avem drept de codecizie. De aceea, credem că este important să elaborăm o nouă bază juridică în viitor. În final, Europa trebuie să fie un lider atât în privința reglementărilor, cât și a construirii de instalații de depozitare. Numai în acest mod putem da un exemplu pentru restul lumii.
<SPEAKER ID="256" NAME="Fiona Hall">
în numele Grupului ALDE. - Dnă președintă, deșeurile nucleare reprezintă o problemă pe care trebuie să o rezolvăm. Chiar dacă mâine s-ar închide toate reactoarele nucleare, tot s-ar moșteni o cantitate mare de deșeuri rezultate din generarea de energie nucleară timp de jumătate de secol și dintr-o serie de alte activități. Din moment ce nu putem să ne dorim doar să nu mai existe, trebuie să ne confruntăm cu deșeurile nucleare în cel mai responsabil mod cu putință. Acest lucru presupune să ne asigurăm că deșeurile radioactive rămân sub controlul și examinarea UE.
<P>
Odată ce deșeurile nucleare depășesc granițele europene, nu putem garanta modul în care sunt gestionate. Din acest motiv, Grupul ALDE susține cu tărie poziția comisarului și insistă asupra menținerii situației actuale. Trebuie interzis exportul deșeurilor radioactive către țări terțe.
<P>
O problemă deosebită legată de deșeurile nucleare este însăși perioada de timp în care acestea reprezintă un pericol. Acum zece mii de ani trăiam în peșteri. Cum putem știi cum va arăta societatea umană și planeta Pământ peste zece mii de ani?
<P>
Din acest motiv, trebuie să adaptăm deciziile pe care le adoptăm astăzi exigențelor viitoare. În prezent, stocarea geologică a deșeurilor nucleare, în general, pare să fie cea mai puțin gravă opțiune, dar progresele științifice ar putea arăta că această concluzie este complet eronată. Prin urmare, salut observațiile dlui comisar referitoare la acest aspect. De aceea, inclusiv clauza de revizuire din această directivă are simț practic.
<P>
În încheiere, trebuie să subliniez, așa cum au făcut mai mulți colegi înaintea mea, cât de absurd este că Parlamentul European este doar consultat și nu are un cuvânt hotărâtor cu privire la această directivă, de care depinde siguranța atât de multor generații viitoare.
<SPEAKER ID="257" NAME="Evžen Tošenovský" LANGUAGE="CS">
Dnă președintă, în calitate de raportor alternativ pentru conservatorii și reformiștii europeni, aș dori să aplaud raportul dnei Jordan Cizelj. Acest raport a fost elaborat în timpul unor dezbateri foarte complexe și chiar isterice, ca urmare a dezastrului natural din Japonia și a impactului acestui dezastru asupra centralelor nucleare.
<P>
În urma mai multor dezbateri, am reușit să menținem o abordare rațională cu privire la gestionarea deșeurilor radioactive. Este evident că trebuie să depunem eforturi pentru a garanta siguranță maximă la gestionarea deșeurilor radioactive și, prin urmare, raportul pune accent pe obligația de a informa și de a fi sinceri cu privire la aceste activități, astfel încât încrederea publicului să crească. Toate aceste activități trebuie să fie supuse unor controale stricte în conformitate cu standardele internaționale. Este important să asigurăm depozitarea atât în instalații de depozitare intermediare, cât și în depozite pe termen lung, în conformitate cu aceste standarde. Acestea sunt activități extrem de costisitoare și implică instalații care vor funcționa timp de zeci de ani, dacă nu secole. Prin urmare, trebuie luate în considerare evoluțiile tehnologice ulterioare, din deceniile următoare. Tehnologia de depozitare trebuie să permită o anumită flexibilitate în viitor. În opinia mea, este imprudent să încercăm izolarea absolută a deșeurilor nucleare în depozite permanente.
<SPEAKER ID="258" NAME="Béla Kovács" AFFILIATION="NI">
(HU) Dnă președintă, în timp ce Uniunea Europeană încearcă să ofere o soluție pentru stocarea și depozitarea definitivă a așa-numitului combustibilul uzat, în Statele Unite și Rusia acestea sunt considerate adevărate surse de energie din punct de vedere economic. Combustibilul uzat generat de centralele nucleare poate fi utilizat cu ușurință drept combustibil în reactoarele cu sare topită din a patra generație. Aplicarea metodei acceleratorului de protoni care utilizează un obiectiv de plumb-bismut oferă oportunități și mai mari. Izotopii radioactivi de înaltă activitate, cu durată de viață lungă generați de centralele nucleare sunt, practic, nepericuloși: aceștia ar putea fi transformați în izotopi de joasă activitate și cu durată de viață scurtă, care ar oferi, în același timp, posibilitatea de a funcționa ca o centrală producătoare de energie electrică. Un alt avantaj este faptul că aceste reactoare pot fi, de asemenea, alimentate cu toriu și că stocul nostru de acest tip de material este de 10 ori mai mare decât cel de uraniu. Aceste reactoare sunt alimentate de o fracțiune din masa critică de materiale fisionabile, ceea ce înseamnă că este imposibilă apariția unei reacții nucleare spontane, în lanț. Dacă nu vom începe să introducem și să aplicăm noua tehnologie imediat, vom rămâne în urmă, încă o dată, din punct de vedere al cercetării și dezvoltării, dar și al economiei.
<SPEAKER ID="259" NAME="Maria Da Graça Carvalho" AFFILIATION="PPE">
(PT) Dnă președintă, o felicit pe raportoare pentru activitatea excelentă pe care a desfășurat-o. Obiectivul cadrului propus este acela de a garanta că statele membre stabilesc un cadru de reglementare și elaborează programe naționale pentru o gestionare mai responsabilă a deșeurilor radioactive.
<P>
Este important ca programele naționale să fie clare cu privire la procesul decizional. Adoptarea deciziilor trebuie să se bazeze pe o repartizare clară a atribuțiilor și responsabilităților între diferite entități implicate. Problemele esențiale se referă la supraveghere, control și informare, care sunt vitale pentru o gestionare transparentă. Participarea publicului favorizează acordul și implicarea, ceea ce duce la legitimarea socială a strategiilor de gestionare a deșeurilor radioactive. Este esențial ca publicul să fie informat cu privire la riscurile potențiale din toate domeniile care au legătură cu energia nucleară și noile tehnologii.
<P>
Informarea, cunoașterea și gradul mare de transparență sunt necesare pentru acceptul publicului. De asemenea, trebuie să subliniez rolul important al cooperării internaționale și al programelor comune de cercetare și dezvoltare în difuzarea și schimbul de bune practici în acest domeniu.
<SPEAKER ID="260" NAME="Marita Ulvskog" AFFILIATION="S&amp;D">
(SV) Dnă președintă, dezbaterea referitoare la energia nucleară ne împarte deseori în tabere diferite. Suntem pentru sau împotrivă, ne dorim o dezafectare rapidă și o eliminare treptată sau niciun fel de eliminare treptată. Cu toate acestea, în ceea ce privește siguranța nucleară, poziția de la care plecăm cu toții este destul de diferită. În acest caz, suntem de acord că ne dorim cel mai înalt nivel posibil de siguranță și că acesta se aplică desigur și în cazul deșeurilor nucleare pentru care vom fi responsabili, indiferent de perioada de timp în care vom continua să utilizăm energia nucleară - și acest lucru este valabil, de asemenea, pentru multe alte generații următoare. Deșeurile trebuie să fie abordate în mod optim, iar directiva UE trebuie structurată astfel încât să se îndeplinească efectiv aceste obiective. O problemă deosebit de importantă o reprezintă exportul deșeurilor nucleare pe care au menționat-o deja mai mulți vorbitori. Trebuie să existe posibilitatea ca statele membre ale UE să continue să încheie între ele acorduri privind deșeurile, dar nu trebuie să le exportăm în țări din exteriorul Uniunii Europene. Aceasta este o obligație morală, iar noi trebuie să o respectăm.
<SPEAKER ID="261" NAME="Corinne Lepage" AFFILIATION="ALDE">
(FR) Dnă președintă, dle comisar, oricărei țări care nu este controlată cu privire la modul de procesare a deșeurilor sale nu ar trebui să i se permită utilizarea tehnologiei care produce deșeurile. Nicio țară nu ar trebui să devină lada de gunoi a altei țări. De aceea, trebuie să sprijinim poziția Comisiei privind exporturile de deșeuri și interzicerea acestora și să fim extrem de stricți cu privire la orice acorduri bilaterale care ar putea fi încheiate.
<P>
În al doilea rând, deșeurile nucleare ar trebui să fie reglementate de legislația comună, dar cu reguli mai stricte. Definiția care ne-a fost formulată reprezintă mai puțin decât un nivel minim. În realitate, aceasta nu definește de fapt deșeurile, din moment ce, dacă analizăm logic lucrurile, nu vor exista niciodată deșeuri nucleare deoarece întotdeauna vom fi capabili să descoperim o nouă soluție tehnologică. Consider că acest lucru este iresponsabil.
<P>
În cele din urmă, costurile de lichidare și costurile de eliminare a deșeurilor ar trebui să fie incluse în mod corespunzător în prețul energiei nucleare, ceea ce, din nefericire, nu este cazul în prezent. Nu putem încerca să aplicăm principiul "poluatorul plătește” dacă nu vom fi absolut stricți și responsabili cu privire la modul în care controlăm prețurile.
<SPEAKER ID="262" NAME="Marina Yannakoudakis" AFFILIATION="ECR">
Dnă președintă, evenimentele recente din Japonia ne-au reamintit cu siguranță de problemele potențiale asociate exploatării energiei nucleare și eliminării combustibilului uzat. Cu toate acestea, într-o lume amenințată de penuria energetică, trebuie să fim receptivi.
<P>
Trebuie să încercăm să încurajăm producția tuturor tipurilor de energie - de la energia regenerabilă și durabilă până la investiții în centrale nucleare sigure. În domeniul energiei nucleare, siguranța și transparența procedurilor reprezintă două aspecte importante care trebuie îndeplinite în permanență. Soluția nu înseamnă neapărat să se închidă centralele, astfel cum intenționează Germania, ci mai degrabă să ne asigurăm că respectăm cele mai stricte programe de siguranță atunci când gestionăm această formă de energie și deșeurile pe care le produce.
<P>
Energia nucleară are un mare potențial de a aproviziona Europa, dar trebuie să fim realiști. Să fim proactivi pentru ca energia nucleară să fie în avantajul nostru acum și în viitor și să se înscrie în acest raport.
<SPEAKER ID="263" NAME="Paul Rübig" AFFILIATION="PPE">
(DE) Dnă președintă, în primul rând, aș dori să îl felicit pe dl Oettinger. Acum dânsul este cel de-al treilea comisar responsabil de domeniul securității nucleare, al deșeurilor și dezafectării. Parlamentul a susținut întotdeauna Comisia și a solicitat în permanență ca autoritatea în acest domeniu să fie transferată la nivel european. Din nefericire, grupul de lucru competent al Consiliului care răspunde de problemele nucleare nu a considerat că acestea sunt aspecte care să fie incluse pe ordinea de zi.
<P>
Sunt mândru de faptul că reușim încetul cu încetul să purtăm discuții serioase unii cu alții despre aceste aspecte și că, pe de o parte, Consiliul depune un efort real pentru a sublinia valoarea adăugată europeană și, pe de altă parte, pentru a adera la principiul subsidiarității. Cred totuși că acest aspect se referă, pur și simplu, și la conștientizarea a ceea ce putem realiza în acest domeniu extrem de sensibil din cel de-al optulea program-cadru pentru cercetare. De aceea, componenta științifică și întrebarea referitoare la ce considerăm că va rezulta dintr-o armonizare viitoare și dacă dorim să asistăm la o recunoaștere reciprocă sunt deosebit de importante în acest domeniu.
<P>
Consider că trebuie, de asemenea, să reflectăm asupra aspectelor pe care dorim să ne concentrăm în viitorul apropiat. Îmi amintesc exact ceea ce dna Palacio a afirmat cândva, și anume că acest aspect va reveni pe ordinea de zi atunci când va avea loc următorul dezastru nuclear. Din nefericire, a avut dreptate. Este destul de târziu să luăm în considerare acest lucru, dar acum este într-adevăr momentul să ne gândim la măsurile care trebuie adoptate la nivel european. Totuși, acest lucru nu este suficient. Europa trebuie să joace un rol de inițiator, în special pe plan internațional. Trebuie să stabilim standarde în acest domeniu împreună cu Agenția Internațională pentru Energie Atomică (AIEA). Avem nevoie de standarde care, pur și simplu, să garanteze cel mai înalt nivel posibil de siguranță și care, în cele din urmă, să ne ofere posibilitatea de a evita expunerea populației la risc, pe cât de mult posibil. Dle Oettinger, aș dori să vă felicit. Ați adoptat o abordare corectă și putem fi siguri că Parlamentul și Comisia vor avea un mare succes.
<SPEAKER ID="264" NAME="Hannes Swoboda" AFFILIATION="S&amp;D">
(DE) Dnă președintă, în primul rând, referitor la interdicția de export, aș dori să spun că sunt total de acord cu dl Oettinger. Întrucât pare să existe un consens larg referitor la acest aspect, sper, de asemenea, că va exista un acord când va fi supus la vot mâine și că vom putea sprijini Comisia. Ar fi desigur foarte rezonabil ca Parlamentul European și Comisia să adopte o abordare comună în acest sens.
<P>
În al doilea rând, referitor la participarea publicului, dle Oettinger, ați afirmat că nu avem nevoie de reglementări detaliate în acest domeniu. În principiu, aveți dreptate. Cu toate acestea, avem nevoie, de asemenea, de o participare a publicului dincolo de frontierele naționale. Deoarece avem instalații de depozitare în apropierea granițelor, nu putem spune, pur și simplu, că acestea se află la frontieră și că problema nu îi implică și pe alți cetățeni. Probabil că vom avea nevoie de norme comune în acest domeniu; în caz contrar, s-ar putea să existe litigii sau oamenii ar putea fi excluși și li s-ar putea spune că problema nu îi interesează deoarece sunt cetățeni ai altui stat. Cu toate acestea, cu toții suntem cetățeni ai Europei. Deoarece unele țări sunt afectate de aceste amplasamente de depozitare aflate în apropierea frontierelor, este important ca noi să stabilim anumite principii, iar Comisia să propună unele reglementări fundamentale, astfel încât participarea publicului să fie luată în serios și să se bazeze pe principii comune.
<SPEAKER ID="265" NAME="Vladimir Urutchev" AFFILIATION="PPE">
(BG) Dnă președintă, în primul rând, aș dori să îi mulțumesc dnei Romana Cizelj pentru raportul său de bună calitate, care sper cu sinceritate că ne va permite să ne apropiem de adoptarea următoarei directive privind deșeurile radioactive și combustibilul nuclear uzat.
<P>
Cu siguranță, Europa are nevoie de norme și de un cadru legislativ de stabilire a unor cerințe obligatorii în vederea asigurării celui mai înalt nivel posibil de siguranță, pe care atât noi, cât și cetățenii europeni îl dorim atât de mult. Cu toate acestea, aplicarea unei asemenea siguranțe exclusiv în Europa nu reprezintă o realizare importantă. Dimpotrivă, dacă activitățile care implică energia nucleară sunt desfășurate în apropierea frontierelor Uniunii Europene, în conformitate cu norme și standarde mai reduse decât cele din Europa, acesta reprezintă un motiv de îngrijorare pentru noi și pentru cetățenii Europei. Motivul este acela că incidentele nucleare nu respectă frontierele geografice.
<P>
Cum putem extinde în alte țări aplicarea unor standarde europene ridicate? Singura metodă cu adevărat practică ar fi prin cooperarea cu aceste state și prin derularea de proiecte comune. De aceea, consider că este foarte important să punem în aplicare primul amendament depus în cadrul Comisiei pentru industrie, cercetare și energie, care permite posibilitatea de a exporta combustibil uzat și deșeuri radioactive către țări terțe, dacă standardele aplicate în acele țări sunt la fel de ridicate ca ale noastre. Refuzul acestei oportunități practice de către statele membre le privează de cele mai eficiente metode de diseminare a condițiilor europene ridicate. În opinia mea, acest lucru înseamnă cooperare și proiecte comune de tratare a deșeurile radioactive. Să eliminăm îndoielile de ordin moral cu privire la faptul că industria nucleară europeană va profita de această oportunitate pentru a scăpa de deșeurile necorespunzătoare în detrimentul altor țări. Cu siguranță nu se va întâmpla acest lucru. Solicit insistent Comisiei să adopte o poziție mai constructivă pe această temă.
<SPEAKER ID="266" NAME="Judith A. Merkies" AFFILIATION="S&amp;D">
(NL) Dnă președintă, dle comisar, ați discutat despre trei aspecte pentru care cred că puteți conta pe susținerea unei largi majorități a acestei Camere. Ați discutat despre susținerea interdicției de export. În orice caz, veți primi sprijin din partea multora dintre noi, deoarece acest aspect se referă la propriile noastre deșeuri. Trebuie să ne ocupăm singuri de acestea și nu ar trebui să exportăm deșeurile către alte țări din afara Uniunii Europene.
<P>
Solicitați transparență. Nimeni nu este împotriva transparenței. Cu siguranță, pare a fi o idee foarte bună, deoarece problemele energiei nucleare și ale deșeurilor radioactive îi îngrijorează pe foarte mulți oameni.
<P>
Ați discutat, de asemenea, despre soluția finală pentru ca depozitele subterane să devină reversibile. Ați afirmat că nu este o soluție permanentă și că întotdeauna vom avea acces la deșeuri. Sunt de acord. În acest sens, aveți sprijinul meu necondiționat.
<P>
Cu toate acestea, mă preocupă un singur lucru, și anume depozitarea subterană. Sunteți absolut sigur că aceasta este cea mai sigură metodă? Eu consider că nu. Și nici nu este utilizată în altă parte. În unele țări, peisajul nu este cu adevărat adecvat pentru depozitarea deșeurilor radioactive, deci aș susține că ar trebui să ni se acorde o opțiune realistă pentru gestionarea deșeurilor într-o altă alternativă sigură, deasupra solului.
<SPEAKER ID="267" NAME="András Gyürk" AFFILIATION="PPE">
(HU) Dnă președintă, dle comisar, doamnelor și domnilor, fiecare stat membru produce deșeuri radioactive. De aceea, nu ar trebui să luăm în considerare doar combustibilul uzat de la centralele nucleare în scopul protejării mediului și a sănătății cetățenilor, ci, de asemenea, trebuie să asigurăm o gestionare eficientă și în condiții de siguranță a deșeurilor radioactive, în general. Doar din acest motiv, este într-adevăr necesar să discutăm despre această problemă, astăzi, aici în Parlamentul European.
<P>
Sunt de acord că utilizarea energiei nucleare ține de suveranitatea națională. Cu toate acestea, este justificată stabilirea principiilor de bază ale UE referitoare la reglementările naționale de gestionare a deșeurilor. În absența unor astfel de principii și ca urmare a unor reglementări divergente, operatorii de pe piață sunt interesați să își gestioneze deșeurile radioactive în țările cu reglementările cele mai permisive. De aceea, inițiativa de a convinge statele membre să stabilească programe obligatorii de gestionare a deșeurilor este promițătoare. Cu toate acestea, una din condițiile prealabile este aceea de a desemna autoritățile competente care pot asigura un control strict al activităților de gestionare a deșeurilor nucleare și pot sancționa abaterile într-un mod adecvat, dacă este necesar. Consider că programele naționale trebuie, de asemenea, să clarifice competența acestor autorități și responsabilitățile operatorilor de pe piață.
<P>
Aș dori să închei cu o ultimă afirmație: gestionarea completă a combustibilului uzat și a deșeurilor radioactive este o activitate foarte costisitoare. Acest lucru presupune că programele naționale sunt inutile dacă problemele financiare nu sunt clarificate. Rezervarea resurselor financiare necesare pentru gestionarea deșeurilor nucleare, încă de pe parcursul producției de deșeuri nucleare, reprezintă un principiu de bază important. Sunt de acord că aceia care produc deșeurile trebuie să suporte costurile de gestionare a acestora. Acest aspect va oferi un stimulent adecvat operatorilor de pe piață pentru a reduce cantitatea de deșeuri radioactive și de a le gestiona eficient.
<SPEAKER ID="268" NAME="Francesco De Angelis" AFFILIATION="S&amp;D">
(IT) Dnă președintă, doamnelor și domnilor, dezastrul de la Fukushima a redeschis subiectul securității nucleare. Problema deșeurilor radioactive trebuie abordată și soluționată.
<P>
Pentru a fi concis, există două aspecte pe care le consider foarte importante. Primul este reprezentat de interdicția de a transfera deșeurile. Fiecare țară trebuie să fie capabilă să își îndeplinească obligațiile și, mai presus de toate, principiul "poluatorul plătește” este unul corect. Cel de-al doilea aspect se referă la siguranță și la sănătatea și siguranța lucrătorilor, în special. Acesta este un aspect pe care îl consider extrem de important și trebuie să le oferim oamenilor liniște sufletească. Trebuie să le oferim cetățenilor din Europa liniște sufletească, garantându-le că acest subiect este gestionat cu maximum de transparență și, mai presus de toate, insist, cu cea mai mare măsură de siguranță.
<SPEAKER ID="269" NAME="Marian-Jean Marinescu" AFFILIATION="PPE">
Directiva stabilește cadrul juridic pentru o gestionare responsabilă a combustibilului nuclear uzat și a deșeurilor radioactive, o reglementare absolut necesară.
<P>
În acest moment, există trei centrale în Uniune în proces de dezafectare cu contribuții financiare europene. Germania a anunțat deja că va opri un număr de centrale. În viitorul apropiat vor fi alte centrale, în alte state membre, care vor trebui oprite pentru că ating termenul final de funcționare. Abordarea la nivel național din directivă va determina crearea pe tot teritoriul Uniunii de depozite de deșeuri radioactive. Este o risipire de resurse și o sursă de îngrijorare a opiniei publice. Este cazul acum, în România, chiar în regiunea mea, în ceea ce privește depozitul de deșeuri radioactive de la Kozlodui.
<P>
Cred că este nevoie de o abordare pe termen lung, cu adevărat europeană, care să conducă la o utilizare de tehnologii comune, la economisire de resurse, la mecanisme europene de finanțare. Printr-o abordare globală și o informare corespunzătoare, se poate câștiga încrederea și liniștea cetățenilor europeni.
<SPEAKER ID="270" NAME="Csaba Sógor" AFFILIATION="PPE">
(HU) Dnă președintă, problema gestionării combustibilului uzat și a deșeurilor radioactive este un domeniu important și urgent, care a beneficiat de cea mai mare atenție de la dezastrul de la Fukushima. În pofida inovațiilor și soluțiilor tehnologice și a programelor de gestionare a deșeurilor, problema reprezintă o provocare tot mai mare în fiecare zi. Gestionarea și depozitarea finală a deșeurilor radioactive constituie o problemă reală și va continua să existe și în viitor. În Europa, ne propunem o securitate energetică și o producție de energie ecologică și stabilă. Cu toate acestea, trebuie să acordăm, de asemenea, o atenție sporită câtorva aspecte, cum ar fi, procesarea, transmutarea și depozitarea finală a cantităților în continuă creștere de deșeuri radioactive. Nu trebuie doar să creăm instalații tehnice, ci și să construim o structură politică, juridică și socială strictă. Ar merita să luăm în considerare evaluarea și planificarea cooperării paneuropene în acest domeniu. Toți participanții responsabili ar trebui să se implice în elaborarea și dezvoltarea acestui proces de securitate. Trebuie să adoptăm măsuri care să protejeze și generațiile viitoare.
<SPEAKER ID="271" NAME="Jaroslav Paška" AFFILIATION="EFD">
- (SK) Dnă președintă, gestionarea deșeurilor nucleare este urmărită îndeaproape, pe bună dreptate, de publicul larg și, prin urmare, este bine că există o decizie a Comisiei Europene de a gestiona problema printr-o legislație cuprinzătoare care definește clar îndatoririle și responsabilitățile tuturor participanților la acest proces.
<P>
Este bine că directiva prezentată pune accentul pe o supraveghere și un control de calitate superioară, dar, mai ales, pe o mai mare transparență a acestor procese și pe participarea publicului. În opinia mea, garantarea alocării de fonduri suficiente pentru a acoperi costurile inevitabile pentru dezafectarea reactoarelor nucleare și pentru gestionarea deșeurilor radioactive rezultate rămâne un subiect deschis important. Sistemul propus pentru monitorizarea nivelului rezervelor financiare prin intermediul unui organism independent poate, printr-o organizare corectă, să creeze condițiile pentru o instalație nucleară care să acumuleze pe parcursul perioadei sale de funcționare fonduri suficiente pentru finanțarea dezafectării ecologice; acesta ar trebui să fie obiectivul nostru.
<SPEAKER ID="272" NAME="Elena Băsescu" AFFILIATION="PPE">
Salut redactarea acestui raport, pe fundalul modificării politicii nucleare mondiale, și a propunerii de directivă a Comisiei în acest domeniu.
<P>
Insist asupra importanței unei aplicări corecte a principiului "poluatorul plătește”, după cum s-a dovedit și în urma catastrofei din Japonia. Deși energia nucleară este atractivă din punct de vedere al costului redus, primează siguranța angajaților și a civililor. De aceea, susțin cooperarea dintre statele membre, în scopul unei depozitări în siguranță a deșeurilor nucleare. Transparența acestui proces determină și implicarea populației în stabilirea locului de depozitare și a altor detalii. S-a demonstrat deja utilitatea programelor de cercetare regionale în domeniu.
<P>
De asemenea, consider necesară și utilizarea în comun de către statele UE a instalațiilor de tratare și depozitare a deșeurilor provenind de la centralele nucleare.
<SPEAKER ID="273" NAME="Miroslav Mikolášik" AFFILIATION="PPE">
- (SK) Dnă președintă, sunt încântat că realizăm progrese în acest domeniu al gestionării combustibilului uzat și al deșeurilor radioactive, stabilind cerințele specifice care ne vor asigura că statele membre gestionează cadrul național de reglementare și de organizare și elaborează programe eficiente la nivel național de la crearea până la depozitarea deșeurilor. În întregul sistem, este vital ca normele să includă principiul transparenței, al supravegherii și controlului. De asemenea, salut opțiunea de depozitare geologică la adâncime, inclusiv principiul reversibilității. Cu toate acestea, trebuie să fie alocate fonduri suficiente pentru programele naționale, astfel încât poluatorul să plătească, iar acest lucru este evidențiat clar în această directivă, de care sunt încântat, inclusiv de existența unor sancțiuni adecvate cu efect de descurajare, care ar trebui garantate în toate sistemele.
<SPEAKER ID="274" NAME="Günther Oettinger">
membru al Comisiei. - (DE)Dnă președintă, discursurile demonstrează că deputații din Parlamentul European au citit, au înțeles și au evaluat toate detaliile propunerilor. Nu cred că există un conflict. Sunt de acord că ar trebui să includem sugestiile dvs. în procedură.
<P>
Credem că este important aspectul pe care l-a menționat dl Swoboda, și anume subiectul unor drepturi transfrontaliere egale pentru participarea publicului. Se întâmplă adesea ca amplasamentele de depozitare finală și centralele nucleare să se situeze în apropierea frontierelor naționale din motive geologice sau de altă natură, ceea ce înseamnă că participarea indivizibilă și egală a cetățenilor, transparența și drepturile corespunzătoare sunt necesare dintr-o perspectivă europeană.
<P>
Vă mulțumesc foarte mult pentru cooperare. Sper că vom avea susținerea dvs. la sesiunea de vot de mâine, de aici, din Parlament.
<SPEAKER ID="275" NAME="Romana Jordan Cizelj">
raportoare. - (SL) Dnă președintă, sunt încântată că și această dezbatere a demonstrat că există multe aspecte asupra cărora avem opinii similare, aproape identice și că acestea sunt aspecte-cheie care asigură gestionarea în siguranță a combustibilului nuclear uzat și a deșeurilor radioactive.
<P>
De asemenea, aș dori să precizez că la acest moment, în urma accidentului de la Fukushima, activitatea noastră a devenit extrem de dificilă și sunt încântată că, în pofida acestor momente grele, textul adoptat de Comisia pentru industrie, cercetare și energie (ITRE) a fost elaborat la un standard adecvat și nu că nu ne-am lăsat ademeniți de dezbateri ideologice.
<P>
În opinia mea, unde avem divergențe, diferențele nu sunt de natură să pună în pericol raportul și acest lucru este extrem de pozitiv. Prin urmare, aș dori ca acest raport, această directivă să se adopte cât mai repede posibil pentru a putea începe punerea în aplicare. Evident, sunt de acord cu toți deputații care au menționat că Parlamentul European are doar un rol consultativ cu privire la energia nucleară. Consider că ar trebui să dezbatem foarte serios acest aspect la un moment dat în viitor și că ar trebui să căutăm o soluție comună în acest domeniu, deoarece aceasta este o chestiune de democrație.
<P>
În final, aș dori să le mulțumesc tuturor celor care au contribuit la elaborarea acestui raport, și anume, raportorilor alternativi, în primul rând celor din cadrul ITRE, și apoi raportorilor și grupurilor acestora care și-au elaborat avizele. Aș dori să le mulțumesc tuturor deputaților care au participat la dezbateri și care au depus amendamente, Consiliului și Comisiei Europene - am colaborat bine împreună și am făcut schimb de opinii în mod regulat și în timp util. Bineînțeles, trebuie, de asemenea, să îi mulțumesc asistentului meu, consilierului din grupul meu politic și consilierului din cadrul Comisiei ITRE.
<SPEAKER ID="276" NAME="Președintă">
Dezbaterea a fost închisă.
<P>
Votul va avea loc joi, 23 iunie 2011.
<P>
Declarații scrise (articolul 149 din Regulamentul de procedură)
<SPEAKER ID="277" NAME="Paolo Bartolozzi" LANGUAGE="IT">
În calitate de raportor alternativ pentru avizul Comisiei pentru mediu, sănătate publică și siguranță alimentară și întrucât, prin urmare, am urmărit acest subiect cu o deosebită atenție, consider că trebuie să o felicit pe dna Jordan Cizelj pentru activitatea inestimabilă pe care a desfășurat-o. În pofida dificultăților întâmpinate în cadrul negocierilor, datorate, nu în ultimul rând, contextului internațional extrem de sensibil, activitatea care a condus la propunerea unei directive privind gestionarea combustibilului uzat și a deșeurilor radioactive a reușit să contureze un cadru legislativ coerent și armonizat pentru a se asigura că acest tip de deșeuri este gestionat în condiții de siguranță, indiferent de aplicațiile și consecințele pe care le poate avea energia nucleară în viitor. Consider că în aceasta constă atuul principal al propunerii în cauză. Propunerea solicită statelor membre să garanteze niveluri de siguranță mai ridicate și, de asemenea, să respecte standardele internaționale de siguranță; o atenție sporită asupra progresului tehnic și științific, în special, în vederea respectării principiului reversibilității; un accent mai mare asupra protecției mediului și sănătății oamenilor și un angajament pentru identificarea responsabilității în conformitate cu principiul "poluatorul plătește”, cu transparența și cu rolul titularilor de licență.
<SPEAKER ID="278" NAME="Ioan Enciu" AFFILIATION="S&amp;D">
în scris. - Uniunea Europeană produce peste 40 000 m3 de deșeuri radioactive în fiecare an, 80 % sunt deșeuri radioactive cu un nivel foarte slab de activitate pe termen scurt și aproximativ 5 % sunt deșeuri radioactive cu un nivel foarte slab de activitate pe termen lung. Este important ca Uniunea să pună în aplicare o directivă privind gestionarea combustibilului uzat și a deșeurilor radioactive. România se numără printre acele state membre care susțin posibilitatea de a exporta deșeuri radioactive către țări terțe. Combustibilul uzat de la reactoarele de cercetare din România trebuie fie repatriat în țara de origine, Rusia sau Statele Unite, fie exportat în țări terțe, în cazuri speciale. Din acest motiv, nu pot susține propunerea interdicției de export din acest raport. Deoarece energia nucleară va rămâne o parte din mixul energetic al statelor membre, în viitor, este important ca un astfel de raport să fie adoptat cu succes în sesiunea plenară a acestui Parlament. Combustibilii uzați ar trebui evacuați din rezervoare în depozite uscate, cât mai repede posibil, iar celor mai vechi deșeuri radioactive ar trebui să li se acorde o prioritate sporită. În plus, este important ca oamenii să aibă încredere în principiile care guvernează securitatea depozitelor și în programele de gestionare a deșeurilor.
<SPEAKER ID="279" NAME="Alajos Mészáros" LANGUAGE="HU">
Deșeurile radioactive sunt produse pretutindeni în Uniunea Europeană, inclusiv izotopii utilizați în medicină, industrie, agricultură, cercetare sau chiar și în scopuri educaționale. Cu toate acestea, combustibilul uzat este produs cel mai frecvent în centralele nucleare. În prezent, sunt aplicate două tehnologii pentru tratarea unor astfel de deșeuri: reciclarea sau eliminarea finală. Deșeurile se clasifică în trei categorii, în funcție de radioactivitate: deșeuri cu un nivel foarte slab de activitate, cu un nivel intermediar de activitate și cu un nivel foarte ridicat de activitate. În funcție de această clasificare se stabilește, de asemenea, dacă deșeurile vor fi stocate aproape de suprafață sau în structuri geologice situate la adâncime. Responsabilitatea finală pentru combustibilului uzat și deșeurile radioactive le revine statelor membre. Cu toate acestea, majoritatea statelor membre nu au adoptat încă cele mai importante decizii referitoare la combustibilul uzat. Din nefericire, în puține locuri funcționează programe bine organizate de eliminare finală a deșeurilor nucleare. Trebuie să ne asumăm un angajament politic continuu față de gestionarea pe termen lung a combustibilului uzat și a deșeurilor radioactive astfel încât aceasta să poată fi pusă în aplicare în conformitate cu cele mai înalte norme de siguranță. Statele membre trebuie să adopte reglementări naționale la nivel înalt privind siguranța nucleară pentru protecția cetățenilor. În plus, acestea trebuie să stabilească un sistem care determină competența și responsabilitatea autorităților naționale cu privire la gestionarea deșeurilor nucleare. De asemenea, trebuie furnizate informații publice, deoarece este foarte important ca publicul să dețină cunoștințe adecvate referitoare la evenimentele care au loc în jurul lor.
<SPEAKER ID="280" NAME="Rovana Plumb" AFFILIATION="S&amp;D">
în scris. - Prin tot ceea ce întreprindem este necesar să asigurăm securitatea populației/cetățenilor și a mediului. Susțin implementarea "culturii de securitate”, care presupune asigurarea standardelor de securitate, autorități de reglementare independente și puternice, resurse umane și financiare corespunzătoare și informare adecvată a populației.
<P>
Procesul de informare a opiniei publice trebuie să fie transparent. Întărirea transparenței presupune clarificarea responsabilităților autorităților și informarea fundamentată și coordonată a opiniei publice în vederea obținerii și menținerii încrederii acesteia în gestionarea deșeurilor radioactive rezultate din procesul de producere a energiei nucleare, cât și a celor provenite din medicina nucleară.
<SPEAKER ID="281" NAME="Jutta Steinruck" LANGUAGE="DE">
Subiectul privind gestionarea combustibilului uzat și a deșeurilor radioactive este foarte actual. Evenimentele recente din Japonia au subliniat, încă o dată, riscurile imediate care îi afectează pe muncitorii și cetățenii expuși la materiale radioactive.
<P>
Avem multe tone de deșeuri radioactive în Europa pe care oamenii trebuie să le mute dintr-un loc în altul. Sunt încântată că putem pune bazele care vor ajuta la protejarea sănătății acestor oameni pe întreg teritoriul Europei.
<P>
În Parlament, am elaborat un raport care se bazează pe raportul tehnic al Comisiei și care pune accentul pe oameni, inclusiv pe angajații companiilor de transport și ai fabricilor care lucrează cu deșeuri radioactive și pe angajații din siturile de stocare finală. Prin urmare, membrii Comisiei pentru muncă și afaceri sociale s-au concentrat pe protejarea muncitorilor implicați prin punerea în aplicare a unor măsuri de siguranță, a unor măsuri de protecție a sănătății și a unor sesiuni de formare profesională a angajaților care au ca temă deșeurile radioactive. Intereselor economice nu trebuie să li se acorde niciodată o prioritate mai mare decât sănătății muncitorilor și a cetățenilor. Prin urmare, avem nevoie de o documentație cuprinzătoare a tuturor deșeurilor și a gestionării acestora, atâta timp cât acestea rămân dăunătoare pentru populație și pentru mediu.
<P>
Sunt încântată că atât de multe dintre solicitările noastre au fost incluse în raportul final elaborat de Comisia pentru industrie, cercetare și energie.
<SPEAKER ID="282" NAME="Kathleen Van Brempt" LANGUAGE="NL">
Energia nucleară este un subiect controversat care conduce la dezbateri furtunoase în Parlament și în rândul grupurilor noastre. Fukushima a provocat această dezbatere și, ca urmare, mulți oameni și-au schimbat dramatic opiniile. Este adevărat faptul că acest aspect este tratat într-un mod care permite atât susținătorilor, cât și adversarilor din Parlament să își exprime opiniile. Cu toate acestea, indiferent de poziția noastră privind acest aspect, problema deșeurilor radioactive este o realitate pe care trebuie să o depășim în cel mai bun și sigur mod posibil. De aceea apreciez acest raport, care contribuie la o politică a deșeurilor mai strictă și mai sigură, care tratează fiecare stat membru în mod egal și subliniază responsabilitățile producătorilor de deșeuri.
<P>
Susțin principiul "poluatorul plătește” și în niciun caz nu ar trebui să ne eschivăm de la responsabilitățile noastre. Din acest motiv, solicit, de asemenea, o interdicție a exporturilor de deșeuri nucleare către țările terțe. Nu este doar o chestiune de etică, ci și o problemă de siguranță și protecție a oamenilor. Într-adevăr, nu avem acces sau control asupra politicilor de deșeuri urmate de țările terțe. Acesta este un risc inacceptabil. Trebuie să gestionăm deșeurile noastre pe cont propriu și să solicităm prin intermediul unor propuneri și a unei legislații stricte ca aceasta să se realizeze într-un mod optim cât mai sigur și cât mai tehnic.
