<CHAPTER ID="008-01">
1. Lista ţărilor terţe ai căror resortisanţi trebuie să deţină viză sau care sunt exoneraţi de această obligaţie (
<SPEAKER ID="076" NAME="Tanja Fajon">
raportoare. - Dle preşedinte, după cum s-a anunţat ieri în cadrul dezbaterii, s-a convenit asupra unei declaraţii politice comune a Parlamentului European şi a Consiliului, reprezentând un angajament al celor două instituţii sprijinite de Comisie de a continua cât mai curând posibil finalizarea procesului privind Bosnia şi Albania. Aş dori să citesc acum textul declaraţiei.
<P>
"Uniunea Europeană sprijină cu tărie obiectivul de a elimina regimului vizelor pentru ţările din Balcanii de Vest. Parlamentul European şi Consiliul recunosc că Fosta Republică Iugoslavă a Macedoniei, Muntenegru şi Serbia îndeplinesc toate condiţiile pentru liberalizarea vizelor. Acest lucru a permis adoptarea în timp util a modificărilor aduse Regulamentului (CE) nr. 539/2001 pentru a permite acestor trei ţări să adere la regimul liberalizării vizelor până la 19 decembrie 2009.
<P>
Parlamentul European şi Consiliul îşi exprimă speranţa că Albania şi Bosnia şi Herţegovina se vor califica în curând pentru liberalizarea vizelor. În acest scop, Parlamentul European şi Consiliul îndeamnă cele două ţări să facă toate eforturile necesare pentru a respecta toate valorile de referinţă stabilite în foaia de parcurs a Comisiei.
<P>
Parlamentul European şi Consiliul invită Comisia să prezinte o propunere legislativă de modificare a Regulamentului (CE) nr. 539/2001 de îndată ce va fi evaluat că fiecare ţară întruneşte valorile de referinţă ale foii de parcurs în scopul obţinerii cât mai curând posibil a liberalizării vizelor pentru cetăţenii acestor ţări.
<P>
Parlamentul European şi Consiliul vor examina o propunere de modificare a Regulamentului privind Albania şi Bosnia şi Herţegovina ca o chestiune de urgenţă.”
<SPEAKER ID="077" NAME="Algirdas Šemeta">
membru al Comisiei. - Comisia salută primirea pozitivă a acestei propuneri legislative de către Parlament în şedinţa plenară de ieri. Adoptarea acestei propuneri va avea un impact tangibil asupra cetăţenilor ţărilor respective.
<P>
După cum s-a menţionat ieri, Bosnia şi Herţegovina şi Albania nu vor fi uitate. Comisia va face propuneri pentru eliminarea obligativităţii vizelor în aceste ţări, cât mai curând posibil în cursul anului 2010, de îndată ce aceste ţări vor fi îndeplinit condiţiile preliminare necesare ale foii de parcurs.
<P>
În acest sens, Comisia sprijină declaraţia comună a Consiliului şi a Parlamentului.
<SPEAKER ID="078" NAME="Anna Maria Corazza Bildt" AFFILIATION="PPE">
Dle preşedinte, aş dori să menţionez doar că este regretabil faptul că Preşedinţia suedeză nu a putut fi reprezentată astăzi aici la nivelul ministerial corespunzător, deoarece nu a fost invitată.
<P>
Preşedinţia suedeză a negociat declaraţia comună, care reprezintă principalul succes politic în domeniul liberalizării vizelor. Datorăm acest lucru Preşedinţiei, dar nu avem posibilitatea să îi mulţumim. Aş dori să se consemneze faptul că Preşedinţia Consiliului nu este prezentă nu pentru că nu a dorit, ci pentru că nu a fost bine venită.
<SPEAKER ID="079" NAME="Preşedinte">
Dnă Corazza Bildt, înţeleg perfect ceea ce spuneţi. Cu toate acestea, doresc să clarific faptul că Consiliul poate să ia parte oricând la reuniunile noastre. Prin urmare, are dreptul să fie prezent; nu este nevoie să fie invitat.
