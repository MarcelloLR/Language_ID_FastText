<CHAPTER ID="009">
Explicaţii privind votul
<P>
Explicaţii orale ale votului
<SPEAKER ID="082" NAME="Aldo Patriciello" AFFILIATION="PPE">
(IT) Dle preşedinte, doamnelor şi domnilor, salut munca excelentă efectuată de raportor şi de toţi deputaţii care au lucrat la crearea acestui nou instrument care va permite acordarea de microcredite întreprinderilor mici şi mijlocii şi persoanelor care în ultimii ani şi-au pierdut locul de muncă.
<P>
Având în vedere pierderea a 3 milioane de locuri de muncă doar în UE şi dificultăţile băncilor privind extinderea creditelor, acest instrument va facilita accesul la resursele necesare pentru cei care doresc să iniţieze o nouă afacere.
<P>
Sunt sigur că această iniţiativă nouă va contribui la crearea de noi locuri de muncă, în special dacă vom introduce noi măsuri însoţitoare, precum finanţarea formării care va ajuta tinerii la elaborarea de proiecte de investiţie.
<P>
Acest instrument, dle preşedinte, trebuie adoptat cât mai curând posibil pentru a revigora întreprinderile mici şi mijlocii, care reprezintă seva economiei europene.
<SPEAKER ID="083" NAME="Dimitar Stoyanov" AFFILIATION="NI">
(BG) Vă mulţumesc dle preşedinte, am votat în favoarea raportului privind măsurile financiare. Cred că acest instrument este foarte adecvat exact în acest moment şi că va avea un impact foarte pozitiv dacă este aplicat în mod corect, astfel cum a fost aplicat în ţara mea, Bulgaria. În prezent, climatul este extrem de defavorabil micilor întreprinzători care, dispunând de puţine oportunităţi, nu au nicio şansă de a obţine credite din partea băncilor.
<P>
Toate băncile duc o politică care este practic incompatibilă cu conceptul pe care se bazează instituţiile bancare. Am senzaţia că băncile inventează în mod deliberat un număr din ce în ce mai mare de condiţii suplimentare, fără alt motiv decât acela de a împiedica acordarea de credite. Cu toate acestea, fără credite, o întreprindere nu poate funcţiona.
<P>
Totuşi, atunci când se emite un credit, aceste companii sunt obligate să furnizeze garanţii de 100-150 %, ceea ce le expune riscului de faliment. De aceea, cred că Uniunea şi Parlamentul European au luat, în acest caz, măsurile adecvate prin intermediul acestui raport, care va contribui cu adevărat la dezvoltarea economiilor europene şi bulgare.
<SPEAKER ID="084" NAME="Diane Dodds" AFFILIATION="NI">
Dle preşedinte, doresc să clarific faptul că deşi consider că ajutarea micilor întreprinderi este o idee foarte bună, căreia trebuie să i se dea curs, acest lucru ar trebui să aibă loc la nivel de guvern naţional. Sunt foarte preocupată în legătură cu această propunere, în ceea ce priveşte responsabilitatea privind banii care vor fi împrumutaţi şi returnarea acestora.
<P>
Aş încuraja guvernele naţionale să facă tot posibilul pentru a ajuta micile întreprinderi care reprezintă coloana vertebrală a economiei noastre. UE poate ajuta prin reducerea reglementărilor şi prin punerea la dispoziţie de fonduri la nivel naţional.
<SPEAKER ID="085" NAME="Syed Kamall" AFFILIATION="ECR">
Dle preşedinte, noi am fost în favoarea acestei propuneri. Consider că este foarte important să-i ajutăm pe antreprenorii din întreaga UE şi din statele membre să creeze prosperitate şi locuri de muncă şi să scoată oamenii din sărăcie. De asemenea, sunt recunoscător pentru faptul că încercăm să luăm bani de la bugetul existent, mai degrabă decât să angajăm noi cheltuieli, şi că îi utilizăm pentru a atrage şi mai multe cheltuielile de la sectorul privat.
<P>
Cu toate acestea, trebuie să subliniez faptul că trebuie să fim foarte atenţi atunci când utilizăm finanţarea de stat şi banii contribuabililor. În propria mea circumscripţie, sunt la curent cu existenţa câtorva instrumente de microfinanţare, cum ar fi excelentul Croydon Caribbean Credit Union, care ajută comunităţile defavorizate să iasă din sărăcie. Aceste facilităţi au fost obţinute cu greu de la guvernul local şi de la alte instrumente de stat de microfinanţare. Este important, în încercarea de a obţine o accesibilitate sporită la microfinanţare, să nu-i eliminăm pe numeroşii furnizori privaţi excelenţi care există deja.
<SPEAKER ID="086" NAME="Alfredo Pallone" AFFILIATION="PPE">
(IT) Dle preşedinte, doamnelor şi domnilor, cred că suntem cu toţii de acord în ceea ce priveşte problema microcreditelor, dar ar trebui să discutăm şi resursele financiare. Eu consider că ar trebui să fie de datoria noastră creşterea acestei resurse financiare.
<P>
De asemenea, trebuie să fim atenţi să nu extindem microcreditele unei număr suplimentar de părţi interesate din cadrul întreprinderilor mici şi mijlocii, deoarece microcreditele au fost create pentru a-i ajuta pe partenerii sociali mai puţin favorizaţi. Pe lângă aceasta, trebuie să aducem în discuţie şi un aspect cultural: în multe ţări, şi cred că în special în ţările în care există cele mai mari nevoi, lipseşte abordarea culturală adecvată, necesară obţinerii acestor sume. Cred cu tărie că aceste instrumente ar trebui adoptate mai întâi de guvernele vizate.
<P>
în Europa există două viteze: viteza ţărilor care au aplicat deja această abordare, cum ar fi Franţa şi Germania, şi există alte ţări care în schimb trebuie să adopte o abordare culturală a acestei probleme. Pe scurt, sunt ferm convins că adevărata problemă, miza reală în Europa, este că totul nu se reduce la o chestiune de procurare de fonduri ca scop în sine; trebuie să încercăm să creăm condiţiile care să permită lucrătorilor mai puţin favorizaţi să îşi poată crea propriile locuri de muncă.
<P>
Explicaţii scrise privind votul
<SPEAKER ID="089" NAME="Luís Paulo Alves  " LANGUAGE="PT">
Am votat în favoarea creării acestui instrument de microfinanţare pentru ocuparea forţei de muncă, întrucât urmăreşte oferirea de oportunităţi pentru şomeri şi încurajarea antreprenoriatului. Acest instrument, care este destinat persoanelor care doresc să înceapă sau să dezvolte o microîntreprindere (mai puţin de 10 angajaţi şi o cifră de afaceri mai mică de 2 milioane de euro), va deschide noi orizonturi multor şomeri. Având în vedere starea actuală a economiei, ar fi fost util dacă acest program important ar fi fost lansat mai devreme, deoarece de o perioadă de timp destul de lungă oamenii au dificultăţi în a avea acces la credite.
<P>
Întrucât acest instrument este destinat organizaţiilor publice şi private care furnizează microcredite persoanelor fizice şi microîntreprinderilor, la nivel naţional, regional şi local în statele membre ale UE, acesta trebuie monitorizat cu atenţie de către organismele competente pentru a se asigura că creditul ajunge într-adevăr în locurile în care este cel mai necesar şi că nu vom asista la repetarea situaţiilor din timpul ultimei crize financiare.
<SPEAKER ID="090" NAME="Andrew Henry William Brons  " AFFILIATION="NI">
în scris. - Sunt în favoarea ideii ca statul să ofere microfinanţare persoanelor fizice pentru a le ajuta la înfiinţarea de mici întreprinderi. Cu toate acestea, mă opun îndeplinirii acestei funcţii de către Uniunea Europeană. Totuşi, am votat în favoarea anumitor amendamente deoarece există întotdeauna probabilitatea ca rezoluţia să fie aprobată şi am dorit să îmbunătăţesc această rezoluţie cât mai mult posibil. Votarea în "bloc” privind o serie de amendamente m-a împiedicat să votez separat anumite amendamente.
<SPEAKER ID="091" NAME="David Casa  " AFFILIATION="PPE">
în scris. - Una dintre cele mai nocive consecinţe ale crizei economice globale este faptul că băncile nu furnizează credite, ceea ce împiedică persoanele fizice, dar şi companiile mari, să-şi desfăşoare activităţile economice. Propunerea făcută de Comisia Europeană prevede stabilirea unui instrument de microfinanţare care încearcă să contribuie la diminuarea ezitării din momentul de faţă a băncilor şi a altor instituţii financiare în ceea ce priveşte acordarea de finanţări. Din acest motiv am decis să sprijin raportorul în ceea ce priveşte acest aspect şi am votat în favoarea raportului.
<SPEAKER ID="092" NAME="Nikolaos Chountis  " LANGUAGE="EL">
Am votat împotriva raportului deoarece şomajul, care este în creştere constantă în Uniunea Europeană, nu poate fi combătut cu un program de microfinanţare. Sunt necesare programe integrate, cu finanţare corespunzătoare în cadrul unei linii bugetare separate, programe care să se concentreze asupra combaterii şomajului din rândul tinerilor, care este extrem de ridicat în special în Grecia, un tânăr din patru sub vârsta de 25 de ani fiind şomer.
<P>
În general, avem nevoie de politici care necesită o creştere a bugetului comunitar şi care să răstoarne cadrul neoliberal al Pactului de stabilitate şi deficitele scăzute. De asemenea, consider că finanţarea în cadrul acestui mecanism ar trebui să fie pur voluntară şi nu ar trebui să forţeze în niciun fel pe nimeni să utilizeze mecanismul sub ameninţarea că li se vor reduce sau tăia ajutoarele sociale. Din păcate, amendamentele în acest sens pe care eu şi colegii mei deputaţi din Grupul Confederal al Stângii Unite Europene - Stânga Verde Nordică le-am depus au fost respinse.
<SPEAKER ID="093" NAME="Diogo Feio  " LANGUAGE="PT">
Deoarece Europa trece printr-o criză economică şi financiară acută, care a dus la grave probleme sociale, şomajul fiind în creştere în toate statele membre, este esenţial ca Uniunea Europeană să creeze mecanisme eficiente pentru abordarea crizei şi pentru a-i sprijini pe cei mai grav afectaţi, inclusiv şomerii şi întreprinderile aflate în dificultate.
<P>
De aceea salut crearea unui instrument de microfinanţare pentru ocuparea forţei de muncă, care se concentrează pe antreprenoriat şi care acordă tuturor şansa de a-şi crea propria întreprindere. Microfinanţarea europeană va fi disponibilă pentru situaţiile în care accesul la creditul bancar este refuzat sau îngreunat, prin intermediul sprijinului pentru creşterea microîntreprinderilor, alături de asistenţă, instruire şi susţinerea ratei dobânzii din Fondul Social European.
<P>
De asemenea, este important să subliniem faptul că acest instrument ar trebui să servească unicului scop de sprijinire a antreprenoriatului ca mijloc de creare de noi locuri de muncă, prin susţinerea realizării unor idei de afaceri solide şi nu ar trebui utilizat ca sprijin social sau pentru stimularea consumului.
<SPEAKER ID="094" NAME="José Manuel Fernandes  " LANGUAGE="PT">
În contextul actual al crizei economice şi al creşterii şomajului, este important să încurajăm sporirea activităţilor independente, precum şi crearea şi dezvoltarea de microîntreprinderi. Microcreditul va ajuta la îndeplinirea acestui obiectiv. Prin urmare, salut propunerea Comisiei şi munca Parlamentului în acest domeniu. Aceasta este o modalitate de a încuraja antreprenoriatul şi de a creşte nivelurile de ocupare a forţei de muncă şi de incluziune socială. Acest instrument de microfinanţare este complementar altor programe care sprijină ocuparea forţei de muncă şi incluziunea. Prin urmare, cred că este important ca acest instrument să nu fie finanţat în detrimentul programelor existente sau să le pună în pericol.
<P>
Am votat deja în favoarea acestui instrument în cadrul Comisiei pentru bugete în contextul procedurii bugetare pentru 2010 prin care s-au creat două noi linii bugetare, una pentru cheltuieli operaţionale cu suma de 37,5 milioane de euro şi cealaltă pentru cheltuieli administrative cu suma de 0,25 milioane de euro. Sper că acest program va deveni operaţional în curând şi că procesul de aprobare a cererilor va fi rapid şi nu se va împotmoli în birocraţie.
<SPEAKER ID="095" NAME="Ilda Figueiredo  " LANGUAGE="PT">
Regretăm că o majoritate a acestui Parlament şi-a încălcat încă o dată promisiunea şi a aprobat o propunere care retrage bani din programul Progress, care era deja în mod clar subfinanţat pentru domeniile sale de acţiune în domeniul social. Făcând abstracţie de orice considerente în ceea ce priveşte obiectivele noului instrument de microfinanţare, este inacceptabil faptul că acesta ar trebui finanţat prin reducerea fondurilor disponibile pentru programele existente, în acest caz programul Progress, un program comunitar în domeniul ocupării forţei de muncă, incluziunii sociale şi drepturilor egale.
<P>
Textul aprobat de Comisia pentru ocuparea forţei de muncă şi afaceri sociale a respins în mod clar ideea finanţării acestui instrument din programul Progress şi a propus crearea unei noi linii bugetare, cu propriile sale resurse: cu alte cuvinte, bani "noi”. Amendamentele depuse de grupul nostru politic mergeau pe aceleaşi linii, dar au fost respinse astăzi.
<P>
Întrucât condiţiile sociale din diferitele state membre se deteriorează, este inacceptabil ca fondurile să fie direcţionate din domeniul ocupării forţei de muncă şi al incluziunii sociale spre alte priorităţi care au fost definite între timp, chiar dacă este vorba despre domeniul microfinanţării.
<SPEAKER ID="096" NAME="Bruno Gollnisch  " LANGUAGE="FR">
Datorită raportului Göncz privind microcreditele şi controversei care a înconjurat finanţarea acestui proiect, am mers să văd despre ce este vorba în acest faimos program Progress, pe care stânga ţine cu tot dinadinsul să-l nu-l priveze de niciun cent pentru finanţarea microîntreprinderilor şi a iniţiativelor individuale. Deoarece, în acest moment, la ce foloseşte cu adevărat programul Progress, definit drept "programul comunitar pentru ocuparea forţei de muncă şi solidaritate socială”? La producerea de documentaţie şi la finanţarea de studii şi rapoarte. Deoarece, în acest moment, publicul "ţintă” al programului Progress nu este reprezentat nici de şomeri, nici de persoanele excluse, ci de factorii de decizie politică şi de formatorii de opinie.
<P>
Unii refuză deducerea a 100 milioane de euro pentru microcredite din suma neînsemnată de 700 milioane de euro, alocată pentru şapte ani sau mai mult. Mai puţini bani pentru cei care profită de sistem, puţin mai mulţi bani pentru europeni, cu un buget constant: nimeni nu poate contesta acest lucru! A venit timpul să încetăm să contemplăm sărăcia şi a dificultăţile concetăţenilor noştri şi să luăm în schimb măsuri concrete. Am o reţinere, totuşi: microcreditul este necesar doar fiindcă "banksters” (bancheri-gangsteri), care sunt atât de grăbiţi să încaseze ajutorul de stat, nu fac ceea ce ar trebui să facă: să alimenteze economia cu bani.
<SPEAKER ID="097" NAME="Françoise Grossetête  " LANGUAGE="FR">
Am votat în favoarea raportului Göncz privind instrumentul european de microfinanţare. Microfinanţarea vizează microcreditele (împrumuturi mai mici de 25 000 de euro) şi microîntreprinderile (întreprinderi care au mai puţin de 10 angajaţi).
<P>
În această perioadă de criză economică şi având în vedere scăderea considerabilă în număr a împrumuturilor acordate, este de o importanţă vitală ca Uniunea Europeană să creeze un instrument destinat celor mai vulnerabili, cum ar fi şomerii, tinerii sau micile întreprinderi.
<P>
Atunci când miza o reprezintă economia sau locurile de muncă, este crucial să stimulăm creşterea cu investiţii substanţiale. Instrumentul va avea o finanţare mărită cu 100 milioane de euro, banii fiind luaţi de la bugetul programului Progress (Programul comunitar pentru ocuparea forţei de muncă şi solidaritate socială) şi va intra în vigoare la 1 ianuarie 2010 (pentru o perioadă de patru ani). Consiliul trebuie să asculte acest mesaj astfel încât să se ajungă la un acord în următoarele câteva zile.
<SPEAKER ID="098" NAME="Sylvie Guillaume  " LANGUAGE="FR">
Am votat în favoarea raportului întocmit de colega mea, dna Göncz, deoarece consider că este crucial, în special în contextul unei crize a locurilor de muncă sau al unei crize sociale, să sprijinim microfinanţarea alocând acesteia o linie bugetară specifică. Aceasta este un instrument special în lupta împotriva excluderii bancare şi a sărăciei. Contrar solicitării Comisiei Europene, ne opunem ideii de realocare a angajamentelor din cadrul programului Progress către instrumentul european de microfinanţare, deoarece acest lucru ar transmite un mesaj negativ operatorilor economici. Trebuie să menţinem programul Progress, care este destinat grupurilor celor mai vulnerabile, iar punerea în aplicare a acestui lucru, în mod eficient, în împrejurările actuale, este de responsabilitatea comună a statelor membre şi a Uniunii Europene.
<SPEAKER ID="099" NAME="Lívia Járóka  " LANGUAGE="HU">
Sunt absolut încântată că marea majoritate a Parlamentului European a aprobat astăzi raportul privind instrumentul european de microfinanţare pentru ocuparea forţei de muncă şi incluziune socială. Sistemul planificat de microcredite poate contribui în mod semnificativ la crearea coeziunii sociale şi a unor noi locuri de muncă, fără să mai menţionăm ajutorul important adus în ceea ce priveşte diminuarea efectelor nocive ale crizei financiare şi economice. În timpul recesiunii globale, este deosebit de important să oferim noi şanse cetăţenilor care au fost forţaţi să iasă de pe piaţa muncii şi de pe piaţa tradiţională a creditelor, şi să punem bazele activităţilor independente stabile, pe termen lung. Mai mult, este vitală existenţa unui instrument financiar simplu pentru cei din regiunile defavorizate care intenţionează să-şi înfiinţeze propria întreprindere şi pentru majoritatea grupurilor vulnerabile, care, în ciuda riscului ridicat, a marjelor limitate şi a riscului de neplată, să contribuie la înfiinţarea şi prosperarea întreprinderilor. Majoritatea copleşitoare a salariaţilor din Europa sunt angajaţi ai microîntreprinderilor, întreprinderilor mici şi mijlocii.
<P>
De aceea, pentru a ne asigura că aceste companii nu pierd, ci mai degrabă îşi măresc potenţialul de ocupare a forţei de muncă, trebuie să le furnizăm sprijin adecvat care, în anumite situaţii, reprezintă o sumă atât de mică încât sectorul bancar tradiţional nu le poate furniza astfel de fonduri. În timpul votului de astăzi, Parlamentul European a transmis mesajul clar că procedura de codecizie ar trebui încheiată cât mai curând posibil, astfel încât instrumentul de microfinanţare să fie deja accesibil începând cu 2010.
<SPEAKER ID="998" NAME="Eija-Riitta Korhola  " LANGUAGE="FI">
Dle preşedinte, am votat în favoarea raportului privind instrumentele de microfinanţare.
<P>
Am mai putea face încă multe lucruri pentru a-i încuraja pe tinerii din Europa să intre în antreprenoriat. Criza economică şi financiară a adus cu ea o criză a locurilor de muncă şi o criză socială, şi s-a prevăzut într-adevăr apariţia a încă 10 milioane de şomeri în Europa anul viitor. Dacă a existat vreodată un moment pentru a întreprinde acţiuni prompte, acesta este momentul.
<P>
Având în vedere criza actuală a creditelor, care agravează situaţia în prezent, sunt în favoarea iniţiativei cuprinse în raport privind furnizarea de microcredite şomerilor sau celor care sunt ameninţaţi de şomaj şi care au dificultăţi în accesarea împrumuturilor comerciale pentru ideile lor de afaceri. Cu toate acestea, trebuie să şi investim, de exemplu, în atelierele tinerilor şi în incubatoarele de afaceri, precum şi în educaţia antreprenorială.
<P>
O abordare cuprinzătoare a investiţiei în îmbunătăţirea cifrelor de ocupare a forţei de muncă şi antreprenoriat este o cerinţă prealabilă pentru o Europă prosperă.
<SPEAKER ID="997" NAME="Patrick Le Hyaric  " LANGUAGE="FR">
Sunt în favoarea finanţării dispoziţiilor sociale în vederea asistării lucrătorilor care şi-au pierdut locul de muncă. Cu toate acestea, acest lucru nu înseamnă că întreprinderile sunt scutite de obligaţiile lor sociale şi teritoriale. Nu depinde de autorităţile publice să compenseze pentru acest eşec inacceptabil de îndeplinire a obligaţiilor. De aceea mă voi abţine.
<SPEAKER ID="100" NAME="Jörg Leichtfried  " LANGUAGE="DE">
Votez în favoarea raportului privind instituirea unui nou instrument de microfinanţare, care îi va ajuta pe cei ale căror locuri de muncă sunt expuse riscului să înfiinţeze sau să dezvolte microîntreprinderi. Acestea sunt definite drept întreprinderi cu mai puţin de zece angajaţi şi o cifră de afaceri mai mică de 2 milioane de euro. Această oportunitate de finanţare va fi iniţial disponibilă pentru o perioadă de zece ani, începând cu 1 ianuarie 2010.
<P>
Aceasta le va oferi celor care şi-au pierdut locul de muncă ca urmare a crizei sau care au dificultăţi în a avea acces la credit pentru întreprinderea lor, şansa de a urma cursuri de formare, de a-şi menţine locurile de muncă curente şi, în unele cazuri, chiar de a crea unele noi. Aceasta va ajuta la stimularea economiei şi va contribui la terminarea crizei.
<SPEAKER ID="101" NAME="Jean-Luc Mélenchon  " LANGUAGE="FR">
Vom vota împotriva propunerii de decizie de instituire a unui instrument european de microfinanţare pentru ocuparea forţei de muncă şi incluziune socială. Într-un moment în care atât de mulţi cetăţeni europeni sunt concediaţi din cauza crizei capitalismului şi a lipsei complete de solidaritate din partea celor care continuă să facă profituri de pe urma acestora, este timpul pentru Uniunea Europeană să-şi schimbe abordarea liberală în vederea rezolvării problemelor întâmpinate.
<P>
Confruntaţi cu apetiturile comerciale insaţiabile pe care le-a creat dogmatismul liberal al Uniunii Europene, avem nevoie de o politică care să protejeze lucrătorii europeni, cei care creează bogăţia de care sunt privaţi în numele profitului. Din nou, în cazul acesta este vorba de Europa profiturilor mari şi a pomenilor mici, arbitrare. Sumele infime angajate, lipsa de claritate în ceea ce priveşte alocarea acestora şi logica individualistă din spatele mijlocului promovat sunt martore ale acestui lucru. Acest lucru nu are nicio legătură cu Europa intereselor generale şi a egalităţii sociale de care au nevoie popoarele noastre.
<SPEAKER ID="102" NAME="Nuno Melo  " LANGUAGE="PT">
Într-o vreme de criză, atunci când creditul este rar şi accesul la acesta este dificil, acest tip de instrument este esenţial pentru a consolida furnizarea de microcredite micilor întreprinderi şi celor care şi-au pierdut locurile de muncă şi care doresc să-şi înfiinţeze propria întreprindere. Este dificil să atingem astfel de obiective fără acest tip de instrument de sprijin. Mai mult, în situaţia actuală de criză, băncile nu sunt receptive la nevoile de credit ale întreprinderilor nou-create ceea ce, în marea majoritate a cazurilor, le face imposibilă lansarea. În perspectiva pierderii câtorva milioane de locuri de muncă în UE, este important să dispunem de stimulente la care cei care au fost concediaţi să aibă acces, în încercarea de a-şi făuri o nouă viaţă, evitând astfel crizele sociale şi reducând cheltuielile statelor membre în ceea ce priveşte măsurile de sprijin social.
<SPEAKER ID="103" NAME="Andreas Mölzer  " LANGUAGE="DE">
Criza financiară şi economică, provocată în principal de speculanţii britanici şi americani, duce acum la creşterea şomajului în Europa drept rezultat al crizei economice. Cei care au fost loviţi deosebit puternic de această situaţia schimbătoare sunt în principal tinerii, care erau deja expuşi riscului de şomaj. Prin urmare, este deosebit de important să le oferim ocazia de a-şi începe sau a-şi reîncepe cariera şi să bătătorim drumul pentru ca o parte dintre ei să-şi înfiinţeze propriile întreprinderi. Sper că noul instrument european de microfinanţare pentru ocuparea forţei de muncă şi incluziune socială - Progress - le va oferi un sprijin semnificativ în acest sens.
<P>
Acest instrument nou ne va permite şi să răspundem crizei creditelor în desfăşurare. La fel ca şi sprijinirea ratei dobânzii, persoanele care îşi înfiinţează microîntreprinderi vor primi sprijin şi sub forma asistenţei, formării, instruirii şi consolidarea capacităţii. Sprijin iniţiativa comisiei de a creşte finanţarea pentru instrumentul de microfinanţare cu 50 %, în comparaţie cu propunerea Comisiei, de 150 milioane de euro. Dacă luăm în considerare sumele uriaşe care s-a cheltuit pentru salvarea băncilor, este important să fim generoşi faţă de cei care au fost afectaţi cel mai grav de situaţie. Din toate aceste motive, am votat în favoarea acestui raport.
<SPEAKER ID="996" NAME="Wojciech Michał Olejniczak  " LANGUAGE="PL">
La 10 noiembrie 2009, Comisia Europeană a publicat o propunere de decizie a Parlamentului European şi a Consiliului de instituire a unui instrument european de microfinanţare. Aceasta se referă la documentul Comisiei intitulat "Realizarea Planului european de redresare economică” şi la priorităţile Consiliului, şi anume: menţinerea locurilor de muncă, crearea de locuri de muncă şi promovarea mobilităţii, îmbunătăţirea capacităţilor şi adaptarea la nevoile pieţei forţei de muncă, precum şi creşterea accesului la ocuparea forţei de muncă.
<P>
Instrumentul de microfinanţare ar trebui să faciliteze şomerilor şi grupurilor de întreprinzători care s-au regăsit într-o situaţie dificilă accesul la serviciile financiare. Aceasta se referă la persoanele aparţinând unui anumit grup social, care nu prezintă solvabilitatea solicitată de băncile comerciale, dar care ar dori să-şi pornească propria întreprindere. Introducerea acestui tip de instrument de sprijin, care provine din fondurile UE, are o semnificaţie deosebită în cadrul unei situaţii în care nivelurile de împrumut sunt în prezent reduse şi valoarea împrumuturilor făcute a scăzut.
<P>
Situaţia din sectorul creditelor indică faptul că criza financiară şi economică se transformă într-o criză socială şi a ocupării forţei de muncă. Raportul Comisiei pentru ocuparea forţei de muncă şi afaceri sociale conţine amendamente semnificative aduse propunerii Comisiei, inclusiv opoziţia faţă de transferul fondurilor necesare de la programul Progress către instrumentul european de microfinanţare. Raportorul propune introducerea instrumentului într-o linie bugetară separată şi, de asemenea, propune creşterea bugetului instrumentului pentru următorii patru ani cu 50 milioane de euro. Având în vedere aceste aspecte, susţin raportul.
<SPEAKER ID="104" NAME="Evelyn Regner  " LANGUAGE="DE">
Am votat în favoarea rezoluţiei de introducere a instrumentului de microfinanţare, deoarece pentru mine, prioritatea principală este adoptarea rapidă a acestei rezoluţii. Aceasta va oferi segmentelor defavorizate de populaţie şansa de a obţine împrumuturi şi de a se ajuta prin forţele proprii. Cu toate acestea, solicit Consiliului să nu ia finanţare din cadrul programului Progress. Este important ca acest program să-şi menţină toată finanţarea. În special în timpul acestei crize, banii UE nu trebuie redistribuiţi în detrimentul celor mai slabi membri ai societăţii.
<SPEAKER ID="995" NAME="Daciana Octavia Sârbu  " AFFILIATION="S&amp;D">
în scris. - Sunt încântată că Parlamentul European a aprobat astăzi o schemă în vederea asigurării faptului că împrumuturi suplimentare vor fi puse la dispoziţia micilor întreprinderi. Această decizie va permite punerea la dispoziţie a sumei de 110 milioane de euro, la nivel regional şi naţional, în următorii patru ani. Aceasta este o evoluţie valoroasă şi oportună, care va oferi noi şanse multora dintre cei care suferă de pe urma efectelor recesiunii globale. Măsurile anunţate astăzi îi vor sprijini pe cei care doresc să creeze noi întreprinderi, furnizând şi formare profesională - mărind astfel gama de capacităţi pe care cetăţenii le pot folosi pentru a înfiinţa întreprinderile care sunt vitale pentru economia Europei. Din ce în ce mai mult, asistăm la sporirea luării în considerare a întreprinderilor mici şi mijlocii în cadrul politicii şi legislaţiei Uniunii Europene. Salut această nouă evoluţie şi, în special, contribuţia Parlamentului European la stimularea dezvoltării micilor întreprinderi în aceste vremuri economice dificile.
<SPEAKER ID="994" NAME="Czesław Adam Siekierski  " LANGUAGE="PL">
Programul Progress a fost iniţiat pentru a sprijini realizarea obiectivelor Uniunii Europene în domeniile ocupării forţei de muncă, afacerilor sociale şi egalităţii şanselor, care sunt prevăzute în Agenda socială. Mijloacele bugetare disponibile în temeiul acestui program ar trebui să fie un stimulent pentru procesul de transformare şi modernizare în cele cinci domenii ale ocupării forţei de muncă, integrării sociale şi protecţiei sociale, condiţiilor de muncă, combaterii discriminării şi egalităţii de şanse între femei şi bărbaţi.
<P>
În prezent, criza economică şi financiară se transformă într-o criză socială şi a ocupării forţei de muncă. Şomerii şi persoanele din grupurile sociale care se regăsesc într-o situaţie nefavorabilă au nevoie de sprijin activ şi de sfaturi dacă doresc să devină independenţi. Programul Progress vizează grupurile cele mai expuse şi, referitor la acest lucru, consider că statele membre şi Uniunea Europeană sunt responsabile pentru punerea în aplicare eficientă a programului. Uniunea ar trebui nu precupeţească niciun efort în vederea creşterii gamei de sprijin financiar pentru noii independenţi şi fondatorii de microîntreprinderi sub forma monitorizării, formării - inclusiv formare practică - şi dezvoltării capacităţilor.
<P>
Progress ar trebui să contribuie la dezvoltarea microîntreprinderilor şi la economia socială. În situaţia economică şi financiară actuală, care este caracterizată de numărul redus de împrumuturi oferite, programul Progress extinde gama de ajutor financiar direcţionat pentru noii întreprinzători. Principala responsabilitate pentru politica ocupării forţei de muncă şi cea socială le revine statelor membre, dar Uniunea Europeană ar trebui să fie iniţiatorul acestor schimbări. Este necesară crearea unor posibilităţi reale de angajare pentru toţi şi creşterea calităţii şi productivităţii muncii.
<SPEAKER ID="105" NAME="Bart Staes  " LANGUAGE="NL">
Microfinanţarea este un instrument interesant pentru cei care sunt şomeri sau în pericol de a-şi pierde locurile de muncă şi, de asemenea, pentru întreprinderi în cadrul economiei sociale, cu sprijin financiar în vremuri de criză. Am votat împotriva acestui raport, deoarece nu este sigur că acest instrument va fi finanţat cu bani noi. Este posibil să fie utilizate resurse din cadrul programului existent Progress, un program care a fost lansat în 2007 şi care cuprinde acţiuni privind reducerea sărăciei, combaterea discriminării, incluziunea socială, problemele de gen şi ocuparea forţei de muncă. A lua bani din cadrul unor programe care luptă împotriva sărăciei pentru a lupta împotriva sărăciei nu este o strategie bună.
<P>
Consiliul, în special, respinge un buget separat. Statelor membre le lipseşte, în mod clar, curajul politic. Pentru a facilita lansarea acestei acţiuni la începutul lui 2010, au fost puse la dispoziţie 25 de milioane de euro din bugetul UE pentru 2010. În prezent, nu există niciun acord între Parlament şi Consiliu privind finanţarea pentru următorii trei ani (2011-2013). Europa are nevoie de o strategie durabilă şi nu de o injecţie unică cum este această iniţiativă. Instrumentul de microfinanţare nu are coerenţă şi nici viziune pe termen lung. În plus, microcreditele pot fi deja acordate în temeiul Fondului Social European şi, de asemenea, în temeiul Fondului european de ajustare la globalizare. Spun un "nu” răspicat, atunci, acestui raport.
<SPEAKER ID="993" NAME="Derek Vaughan  " AFFILIATION="S&amp;D">
în scris. - Aceasta este o iniţiativă excelentă, care le va uşura celor care şi-au pierdut sau riscă să-şi piardă locurile de muncă obţinerea de credite pentru a-şi înfiinţa propriile întreprinderi. Instrumentul european de microfinanţare Progress va pune la dispoziţie până la 25 000 de euro celor care doresc să facă împrumuturi pentru a crea sau a dezvolta firme foarte mici şi care nu au putut obţine credite prin intermediul pieţelor tradiţionale.
<P>
Sunt încântat că Parlamentul European a fost capabil să se asigure că aceşti bani nu provin din cadrul programului "Progress”, care este destinat ajutării persoanelor vulnerabile, dar care a fost creat utilizând fonduri din primul an al bugetului pentru 2010. Fondul de 100 de milioane de euro, disponibil de la începutul lui 2010, este exact tipul de ajutor de care au nevoie micile întreprinderi în aceste vremuri de criză financiară când băncile încă nu doresc să dea drumul la credite. Acest lucru va ajuta întreprinderile din Ţara Galilor şi sunt dezamăgit de colegii mei din UKIP care nu au reuşit să susţină această iniţiativă progresistă.
