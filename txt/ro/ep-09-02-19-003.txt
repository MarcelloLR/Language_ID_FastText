<CHAPTER ID="003">
Cote reduse ale taxei pe valoarea adăugată (dezbatere) 
<SPEAKER ID="007" NAME="Preşedinte">
Punctul următor este raportul Doamnei van den Burg, în numele Comisiei pentru afaceri economice şi monetare, cu privire la propunerea unei Directive a Consiliului de modificare a Directivei 2006/112/CE în ceea ce priveşte cotele reduse ale taxei pe valoarea adăugată [COM (2008) 0428 - C6-0299/2008 - 2008/0143 (CNS)].
<SPEAKER ID="008" NAME="Ieke van den Burg" LANGUAGE="NL">
Prezentul raport cu privire la reducerea cotelor de TVA a trecut printr-un proces îndelungat. De fapt, nu a mai rămas niciun raport, pentru că celelalte două mari grupuri, Grupul Partidului Popular European (Creştin Democraţii) şi al Democraţilor Europeni, precum şi Grupul Alianţei Liberalilor şi Democraţilor pentru Europa, nu s-au prezentat la votul pentru raportul meu în cadrul Comisiei pentru afaceri economice şi monetare, şi, fără nicio informare, în prealabil au votat împotrivă, deoarece nu le-a plăcut respingerea sau adoptarea anumitor amendamente.
<P>
Procedând astfel, au pus în pericol susţinerea acestei propuneri importante a Comisiei. Regret profund acest lucru, pentru că a creat impresia complet greşită despre poziţia Parlamentului European. Din fericire, aceştia au adoptat o strategie opusă şi acum au menţionat faptul că propunerea Comisiei se poate baza pe sprijinul lor total. Am fost de acord să nu ne mai contrazicem în legătură cu aceste amendamente în plen, ci să acceptăm în schimb propunerea comisarului Kovács cu un "da ” răspicat.
<P>
Din nefericire, doamna Lulling, totuşi, a înţeles greşit că trebuie să supună din nou discuţiei amendamentele sale respinse, chiar dacă acest lucru nu este în concordanţă cu textul rezoluţiei legislative sau cu procedura pe care o urmăm. Există clar aici în acest Parlament o variaţie a proverbului latin Quod licet lovi, non licet bovi, ceea ce este legitim pentru doamna Lulling, nu este legitim pentru membrii obişnuiţi ai Parlamentului. Fără a desconsidera statutul său superior, v-aş îndemna să nu fiţi distraşi de acest lucru şi să votaţi categoric, în final în favoarea rezoluţiei legislative în timpul votului prin apel nominal. La urma urmelor, despre aceasta este vorba. Împreună cu domnul comisar, contez pe sprijinul dumneavoastră şi presupun că doamna Lulling îşi va da seama că, dacă îşi retrage sprijinul pentru această rezoluţie, pentru că lucrurile nu au ieşit aşa cum a dorit, va fi mult mai rău şi va crea impresia greşită că se opune reducerii cotei de TVA.
<P>
Acest Parlament, şi eu sunt foarte mândru de asta, are o tradiţie îndelungată de sprijinire a propunerilor de aplicare a unei cote reduse de TVA pentru serviciile cu utilizare intensivă a forţei de muncă. Mai mult, acest Parlament s-a angajat, la iniţiativa unuia dintre predecesorii mei, domnul van Velzen, din timpul summitului cu privire la ocuparea forţei de muncă de la Luxemburg, în 1997, să lanseze propunerea de folosire a acestei cote mici de TVA ca un stimulent pentru ocuparea forţei de muncă prin ieftinirea acestor servicii, prin creşterea volumului şi, de asemenea, prin reducerea decalajului dintre munca ilegală şi cea legală. Acest obiectiv de ocupare a forţei de muncă este, după părerea mea, foarte important în acest moment. Convingerea mea fermă este că experimentul şi-a demonstrat efectul dincolo de orice îndoială.
<P>
Fostul comisar, domnul Bolkestein, a fost mai puţin convins şi a fost sceptic, la fel ca unele state membre. Nu a vrut să folosească ocuparea forţei de muncă drept un scop al politicii fiscale. A apreciat că politica fiscală nu a fost destinată acestui scop. Din fericire, actualul comisar îşi dă seama că acest lucru trebuie să fie văzut într-un context mai larg şi sunt încântat că acordă acum o dimensiune structurală acestui experiment.
<P>
Aş dori să adaug un scurt comentariu în legătură cu situaţia actuală. Cu toată onestitatea, nu îmi pot imagina că, în situaţia actuală, Consiliul nu ar acorda sprijinul unanim pentru această propunere. La urma urmei, acesta doreşte să facă ceva în legătură cu această situaţie tragică a locurilor de muncă şi cu redresarea economiei europene. Măsuri fiscale, inclusiv o reducere a TVA-ului, de exemplu, în industria de construcţii şi reparaţii, în realizarea unei eficienţe energetice pentru casele noastre şi patrimoniul nostru cultural şi tot felul de alte lucruri, ar putea oferi un stimulent pentru piaţa imobiliară, care se află acum într-un mare impas.
<P>
Cu riscul de a insista asupra unui fapt evident, nu amendamentul depus de Grupul PPE-DE în cadrul Comisiei pentru piaţa internă şi protecţia consumatorilor este cel care pune accent pe eficienţa energetică. Acest lucru a fost menţionat deja în propunerea Comisiei. A fost eliminat în amendamentul 6 şi reintrodus în amendamentul 7. Acest lucru nu poate decât să creeze confuzie. Cu toate acestea, este clar că Parlamentul este în favoarea eficienţei energetice. Prin urmare, sperăm ca propunerea comisarului Kovács să fie acceptată de Consiliu şi ca acest vot important de astăzi să nu degenereze în certuri interne.
<SPEAKER ID="009" NAME="László Kovács">
membru al Comisiei. -Doamnă preşedintă, vreau să mulţumesc Parlamentului European pentru dezbaterea rapidă a acestei propuneri, conform cererii Consiliul European din luna decembrie a anului trecut, în contextul Planului european de redresare economică pentru a soluţiona problema cotelor reduse de TVA din anumite sectoare până în martie 2009.
<P>
Sunt mulţumit în legătură cu adoptarea de către Comisia pentru afaceri economice şi monetare (ECON) a unui proiect de hotărâre cu privire la aprobarea iniţiativei Comisiei şi sper că plenul va avea aceeaşi conduită de susţinere.
<P>
Aş dori să mulţumesc Comisiei ECON şi raportorului, doamna van den Burg, pentru sprijinul lor. Într-adevăr, adoptarea rapidă a acestei propuneri este necesară pentru a oferi certitudine în punerea în aplicare a cotelor reduse pentru anumite servicii prestate la nivel local, cu utilizarea intensivă a forţei de muncă, care altfel ar trebui să dispară la sfârşitul anului 2010. Mai mult decât atât, este important să se asigure posibilităţi egale pentru toate statele membre în sectoare cum ar fi locuinţele şi restaurantele pentru că în aceste sectoare, în prezent, statele membre nu sunt pe picior de egalitate.
<P>
Actuala criză economică şi financiară este un motiv în plus pentru adoptarea şi punerea în aplicare urgentă a acestei propuneri. Nu este momentul să se distrugă locuri de muncă, situaţie care s-ar produce în cazul în care cotele reduse aplicate în prezent în 18 state membre pentru serviciile cu utilizarea intensivă a forţei de muncă nu ar fi stabilite definitiv. Mai mult, este important ca aceste cote reduse să fie puse rapid la dispoziţia tuturor statelor membre. Prin stimularea consumatorului să cheltuiască în domenii cum ar fi sectorul locuinţelor, cotele reduse pot avea efecte pozitive asupra ocupării forţei de muncă, în special în rândul categoriei de muncitori necalificaţi, care sunt tocmai cei care riscă să fie primii concediaţi în actuala criză. În acest context, am recomandat deja Consiliului să modifice data propusă de intrare în vigoare a directivei pentru a permite punerea sa în aplicare cât mai repede posibil, după ce Consiliul ia o decizie pozitivă.
<P>
În Consiliu, preşedinţia cehă se concentrează în prezent asupra atingerii unui compromis prin focalizarea asupra unui număr limitat de sectoare - serviciile cu utilizarea intensivă a forţei de muncă, serviciile prestate la nivel local - la care cotele reduse ar trebui să fie puse la dispoziţie, după cum se solicită de către Consiliul European.
<P>
Cu toate acestea, am nişte comentarii cu privire la amendamentele care au fost depuse la această propunere specifică şi limitată.
<P>
Cu privire la amendamentul 3: cu privire la excluderea băuturilor alcoolice din serviciile oferite de restaurante, Comisia a respectat coerenţa politicilor comunitare, în special nevoia de coerenţă între TVA şi accize, dar de asemenea, având în vedere politica UE de sănătate la nivel global. Spre deosebire de unele probleme, diferenţierea între produsele alimentare şi băuturile nealcoolice, pe de o parte, şi băuturile alcoolice, pe de altă parte, nu creează o sarcină administrativă serioasă pentru întreprinderi. Într-adevăr, în prezent, şapte din cele 11 state membre care aplică cote reduse la serviciile oferite de restaurante exclud băuturile alcoolice fără nicio dificultate.
<P>
Cu privire la amendamentul 2: în ceea ce priveşte extinderea propusă a domeniului cotelor reduse de TVA pentru utilajele folosite de agricultori, eu consider că aceasta este inutilă. Aceasta se datorează faptului că TVA-ul perceput pentru echipamentele folosite pentru alimentarea sectorului agricol nu este o cheltuială pentru agricultori, deoarece aceştia au dreptul de a deduce acest TVA, ca orice altă persoană impozabilă.
<P>
Cu privire la amendamentele 1 şi 4: cu privire la amendamentele legate de adăugarea articolelor de îmbrăcăminte şi încălţăminte pentru copii, aş dori să vă reamintesc că propunerea în cauză este restrânsă, fiind legată în principal de serviciile prestate la nivel local, cu utilizarea intensivă a forţei de muncă. Prin urmare, extinderile suplimentare ale domeniului de aplicare a propunerii nu ar trebui să fie luate în considerare în acest context. Mai mult decât atât, având în vedere atitudinea şi poziţiile concrete ale unor state membre, această extindere ar pune sigur în pericol sprijinul unanim, de care avem aşa multă nevoie, în cadrul Consiliului.
<P>
Cu privire la amendamentul 5: amendamentul referitor la adăugarea monumentelor şi lespezilor de mormânt nu este necesar pentru că o cotă redusă pentru aceste bunuri este deja permisă de dispoziţiile curente atunci când serviciile sunt prestate de pompele funebre. Mai mult decât atât, renovarea, reparaţiile, întreţinerea patrimoniului cultural şi a monumentelor istorice sunt, de asemenea, acoperite de actuala propunere a Comisiei, care este în curs de examinare.
<P>
Cu privire la amendamentul 7: Pot să vă asigur de dorinţa Comisiei de a aborda problema utilizării cotelor reduse în scopul promovării eficienţei energetice. Acest lucru va fi realizat în cadrul "Pachetului de taxe verzi”, care este în curs de pregătire şi care va fi trimis la Consiliu şi Parlament în luna aprilie.
<P>
În concluzie, vreau să declar că propunerea ar sprijini locuinţele, IMM-urile şi ar salva locurile de muncă şi este în deplină concordanţă cu Planul european de redresare economică. Aceasta nu este o obligaţie, ci o opţiune: Statele membre pot decide dacă aplică sau nu propunerea, ceea ce chiar le extinde suveranitatea fiscală.
<SPEAKER ID="010" NAME="Olle Schmidt" LANGUAGE="SV">
Acest raport demonstrează că impozitarea este o problemă sensibilă şi respect acest lucru. În acelaşi timp, cred, totuşi, că am putea gestiona problema mai bine în Comisia pentru afaceri economice şi monetare, care a fost responsabilă pentru raport. Vom supune discuţiei textul de rezoluţie, ceea ce este un lucru bun.
<P>
Este, desigur, extrem de important faptul că piaţa internă nu este perturbată de concurenţa nerezonabilă şi neloială. Există motive pentru a reitera aceasta, într-un moment când ajutorul de stat pare să fie abundent.
<P>
Cu toate acestea, UE are nevoie de o imagine mai raţională cu privire la folosirea cotelor reduse de TVA pentru promovarea locurilor de muncă şi a creşterii, în special pe piaţa locală şi pentru serviciile cu utilizarea intensivă a forţei de muncă. Despre aceasta este vorba în propunerea Comisiei. Cu alte cuvinte, este vorba de mai multe locuri de muncă, dar şi despre lupta împotriva economiei subterane. Astfel, avem nevoie de reducerea TVA-ului pentru serviciile oferite de restaurante, pentru serviciile de îngrijire pentru tineri, bolnavi, persoanele cu handicap şi persoanele în vârstă, serviciile de coafură şi produsele noi, cum ar fi cărţile în format audio, cărţile, care sunt foarte importante în propria mea ţară, CD-urile, scaunele de maşină pentru copii şi scutecele copiilor, precum şi serviciile interne, cum ar fi lucrările de renovare şi reparaţii şi curăţenie.
<P>
În Comisia pentru piaţa internă şi protecţia consumatorilor, am sprijinit în totalitate conduita Comisiei şi am adăugat amendamentele 6 şi 7 sub numele domnului Harbour. Pe de o parte, aş vrea să spun că nu este uşor de înţeles modul în care aceste texte şi procedura de vot sunt gestionate în acest Parlament. În primul din aceste amendamente subliniem importanţa reducerii economiei "negre” sau "gri”. În celălalt amendament al nostru urmărim să facem posibilă reducerea cotei de TVA la lucrările de renovare şi reparaţii, în scopul economisirii energiei. În timpul acestor momente economice dificile, trebuie folosite diferite mijloace pentru a sprijini economia, iar o impozitare redusă poate fi o metodă importantă de realizare a acestui lucru.
<P>
În cele din urmă, promovarea alcoolului de către doamna Lulling revine în atenţie. Ca de obicei, politicos, dar ferm, voi respinge apelul său.
<SPEAKER ID="011" NAME="Astrid Lulling">
în numele Grupului PPE-DE. - (FR) Doamnă preşedintă, discuţia de astăzi - şi vorbitorii precedenţi au confirmat acest lucru - are loc în circumstanţe foarte neobişnuite, deoarece nu avem un raport pentru plen, aşa cum ar fi cazul în mod normal. Aş dori să clarific lucrurile: a fost o majoritate formată greşit care a votat împotriva raportului Comisiei pentru afaceri economice şi monetare.
<P>
Grupul meu a votat împotriva acestui raport, deşi susţinem pe deplin principiul de extindere a aplicării unei cote reduse de TVA, chiar dincolo de ceea ce propune Comisia Europeană. Acest lucru se întâmplă pentru că toate amendamentele noastre au fost respinse de către socialişti şi liberali.
<P>
Am făcut un efort mare de compromis. Am acceptat toate propunerile raportorului socialist. Nu a crezut că ar merita cel mai mic efort să accepte oricare dintre propunerile noastre. Regretabil, dar, în acelaşi timp, inevitabil, rezultatul votului nu ar trebui, prin urmare, să fie surprinzător, Doamnă van den Burg.
<P>
Aş dori să vă oferim câteva sfaturi prietenoase pentru a vă schimba atitudinea în viitor pentru că, aşa cum spuneau romanii, errare humanum est, perseverare diabolicum (a greşi este omeneşte, dar a persista în greşeală este diabolic).
<P>
Permiteţi-ne, totuşi, să ne întoarcem la subiectul în cauză. Pentru plen, grupul meu a hotărât supună din nou discuţiei unele amendamente care au venit de la membrii comisiei, care este bine informată cu privire la această temă. Aceste amendamente sunt importante şi s-a spus foarte clar, Doamnă van den Burg, că nimeni nu poate împiedica un stat membru să propună amendamente la un document sau la o rezoluţie.
<P>
Cele mai importante amendamente ale noastre se referă la aplicarea cotelor reduse pentru băuturile alcoolice în restaurante. Acesta nu este, domnule Schmidt, un mod de a încuraja alcoolismul. Este ridicol. În cazul în care propunerea Comisiei ar fi acceptată, proprietarii de restaurante ar trebui să aplice două cote diferite de TVA. Acest lucru este complicat şi nejustificat. Trăiască birocraţia. Credeţi-mă, dacă nu votaţi pentru amendamentul 3, ştiu cum să informez întregul sector de catering din Europa - şi acesta este mare - despre faptul că poziţia dumneavoastră a împiedicat aplicarea unei cote reduse de TVA la toate serviciile sale.
<P>
Am propus ca toate produsele alimentare şi băutura să fie impozitate la aceeaşi cotă redusă, dacă este cazul. Pentru mine aceasta este judecata sănătoasă şi cred că am putea sprijini cu toţii această propunere. De ce să complicăm lucrurile? De ce să căutăm problemele sănătăţii publice când nu există niciun motiv de existenţă a acestora?
<P>
Doamnă Preşedinte, grupul meu sprijină extinderea cotelor reduse de TVA şi recomandăm insistent guvernelor noastre să avanseze această problemă. Cetăţenii noştri au avut deja aşteptări mari legate de această problemă în cadrul actualului moment de criză economică şi catalogului zilnic plin de veşti proaste. Această măsură de sprijinire a industriei alimentare este din ce în ce mai necesară, Doamnă Preşedinte. Noi dorim ca Europa să fie recunoscută pentru flexibilitatea sa; într-adevăr, acesta ar fi un semnal pozitiv.
<SPEAKER ID="012" NAME="Pervenche Berès">
în numele Grupului PSE. - (FR) Doamnă preşedintă, domnule comisar, după cum ştiţi, Parlamentul European recunoaşte faptul că munca dumneavoastră este dificilă. Nu este uşor aici, dar atunci când sunteţi în cadrul Consiliului, este şi mai rău, pentru că acolo va trebui să lucraţi în unanimitate. Sper, prin urmare, ca toată lumea de aici să se comporte responsabil şi să voteze într-un mod coerent. Dacă ne gândim că propunerea Comisiei este bună, atunci trebuie să o sprijinim.
<P>
Ambiguitatea în Comisia pentru afaceri economice şi monetare a dus la diferenţiere între anumite amendamente. Socialiştii, în mod responsabil, din nou, au decis să nu supună discuţiei amendamentele în plen, pentru că în aceste chestiuni, dacă dorim să progresăm, noi toţi în Parlamentul European trebuie să oferim sprijinul nostru total, în măsura în care este posibil, pentru propunerea Comisiei, dacă o considerăm corectă, aşa cum este cazul aici.
<P>
Am avut multe dezbateri legate de TVA, subsidiaritate şi necesitatea armonizării fiscale. TVA-ul este exemplul clasic care vine în sprijinul ideii că noi toţi suntem pe un teren comun. Să ne folosim de acest aspect. Reînnoirea temporară a acestui experiment cu o cotă redusă de TVA, atunci când acesta are ca obiectiv şi contribuie la consolidarea serviciilor cu utilizarea intensivă a forţei de muncă - nu neapărat în cazul băuturilor alcoolice în restaurante - ne-a arătat că acest sistem funcţionează, deci putem construi în interiorul lui. Să punem capăt incertitudinii juridice şi să armonizăm baza prin care statele membre pot interveni. Atunci vom avea obiective consecvente, armonizare fiscală, acolo unde este posibil, şi încurajarea serviciilor cu utilizarea intensivă a forţei de muncă. Cine ar putea să spună nu acum în privinţa acestui lucru? Cine ar putea spune nu reducerilor fiscale, ca un stimulent al îmbunătăţirii consistente a eficienţei energetice din stocul nostru de locuinţe?
<P>
În prezent, luând în considerare ceea ce s-a întâmplat în cadrul Comisiei pentru afaceri economice şi monetare, ţinând cont de dezbaterea care are loc în cadrul Consiliului, cred că trebuie să sprijinim propunerea Comisiei cu tărie - şi sper, cu cea mai mare majoritate posibilă. În acest stadiu al dezbaterii, încercarea de a face mai bine s-ar putea transforma în mai rău şi cred că cetăţenii noştri nu ar înţelege faptul că rămânem într-o stare de incertitudine juridică.
<P>
Trebuie să consolidăm acest sistem care s-a dovedit funcţional. Aceasta este ceea ce raportorul nostru, doamna van den Burg, propune şi sper că Parlamentul va vota ulterior cu o majoritate zdrobitoare. În acest fel, comisarul poate transmite acest mesaj puternic Consiliului şi poate obţine o decizie finală, care va permite consolidarea acestui sistem.
<SPEAKER ID="013" NAME="Alain Lipietz">
în numele Grupului Verts/ALE. - (FR) Doamnă preşedintă, domnule comisar, doamnelor şi domnilor, întrucât aceasta este una dintre ultimele şanse pe care le avem pentru a face acest lucru, aş dori, mai întâi de toate, să îi mulţumesc domnului Kovács pentru eforturile, adeseori dezamăgitoare, pe care le-a depus de-a lungul mai multor ani aici, în situaţia în care impozitarea este supusă regulii unanimităţii şi astfel supusă dreptului de veto al diferitelor state membre. Sarcina sa a fost foarte dificilă şi poate simţi că nu s-au realizat prea multe. Sper din toată inima că cea mai mare realizare a sa, această directivă, va fi adoptată cu sprijinul solid al Parlamentului.
<P>
Dovada muncii sale excelente este că, atunci când am vrut să îmbunătăţim anumite aspecte, în cadrul Comisiei pentru afaceri economice şi monetare, nu am putut să o facem. Unii oameni s-au îndreptat într-o direcţie, alţii în alta. Fiecare parte a fost convinsă că putem realiza ceva mai bun. Am reuşit să înaintăm unele dintre cele mai bune amendamente, sau aşa am gândit şi atunci când am votat întregul text, am realizat că nu va funcţiona.
<P>
În final, coordonatorii grupului au ajuns la părerea unanimă că domnul Kovács, probabil, a găsit un bun echilibru. Prin urmare, Grupul Verzilor/Alianţa Liberă Europeană, ca şi celelalte două grupuri care tocmai au luat cuvântul, nu vor depune niciun amendament. Aţi găsit un bun echilibru şi este unul inteligent.
<P>
În prezent, unele ţări care se confruntă cu criza, îşi reduc cotele de TVA. Sunt convins că aceasta este o greşeală. Statele membre au nevoie de resurse financiare şi nu este momentul să creştem deficitele în acest fel, chiar dacă faceţi acest lucru pentru a stimula economia prin încurajarea cheltuielilor. Un alt motiv este că încercarea de reducere a preţurilor prin modul superficial de abordare a TVA-ului duce la cote reale foarte ridicate într-un moment în care Banca Centrală încearcă să le reducă.
<P>
Dvs. propuneţi o altă strategie şi aveţi dreptate: utilizarea TVA-ului pentru a face reduceri sau modificări orientate ale preţurilor relative. Acestea sunt alegerile corecte, în conformitate cu două criterii.
<P>
În primul rând, subsidiaritatea. Cu alte cuvinte, ne orientăm spre produsele imobile: servicii locale şi construcţii. Al doilea criteriu de orientare sunt serviciile de utilizare intensivă a forţei de muncă. Ca şi ecologişti, am dori să aveţi ca scop specific revoluţia verde: sectoarele care sunt necesare, dacă vrem să ieşim din actuala criză, care este rezultatul modelului industrial, liberal si productivist care a dominat lumea timp de peste 30 de ani.
<P>
Am fi dorit ca dumneavoastră să extindeţi cotele reduse de TVA pentru toate bunurile acoperite de Protocolul de la Kyoto. În termeni practici, dacă vom combina serviciile furnizate la nivel local cu serviciile de utilizare intensivă a forţei de muncă, atunci acest lucru ar însemna că toate construcţiile, toate izolările, precum şi dezvoltarea clădirilor eficiente la nivel energetic pot fi acoperite de directivă, ceea ce este destul de bine pentru noi.
<P>
Aş dori să spun imediat că nu vom vota în favoarea argumentului doamnei Lulling. Desigur, a persista în greşeală este diabolic, dar cred că acest proverb se poate aplica şi în cazul doamnei Lulling. Am putea, de asemenea, să vorbim despre Mandeville şi viciul privat pentru virtutea publică. Nu trebuie să încurajăm viciul privat prin intermediul viciului public şi vom apăra acele ţări care încearcă să limiteze consumul de alcool.
<SPEAKER ID="014" NAME="Helmuth Markov" LANGUAGE="DE">
Doamnă preşedintă, domnule comisar Kovács, doamnelor şi domnilor, şi mai ales Doamnă van den Burg, este regretabil că aici în Parlament putem să fim de acord doar cu privire la propunerea Comisiei şi nu cu privire la raportul actual înaintat de către doamna van den Burg. Am fi acordat cu bucurie sprijinul nostru pentru acest raport în versiunea sa originală şi felicităm raportorul. Cu toate acestea, a fost respins de majoritate în cadrul Comisiei pentru afaceri economice şi monetare. Factorul decisiv a votul negativ al Grupului Partidului Popular European (Creştin-Democrat) şi al Democraţilor Europeni, precum şi al Grupului Alianţei Liberalilor şi Democraţilor pentru Europa. După înfrângerea prin votare individuală, comisia nu a fost pregătită să adopte niciun raport şi regretăm foarte mult acest lucru.
<P>
Referitor la acest aspect, avem multe de câştigat de pe urma propunerii de directivă a Comisiei. Considerăm binevenită evaluarea pozitivă din partea Comisiei a rezultatelor studiului din Copenhaga care a fost comandat chiar de Comisie. Studiul propune păstrarea şi chiar extinderea cotelor reduse de TVA la servicii şi alte activităţi. Acest lucru va asigura locuri de muncă, în special în întreprinderile mici şi micro-întreprinderi şi va scoate sectoare întregi din economia subterană, transformându-le într-o activitate economică reglementată. În criza actuală, această stabilizare este foarte importantă. Aceasta va asigura şi, sperăm, va crea locuri de muncă.
<P>
Desigur, noi cei de stânga sprijinim reducerea cotei de TVA ca o chestiune de principiu. Este bine cunoscut faptul că, fiind un impozit indirect, TVA-ul loveşte din plin, în special pe cei dependenţi de salariile lor şi angajaţii cu salarii mici. Angajaţii cu salarii mari şi foarte mari trebuie să suporte o sarcină fiscală mai mare. În ultimii ani, aceşti angajaţi cu salarii mari au sarcini reduse într-un mod iresponsabil în toate ţările europene.
<P>
Propunerea Comisiei este destinată să fie un regulament cu durată nelimitată. Şi acest lucru este, de asemenea, binevenit. Astfel, se va evita situaţia neplăcută în care noi trebuie să extindem impozitele reduse la fiecare doi ani. Se va crea certitudinea juridică pentru furnizorii de servicii. În calitate de membru german, sunt deosebit de mulţumit de faptul că Guvernul Federal German a încetat, în sfârşit, blocarea unui regulament permanent. Acesta este un lucru pozitiv în vederea unei schimbări din partea marii coaliţii din Republica Federală Germania.
<P>
Dintre amendamentele depuse, le sprijinim pe cele care sunt în favoarea extinderii cotelor reduse de TVA. În ceea ce priveşte furnizarea de băuturi alcoolice, totuşi, regulamentele existente trebuie să rămână în vigoare. După cum ştim, cotele mai mari de TVA în acest domeniu vor servi în primul rând la protejarea sănătăţii publice. Statele membre trebuie, prin urmare, să aibă mână liberă şi în acest sens. Vă mulţumesc foarte mult.
<SPEAKER ID="015" NAME="John Whittaker">
în numele grupului IND/DEM. - Doamnă preşedintă, este greu de crezut că noi discutăm aici despre schimbări minore ale normelor privind taxa pe valoarea adăugată, pe când ţările UE se confruntă cu cea mai mare criză financiară şi economică de la Marea Recesiune. Continuăm să pretindem că economiile UE nu sunt la fel de grav contaminate de creanţele nerecuperabile şi de criza economică, deşi chiar şi producţia Germaniei a scăzut la rata anuală incredibilă de 8%, iar finanţele publice de pretutindeni se întinse la limită, deoarece veniturile fiscale scad şi cheltuielile cu asigurările sociale cresc, iar guvernele preiau datoriile private şi încearcă în zadar să stimuleze creşterea economică.
<P>
Cel mai grav caz este probabil Grecia, cu datoria publică în declin de 94% din PIB şi cu o marjă de risc a cotei dobânzii care astăzi se îndreaptă spre 3%. Grecia va avea nevoie să fie salvată de la faliment, dar de cine? Nu de germani, spun ei. Chiar suporterii înverşunaţi ai marelui proiect UE trebuie acum să accepte faptul că dacă datoria Greciei nu este asigurată, Grecia poate fi obligată să iasă din zona euro. Probabil un motiv mai grav de îngrijorare este expunerea imensă a mai multor ţări din zona euro la datoriile debitoare ale Europei de Est.
<P>
Îmi pare rău pentru Comisie. De ani de zile aceasta a încercat să facă aşa cum i s-a spus, să respecte regulile privind ajutorul de stat, concurenţa şi achiziţiile: reguli care sunt componente esenţiale ale proiectului, dar care acum sunt ignorate cu totul. Cel mai trist spectacol este declaraţia domnului comisar Almunia în această săptămână legată de intenţia sa de a invoca procedura de deficit excesiv împotriva Spaniei, Franţei şi Irlandei, pentru că au încălcat regulile bugetare ale Pactului de Stabilitate. Domnule Almunia - vă rog - Pactul de Stabilitate nu este respectat. Niciodată nu a avut foarte mare putere. Nu mai contează că finanţele publice prudente sunt esenţiale pentru supravieţuirea monedei euro, aceste ţări nu mai pot face nimic pentru bugetele lor.
<P>
Fără îndoială, gesturile faţă de Uniunea Europeană vor continua, dar guvernele alese în mod democratic au un interes principal în a avea grijă de oamenii care i-au ales. Franţa şi Germania au precizat clar că stimulentele lor fiscale sunt acolo pentru a ajuta propriile companii şi proprii muncitori. În mod evident, coordonarea este numai pentru vremuri bune.
<P>
Economiile se află într-o situaţie dificilă peste tot în lume. Unele dintre ele vor trece peste aceasta. Dacă unele economii din Uniunea Europeană vor reveni la prosperitate, aceasta nu va fi datorită Uniunii Europene sau a normelor sale cu privire la TVA.
<SPEAKER ID="016" NAME="Jim Allister" AFFILIATION="NI">
Doamnă preşedintă, eu sunt de acord cu ideea că salvarea noastră economică constă în mici reduceri ale taxei pe valoarea adăugată, lucru ce are în Regatul Unit, sincer, doar un impact pozitiv marginal. Cu toate acestea, accept că reducerea impozitării este un instrument de stimulare economică. Astfel, prezenta propunere - foarte modestă, aşa cum este - prin care reducerea TVA-ului ar fi posibilă în anumite sectoare, este binevenită, în măsura în care funcţionează.
<P>
Aş fi preferat să merg mai departe, dincolo de graniţele efortului minim necesar. Extinderea pentru a include renovările şi reparaţiile caselor ar fi cea mai mare investiţie, deoarece stimularea sectorului de construcţii aflat în criză puternică este foarte necesară şi, pentru a obţine efectul optim, acea concesie nu ar trebui să fie restricţionată numai la măsurile de eficienţă energetică. Construcţiile au nevoie de ajutor pe toată linia, nu doar pe o bază selectivă.
<P>
A da posibilitatea ca statele membre să acţioneze în realizarea acestor reduceri marginale de TVA ar fi doar jumătate din bătălie, deoarece, în multe cazuri - inclusiv în propria mea ţară - miniştrii de finanţe, foarte presaţi de diminuarea resurselor de venituri vor fi, probabil, ezitanţi şi trebuie să fie convinşi să acţioneze. Chiar şi eu ar trebui să recunosc, totuşi, că, referitor la problemele legate de TVA, cum sunt cele vizate de acest raport, cel puţin aceştia nu ar avea scuza de a da vina pe Bruxelles dacă nu ar reuşi să urmărească ceea ce este permis în conformitate cu aceste propuneri.
<SPEAKER ID="017" NAME="John Purvis" AFFILIATION="PPE-DE">
Doamnă preşedintă, aş dori să mă alătur preşedintelui comisiei noastre, simpatizând cu situaţia dificilă cu care se confruntă comisarul Kovács în încercarea de a soluţiona problemele fiscale prin mecanismul comunitar. Trebuie să dea dovadă de un tact politic maxim în vederea realizării unanimităţii.
<P>
În timp ce sprijin în întregime principiul subsidiarităţii şi dreptul suveran al statelor membre de a-şi stabili propriile cote de impozitare, aş sugera statelor membre care nu au beneficiat încă de facilitatea celor mai mici impozite în industria cu utilizarea forţei de muncă intensivă, localizată, să ia serios în considerare acest lucru.
<P>
În ţara pe care o ştiu cel mai bine, în care am susţinut o reducere de 2,5% a TVA-ului pe toată linia - după cum afirmă domnul Allister, cu răspunsuri sau rezultate economice nesemnificative sau inexistente - aş sugera că ar fi fost mult mai eficientă concentrarea acţiunii în domenii speciale cu utilizarea forţei de muncă intensive şi în domenii localizate şi reducerea substanţială a cotei de la 17,5% până la cota redusă de 5%, sau mai jos. Acest lucru ar fi fost mult mai eficace în implicarea oamenilor în muncă şi în reluarea activităţii.
<P>
Domenii precum renovările şi extinderile caselor, ameliorări în economisirea energiei, şi, probabil, grădinărit şi arhitectură peisagistică şi, după cum a declarat Olle Schmidt, îngrijirile pentru persoanele în vârstă şi pentru copii, sunt cele care ar putea obţine locuri de muncă şi, probabil, ar putea creşte impozitul, pentru că aceste persoane ar plăti, de asemenea, impozit pe venit.
<P>
Accentul asupra acestor domenii este o situaţie avantajoasă şi îndemn toate statele membre care încă nu au profitat de acest lucru, inclusiv şi mai ales propria mea ţară, să facă acest lucru.
<SPEAKER ID="018" NAME="Joel Hasse Ferreira" AFFILIATION="PSE">
(PT) Interesul în adoptarea acestei propuneri de directivă constă mai ales în modul în care aceasta poate contribui la înviorarea economiilor locale şi la susţinerea acţiunilor sociale. Punerea în aplicare a unei cote reduse de TVA va fi foarte importantă în sectorul locuinţelor, atât în construcţii cât şi în renovare, întrucât va permite statelor membre care o adoptă reducerea costurilor pentru utilizatorul final.
<P>
Furnizarea de servicii locale, în special de întreprinderile mici, poate, de asemenea, beneficia de această reducere a TVA-ului, garantând şi creând astfel locuri de muncă mai multe şi mai bune prin încurajarea consumului de bunuri şi servicii şi, prin urmare, stimulând economia în sine.
<P>
Serviciile oferite de restaurante, care sunt fundamentale pentru buna funcţionare a economiilor locale şi intensificarea turismului pot avea foarte mult de câştigat, în acest mod, la nivel local, din această reducere a cotei de TVA. Aceste servicii, doamnelor şi domnilor, nu ar trebui să circule pe piaţa internă europeană, lucru ce va ajuta la reducerea rezervelor anumitor state membre, deja exprimate în cadrul Consiliului. Ca urmare, nu pot fi de acord cu extinderea acestei cote reduse la echipamente, indiferent de pretext.
<P>
Modul prudent în care trebuie să fie tratată această propunere în cadrul Parlamentului European nu trebuie să dea guvernelor care au rezerve faţă de propunerea Comisiei Europene orice pretext de a se folosi, în practică, de dreptul de veto oferit de legislaţia europeană în probleme legate de fiscalitate. Ca urmare, Parlamentul trebuie să respingă în mod prudent orice amendamente care nu au un scop real şi care nu vor face decât să împiedice adoptarea textului. Aşa cum s-a declarat deja în această Cameră, pe lângă faptul că mai binele este duşmanul binelui, cine vrea tot, poate pierde tot.
<P>
Această propunere de directivă este importantă nu numai pentru întărirea economiilor locale, dar şi pentru a îndeplini ambiţiile exprimate în mod repetat de diferite state membre. Lăsaţi-ne, prin urmare, să sprijinim propunerea Comisiei, astfel cum a fost prezentată. Acest lucru a fost, de fapt, rezultatul votului, cu acordul meu, în Comisia pentru piaţa internă şi protecţia consumatorilor.
<P>
Apreciez munca raportorilor şi solicit adoptarea acestei propuneri, în condiţiile exacte în care acesta a venit din partea Comisiei şi în care a fost adoptată în Comisia pentru piaţa internă şi protecţia consumatorilor.
<SPEAKER ID="019" NAME="DanutBudreikait" AFFILIATION="ALDE">
- (LT) Reglementarea reducerii TVA-ului a fost mult timp un domeniu care necesită o abordare sistemică. În cazul în care este permisă o reducere a TVA-ului, toate ţările ar trebui să aibă dreptul de a beneficia de aceasta, nu doar cele care au câştigat acest drept, dar aceasta este o problemă pentru viitor. Acum trebuie să luăm decizii urgente pentru a depăşi criza economică. Propunerea Comisiei se referă la serviciile cu utilizarea intensivă a forţei de muncă şi la serviciile la nivel local pentru consumatorii finali privaţi, inclusiv serviciile restaurantelor, care nu ar împiedica buna funcţionare a pieţei interne. Cu toate acestea, nu se ştie dacă serviciile oferite de restaurante menţionate sunt doar de importanţă locală, sau dacă ar încuraja diferite condiţii de concurenţă în regiunile de frontieră şi dacă au un impact asupra turismului. Ţara mea, Lituania, luptându-se cu criza economică, a anulat reducerile de TVA. Guvernul şi-a bazat această decizie pe evaluarea Oficiului Naţional de Audit legată de faptul că producătorii beneficiază cel mai mult de o reducere a TVA-ului, dar cine beneficiază de creşterea TVA-ului? Creşterea preţurilor, care este disproporţionată faţă de o creştere a TVA-ului, arată în mod clar cine beneficiază. Această idee a fost menţionată în cadrul Parlamentului European, atunci când s-a dezbătut reducerea accizelor la combustibili. Reprezentanţii Comisiei Europene au susţinut că acest lucru nu va reduce preţul petrolului. Sunt mulţumit că propunerea Comisiei, care este dezbătută în prezent, foloseşte o altă evaluare a economiei de la Copenhaga. Poate Comisia ar putea explica tuturor conceptul de TVA, influenţa sa asupra mediului de afaceri şi a consumatorilor şi să indice ce măsuri există, şi în plus, dacă acestea există, de protejare a consumatorului de producător, pentru că astfel de cazuri sunt caracteristice pentru mai multe ţări. Sunt de acord că reducerile de TVA trebuie să fie aplicate cu argumentele economice şi sociale potrivit cărora fiecare cetăţean ar trebui să aibă posibilitatea de a achiziţiona bunurile şi serviciile de care are nevoie cel mai mult şi în scopul consolidării şi sprijinirii serviciilor locale.
<SPEAKER ID="020" NAME="Dariusz Maciej Grabowski" AFFILIATION="UEN">
(PL) Doamnă preşedintă, UE se confrunta cu cea mai serioasă provocare economică din istoria sa. În primul rând, criza cere o analiză minuţioasă a erorilor inerente din strategia economică ce a fost aplicată până în prezent. În al doilea rând, avem nevoie de recomandări pentru soluţii eficiente în viitor. În acest sens, eficienţa şi eficacitatea sistemului fiscal şi a TVA-ul ar trebui să fie analizate. Nu există nicio îndoială, totuşi, că sistemul fiscal şi cota de TVA trebuie să fie elaborate în conformitate cu principiile libertăţii, independenţei şi suveranităţii statelor membre. Răspunsul nostru la un sistem fiscal unificat este un "Nu" răspicat.
<P>
Statele membre nou admise, care sunt adesea mai puţin dezvoltate şi care au o anumită structură demografică, cu un număr mare de tineri, necesită politici fiscale complet diferite de cele ale vechilor state membre ale UE. Acolo unde este posibil, prin urmare, TVA-ul în ţările recent acceptate trebuie să fie cât mai scăzut posibil. În acelaşi timp, după cum am invocat chiar eu, trebuie să se urmărească o reducere a TVA-ului pe întreg teritoriul UE în cazul bunurilor culturale, cum ar fi CD-urile. Pe de altă parte, trebuie să propunem şi un impozit pe operaţiunile şi speculaţiile financiare. Ceea se întâmplă astăzi, în ceea ce priveşte capitalul transferat de la statele membre nou admise, este imposibil de controlat şi contrazice percepţiile ideologice fundamentale ale UE.
<SPEAKER ID="021" NAME="Luca Romagnoli" AFFILIATION="NI">
(IT) Doamnă preşedintă, doamnelor şi domnilor, sprijin raportorul, doamna van den Burg, şi întregul Parlament dacă adoptă această propunere care vizează modificarea dispoziţiilor Directivei cu privire la TVA.
<P>
În cele din urmă, avem o propunere care va garanta egalitatea de şanse pentru toate statele membre şi va îmbunătăţi funcţionarea pieţei interne în ceea ce priveşte cotele reduse de TVA. De asemenea, propunerea respectă în mod inteligent subsidiaritatea; aceasta permite statelor membre aplicarea cotei reduse de TVA pentru serviciile cu utilizarea intensivă a forţei de muncă şi pentru serviciile furnizate local, precum şi pentru cele de importanţă socială, cum ar fi pentru construcţia de locuinţe, asistenţa personală, şi aşa mai departe şi pentru întreprinderile mici şi mijlocii, în general.
<P>
Prin urmare, împărtăşesc cu raportul speranţa că acest instrument stabileşte un sistem fiscal, care va promova locurile de muncă, va creşte productivitatea şi va diminua economia subteran[.
<SPEAKER ID="022" NAME="Paolo Bartolozzi" AFFILIATION="PPE-DE">
(IT) Doamnă preşedintă, doamnelor şi domnilor, Parlamentul European a manifestat mereu un mare interes cu privire la modificările TVA-ului, fie cu scopul de a armoniza cotele între statele membre, de a adapta TVA-ul la climatul economic, sau de a ţine cont de scutirile temporare acordate noilor state membre ale Uniunii Europene. Deşi am adoptat o perspectivă de ansamblu, abordarea noastră a fost, până în prezent, caracterizată printr-o nevoie de flexibilitate în aplicarea cotelor reduse, fie pentru a ţine seama de natura specifică a sectoarelor de producţie, sau din motive economice şi sociale.
<P>
Propunerea în cauză, totuşi, are drept scop extinderea aplicării cotelor reduse de TVA la o varietate de servicii, inclusiv servicii de utilizare intensivă a forţei de muncă, restaurante, servicii furnizate pe plan local, construcţii şi transfer de locuinţe, precum şi serviciile oferite celor defavorizaţi.
<P>
Departe de a căuta să armonizeze TVA-ul în toate statele membre, directiva în cauză, în conformitate cu principiul subsidiarităţii, intenţionează să asigure şanse egale pentru toate statele membre, permiţându-le în acelaşi timp să-şi stabilească propriile cote reduse. În consecinţă, consumatorii vor fi conduşi să transfere anumite activităţi desfăşurate în economia locală sau subterană către economia formală, încurajând astfel creşterea economică, fără a perturba modul de funcţionare a pieţei interne. Cu toate acestea, ar trebui să amintim că majoritatea serviciilor în cauză pot deja beneficia de o cotă redusă, chiar şi numai într-un număr limitat de state membre, precum şi pentru o perioadă limitată de timp.
<P>
Dezbaterea rămâne deschisă, deşi, cu privire la aplicarea cotelor reduse pentru protecţia mediului şi pentru economisirea energiei, Comisia trebuie să ofere evaluări specifice, având în vedere importanţa acestor sectoare pentru economia UE.
<SPEAKER ID="023" NAME="Dariusz Rosati" AFFILIATION="PSE">
(PL) Doamnă preşedintă, adăugând opinia mea la dezbaterea cu privire la propunerea Comisiei de reducere a TVA, aş dori să atrag atenţia asupra implicaţiilor acestei propuneri în materie de combatere a impactului crizei actuale. Statele membre au în prezent nevoie de instrumente eficiente pentru a proteja locurile de muncă şi pentru a împiedica o recesiune. Reducerea cotei de TVA pentru serviciile cu utilizarea intensivă a forţei de muncă îndeplineşte acest obiectiv. Aceasta reduce povara IMM-urilor, facilitează accesul la servicii de bază şi protejează locurile de muncă. În acelaşi timp, nici nu denaturează nici concurenţa pe piaţa internă, întrucât sprijină întreprinderile care furnizează servicii locale, nici nu reprezintă o ameninţare pentru veniturile de stat, din moment ce introducerea cotelor mai mici rămâne un pas voluntar. Parlamentul ar trebui să sprijine propunerea Comisiei şi îi urez comisarului Kovács succes pentru a convinge întregul Consiliu să o adopte.
<SPEAKER ID="024" NAME="Mariela Velichkova Baeva" AFFILIATION="ALDE">
- (BG) Propunerea Comisiei Europene de reducere permanentă a cotelor de TVA pentru serviciile furnizate la nivel local, inclusiv pentru servicii de utilizare intensivă a forţei de muncă este binevenită şi are ca scop să realizeze raţionalizarea şi simplificarea prin modificările necesare, prin ajustare şi prin crearea potenţialului de creştere a locurilor de muncă în sectoarele cu forţă de muncă cu o calificare scăzută, în timp ce restricţionează activităţile din economia gri, menţine locurile de muncă şi asigură un tratament egal pentru statele membre, inclusiv pentru operatorii lor economici.
<P>
Unul din principalele argumente pentru reducerea TVA-ului este că va asigura o distribuţie mai favorabilă a venitului după consum, prin reducerea costurilor coşului de cumpărături din gospodăriile cu venituri mici şi prin creşterea costurilor pentru gospodăriile cu venituri mari. Modificările în structura de consum implică, de asemenea, modificări ale produsului intern brut şi ale productivităţii în sectorul oficial şi reducerea activităţii în economia gri, cum ar fi serviciile în sectorul de locuinţe şi alte servicii locale, care fac obiectul prezentei propuneri a Comisiei Europene. Desigur, avantajul economic net potenţial de reducere a TVA-ului depinde nu numai de caracteristicile sectorului relevant, dar şi de mediul economic specific din statele membre în cauză. De exemplu, creşterea domeniului de aplicare al cotelor reduse de TVA în sectoarele cu forţă de muncă necalificată presupune o piaţă a muncii inflexibilă, în timp ce în sectorul alimentar presupune diferenţe semnificative de consum între gospodăriile cu venituri mici şi cele cu venituri mari.
<P>
Ar trebui, de asemenea, să avem în vedere că punerea în aplicare a reducerilor de TVA va scădea, de asemenea, veniturile de trezorerie. Ca procent din produsul intern brut, acestea variază de la jumătate de procent până la un procent şi jumătate din PIB-ul diferitelor state membre. Finanţele publice stabile în timpul perioadei actuale de schimbare economică vor permite guvernelor în cauză să se ocupe de deficitele structurale în perioada curentă. Chiar şi guvernele care nu au spaţiu de manevră vor adopta opţiuni precum reducerea cotelor de TVA pentru serviciile cu utilizarea intensivă a forţei de muncă pentru a atinge alte obiective ale politicilor lor economice. Având în vedere faptele şi argumentele de mai sus, Grupul Alianţei Liberalilor şi Democraţilor din Europa va susţine propunerea Comisiei pentru a se asigura de sprijinul solid în cadrul Parlamentului European pentru această importantă etapă din procesul decizional.
<SPEAKER ID="025" NAME="Roberta Angelilli" AFFILIATION="UEN">
(IT) Doamnă preşedintă, doamnelor şi domnilor, propunerea de a extinde sfera de aplicare a TVA-ului redus la anumite servicii cu utilizarea intensivă a forţei de muncă, la restaurante şi la întreţinerea şi construcţia clădirilor reprezintă o mare oportunitate de a avea un impact economic pozitiv pe piaţă şi în domeniul ocupării forţei de muncă în contextul gravei crize economice actuale. Concurenţa nu va fi afectată, mai degrabă acest lucru va fi o şansă pentru a sprijini producţia şi pentru a stimula consumul, pentru a crea noi locuri de muncă şi pentru a sprijini întreprinderile şi familiile.
<P>
În opinia mea, ar fi benefică extinderea domeniului de aplicare al cotelor reduse de TVA şi mai mult, de exemplu pentru a acoperi "serviciile verzi” în vederea încurajării politicilor de mediu. În ceea ce priveşte textul pe care trebuie să îl votăm, am sprijinit propunerea de reducere a TVA-ului pentru scutecele pentru copii şi pentru serviciile pentru copii. Parlamentul European a solicitat Comisiei şi statelor membre în mai multe rânduri să amelioreze coordonarea între politicile macroeconomice şi sociale pentru a redresa creşterea noilor forme de sărăcie. Într-adevăr, nu trebuie să uităm că aproximativ 17% dintre familiile europene trăiesc acum sub limita sărăciei, iar un copil din cinci este sărac.
<P>
Astfel, aşteptăm răspunsul Consiliului - sper că va fi în măsură să adopte această propunere cât mai curând posibil şi să deschidă o dezbatere mai largă şi mai ambiţioasă privind promovarea unor politici fiscale pentru familii, precum şi pentru întreprinderi şi probabil să ajungă să extindă TVA-ul redus la toate produsele pentru copii.
<SPEAKER ID="026" NAME="Valdis Dombrovskis" AFFILIATION="PPE-DE">
- (LV) Doamnă preşedintă, domnule comisar, doamnelor şi domnilor, în contextul Planului european de redresare economică, se recomandă ca statele membre să facă o reducere temporară de TVA, în scopul stimulării consumului. În plus, Comisia Europeană a elaborat o propunere de extindere a opţiunilor statelor membre pentru aplicarea unei cote reduse de TVA. Aplicarea mai largă a unei cote reduse de TVA nu numai că va încuraja redresarea economică, dar va contribui, de asemenea, la crearea de noi locuri de muncă şi la reducerea economiei subterane. Modificările la directivă prevăd o extindere semnificativă a oportunităţilor de aplicare a cotelor reduse de TVA. Acest lucru se va aplica la serviciile de catering, la renovarea şi reparaţiile locuinţelor şi locurilor de cult, la serviciile cu utilizare intensivă a forţei de muncă şi la serviciile furnizate la nivel local, la locurile pentru copii din maşini, la scutecele pentru copii şi aşa mai departe. Din punct de vedere economic şi al politicii de mediu, este, de asemenea, important să se aplice o reducere a TVA-ului materialelor de economisire a energiei legate de economisirea energiei şi de eficienţa energetică. Fac apel la Comisia Europeană pentru a accelera examinarea acestei probleme şi pentru a elabora propuneri privind aceste puncte cât mai urgent posibil. Aceste schimbări sunt binevenite şi demonstrează disponibilitatea Uniunii Europene de a reacţiona rapid la criza economică în limitele capacităţilor sale. Sper ca aceste schimbări să fie sprijinite şi de Consiliu. Rămâne doar să îndemne statele membre să utilizeze aceste noi posibilităţi în punerea în aplicare a cotelor reduse de TVA. Vă mulţumesc pentru atenţia acordată.
<SPEAKER ID="027" NAME="Antolín Sánchez Presedo" AFFILIATION="PSE">
(ES) Doamnă preşedintă, eu sunt în favoarea permiterii statelor membre să aplice cotele reduse de TVA armonizate în mod permanent pentru anumite servicii de interes social şi cu utilizarea intensivă a forţei de muncă, servicii furnizate la nivel local.
<P>
Se ştie că măsurile de acest tip oferă cetăţenilor o mai mare putere de cumpărare, îmbunătăţesc mediul IMM-urilor şi le cresc productivitatea şi consolidează economia formală. În acest moment de recesiune, aceasta poate stimula redresarea, creşterea economică şi locurile de muncă.
<P>
Va fi benefică extinderea cotelor reduse la scutecele pentru copii şi la echipamentele pentru persoane cu handicap, la cărţile electronice, la lucrările de canalizare şi reciclare, precum şi la toate locuinţele, locurile de cult şi patrimoniul cultural si artistic, la restaurante, la servicii de grădinărit şi de îngrijire personală. Din acest motiv, în timp ce aşteptăm următorul pachet de eficienţă energetică, sprijin raportul Doamnei van den Burg şi sper că luna viitoare se va încheia un acord politic care îi va permite să fie pus în aplicare cât mai curând posibil.
<SPEAKER ID="028" NAME="Margaritis Schinas" AFFILIATION="PPE-DE">
- (EL) Doamnă preşedintă, permiteţi-mi să încep, înainte de a aborda subiectul dezbaterii, prin a comenta atacul de nedescris şi dureros al euro-scepticilor cu privire la zona euro şi la economia grecească; Mă refer numai la declaraţiile domnului Almunia şi ale domnului Trichet, care au asigurat Camera că nu există niciun risc de coeziune în zona euro, că apărarea noastră colectivă nu funcţionează şi, în privinţa economiei greceşti în cauză, pot să îl informez pe domnul Whittaker că trebuie să se obişnuiască cu ideea că suntem încă una dintre puţinele ţări cu creştere pozitivă şi cu şomaj scăzut, chiar şi în aceste vremuri foarte dificile. Euro-scepticii sunt anti-Bruxelles, anti-Frankfurt, iar acum ei au început să fie împotriva oricui.
<P>
Să ne întoarcem acum la raportul pe care îl discutăm astăzi. Aş vrea să spun că trebuie să studiem acest subiect din două perspective: din perspectiva începutului acestei situaţii, când nu eram încă într-un moment de criză, precum şi din perspectiva situaţiei în care suntem în prezent, şi anume cea mai mare criză economică care loveşte puternic economia reală a Europei.
<P>
În prima etapă, înainte de criză, ideea a fost de a ne concentra pe câteva sectoare cu utilizarea intensivă a forţei de muncă, cum ar fi serviciile de catering, pentru că am avut un impact aici, în principal cu privire la preţurile ridicate şi la costul vieţii. Acum, totuşi, odată criza care afectează multe ţări, dacă nu chiar pe toate, există, de asemenea, ideea că Parlamentul, în calitate de purtător de cuvânt al viziunilor politice ale societăţii, ar trebui, de asemenea, să facă efortul să examineze problemele care nu au fost acoperite la început, cum ar fi problema utilajelor agricole, pe care grupul meu o poate propune în amendamentul 2.
<P>
În privinţa acestor contradicţii pe care le observăm la aripa stângă a Parlamentului, unde anumite probleme, cum ar fi aspectele energetice ale clădirilor, reprezintă o idee bună, dar altele, cum ar fi agricultura sau alcoolul, o idee rea, cred că cel mai bun judecător este cetăţeanul, şi nu politicienii.
<SPEAKER ID="029" NAME="Proinsias De Rossa" AFFILIATION="PSE">
- Doamnă preşedintă, prioritatea la zi a Parlamentului European trebuie să fie obţinerea celei mai mari majorităţi posibile pentru propunerea Comisiei de a extinde şi face permanentă opţiunea de reducere a cotelor de TVA la serviciile cu utilizare intensivă a forţei de muncă. Aceasta nu este o problemă de politică ostentativă sau, într-adevăr, de promovare a proiectelor favorite. Mii de locuri de muncă pentru necalificaţi se reduc în fiecare zi în fiecare stat membru. Cotele reduse de TVA s-au dovedit că încurajează ocuparea forţei de muncă în domeniul serviciilor, sprijină IMM-urile, şi, într-adevăr, economia informală devine mai puţin atractivă.
<P>
Responsabilitatea noastră aici, astăzi, este de a furniza un puternic mesaj guvernelor statelor noastre membre pentru a reuşi. Sectorul construcţiilor are nevoie de un impuls - renovările, reparaţiile şi instalaţiile vor contribui la realizarea eficienţei energetice, precum şi la sprijinirea ocupării forţei de muncă. Restaurantele, serviciile de îngrijire a copilului şi de îngrijire a persoanelor în vârstă ar putea, de asemenea, beneficia.
<P>
Sprijin abordarea raportorului şi sper că propriul meu guvern, guvernul irlandez, va opta pentru această propunere, care, din nefericire, nu a fost făcută la timp.
<SPEAKER ID="030" NAME="Silvia-Adriana Ţicău" AFFILIATION="PSE">
Anul trecut Comisia a propus un plan de redresare economică care se dovedeşte a fi foarte greu de implementat. Statele membre şi guvernele acestora trebuie să fie proactive, mai ales în perioada de criză.
<P>
Statele membre pot aplica cote reduse de TVA pentru livrările de gaze naturale, electricitate şi încălzire sau răcire, pentru îmbrăcămintea şi încălţămintea pentru copii, pentru cărţi, ziare şi periodice, produse farmaceutice şi echipamente medicale pentru persoanele cu handicap, pentru servicii de restaurant. Este nevoie doar de viziune şi de voinţă politică.
<P>
Sectorul clădirilor este sectorul cu cel mai mare număr de locuri de muncă. Susţin cu tărie necesitatea de a permite statelor membre să aplice cote reduse de TVA pentru lucrările de renovare şi reparare, care vizează sporirea economiei de energie şi a eficienţei energetice.
<P>
Ca raportor al Directivei privind creşterea eficienţei energetice a clădirilor, am propus chiar cote reduse de TVA şi pentru produsele din domeniul eficienţei energetice şi al energiilor regenerabile. Susţin propunerea raportorului şi cred că această măsură este deosebit de importantă, mai ales în această perioadă de criză.
<SPEAKER ID="031" NAME="David Martin" AFFILIATION="PSE">
- Doamnă preşedintă, şi eu sprijin propunerea Comisiei şi cred că aceasta este un răspuns inteligent la criza cu care ne confruntăm. Ca şi alţii care au vorbit, şi ca şi antevorbitorul meu, cred cu tărie că această propunere trebuie să se aplice conservării energiei, iar măsurile de conservare a energiei trebuie să fie o prioritate majoră a statelor membre.
<P>
Reducerea costurilor instalaţiilor casnice ar atinge trei dintre obiectivele noastre dorite. Aceasta ar reduce daunele aduse mediului prin reducerea emisiilor de CO2, ar putea ajuta la crearea de locuri de muncă, deoarece măsurile de conservare a energiei necesită o utilizare intensivă a forţei de muncă şi în al treilea rând, pe termen lung, desigur, ar reduce facturile de energie pentru persoanele în vârstă şi pentru alte persoane vulnerabile din societate.
<P>
Sper că această Comisie va continua cu această propunere, că va convinge statele membre care până în prezent rămân nehotărâte şi că va sublinia, ca şi o parte a propunerii, că puteţi să consideraţi măsurile de conservare a energiei ca fiind incluse.
<SPEAKER ID="032" NAME="Czesław Adam Siekierski" AFFILIATION="PPE-DE">
(PL) Doamnă preşedintă, fenomenul numit economia subterană este o problemă foarte gravă, care loveşte fiecare economie într-o mai mare sau mai mică măsură. Acesta este în principal cauzat de sarcinile fiscale excesive impuse de stat, care încurajează antreprenorii să se implice în activităţi comerciale nedeclarate, ocolind sistemului fiscal. Acest lucru duce la pierderi bugetare imense şi la o creştere a ocupării forţei de muncă neînregistrate.
<P>
În acest context, iniţiativa de introducere a reducerii pe termen lung a cotei de TVA pentru serviciile cu utilizarea intensivă a forţei de muncă şi pentru serviciile furnizate la nivel local merită un sprijin special, deoarece oferă întreprinderilor un stimulent pentru a opera în cadrul economiei formale. În plus, se va promova o creştere a productivităţii şi a ocupării forţei de muncă. În acelaşi timp, cu toate acestea, potenţialele efecte adverse, cum ar fi introducerea unor tarife mai scăzute pentru a promova libera concurenţă în cadrul pieţei interne sau o scădere a veniturilor bugetare, ar trebui să fie luate în considerare. Prin urmare, sunt esenţiale măsuri echilibrate şi transparente deoarece câştigarea încrederii antreprenorilor noştri este o condiţie esenţială pentru succesul proiectului.
<SPEAKER ID="033" NAME="Margarita Starkevičiūt" AFFILIATION="ALDE">
- (LT) Aş dori să vorbesc despre taxa pe valoarea adăugată din două puncte de vedere - justiţie socială şi competitivitate. Din punct de vedere al justiţiei sociale, taxa pe valoarea adăugată este regresivă, adică persoanele cu venituri mici se confruntă cu o mai mare povară şi, prin urmare, noi trebuie să creştem subvenţiile sociale. Poate că ar trebui să facem invers. Din punct de vedere al competitivităţii, Europa este o economie de servicii. Putem concura la nivel global, utilizând serviciile noastre pentru a atrage turiştii şi, fără îndoială, este important ca aceste servicii să fie ieftine. În comparaţie cu SUA, impozitul nostru pe vânzări sau taxa pe valoarea adăugată este mult mai mare. Poate că ar trebui să luăm în considerare această perspectivă atunci când vorbim despre o politică fiscală mai coordonată, deşi, în mod evident, toate acestea reprezintă o problemă care va fi stabilită de statele membre.
<SPEAKER ID="034" NAME="Ewa Tomaszewska" AFFILIATION="UEN">
(PL) Doamnă preşedintă, efectele crizei sunt deja vizibile în mod clar în industria poloneză de construcţii de locuinţe, în pofida necesităţii presante de locuinţe. Polonia încă nu a renovat complet stocul de locuinţe, care a fost distrus în timpul celui de-al Doilea Război Mondial. Sprijin o reducere semnificativă a TVA-ului, în special cu privire la construcţia de locuinţe, precum şi la proiectele de termo-izolare şi renovare, în primul rând, deşi nu exclusiv, cu scopul de a proteja locurile de muncă şi de a asigura coeziunea socială. O îmbătrânire a populaţiei în Europa înseamnă că trebuie să se acorde o atenţie specială furnizării serviciilor de îngrijire şi, de aceea, aş atrage atenţia asupra necesităţii de reducere a TVA-ului şi în acest sector.
<SPEAKER ID="035" NAME="László Kovács">
membru al Comisiei. -Doamnă preşedintă, sunt pe deplin conştient de deficienţele propunerilor Comisiei: Ştiu că acestea sunt modeste şi limitate ca domeniu de aplicare. Cu toate acestea, sunt de asemenea conştient de reticenţa anumitor state membre faţă de cotele reduse de TVA în general şi faţă de extinderea cotelor reduse de TVA în special. Această reticenţă ne limitează ambiţiile, întrucât avem nevoie de unanimitate în Consiliu.
<P>
Pentru Comisie, au existat două opţiuni. Prima a fost de a prezenta o propunere ambiţioasă, care este pe deplin justificată, şi de a-şi asuma riscul de a nu fi aprobată de Consiliu. În acest caz, 18 state membre care aplică în prezent cotele reduse de TVA la serviciile cu utilizarea intensivă a forţei de muncă, furnizate la nivel local, ar trebui să revină la cota standard. O creştere a TVA-ului de la 5-6% la 20-25% ar duce la falimentul a mii de întreprinderi mici şi mijlocii şi la pierderea a zeci de mii de locuri de muncă într-un moment de gravă criză economică.
<P>
Prin urmare, Comisia a ales cealaltă opţiune, care, sperăm, va primi sprijin unanim în Consiliu: salvarea locurilor de muncă, oferind sprijin pentru IMM-uri şi dinamizarea sectorului de construcţii.
<P>
Întrucât mulţi vorbitori au menţionat problema eficienţei energetice, aş dori să repet ceea ce am spus deja în observaţiile introductive: în aprilie, vom prezenta o propunere care se va concentra asupra schimbărilor climatice şi asupra problemelor de eficienţă energetică, o revizuire a Directivei privind impozitarea energiei şi Pachetul de taxe verzi care propune cote reduse de TVA pentru serviciile verzi, care sunt menite să crească nivelul de eficienţă energetică.
<P>
Eu am fost încurajat de înţelegerea şi de sprijinul exprimat în această dezbatere în plen. Mulţumesc Parlamentului pentru sprijinul acordat şi pentru înţelegere şi, în special, Comisiei pentru afaceri economice şi monetare şi Doamnei van den Burg pentru munca lor.
<SPEAKER ID="036" NAME="Ieke van den Burg">
raportoare. -Doamnă preşedintă, sunt mulţumită de această dezbatere. Avem sprijinul unanim pentru propunerea Comisiei şi sper că acesta va încuraja comisarul să continue discuţiile cu Consiliul cu privire la această problemă.
<P>
De asemenea, am observat că mulţi dintre colegii mei au indicat că ar dori ca guvernele lor să folosească acest instrument la nivel naţional în actuala criză. Aş dori să subliniez încă o dată, în special în ceea ce priveşte eficienţa energetică şi renovarea clădirilor, că acesta este un instrument foarte bun. Sper că şi Consiliul va încerca să-şi coordoneze activităţile cu privire la aceasta şi va decide că împreună vor lua aceste măsuri, pentru că atunci ar fi un sprijin suplimentar, un impuls suplimentar pentru economie.
<P>
Avem o sarcină la nivel naţional, de a ne convinge colegii şi guvernele naţionale că ar trebui să utilizeze aceste instrumente mai direcţionate şi mai eficiente în situaţia actuală, cu scopul de a crea mai multe locuri de muncă - nu numai pentru a salva locurile de muncă, dar şi pentru a crea noi locuri de muncă - pentru a legaliza economia subterană şi pentru a face aceste servicii locale disponibile pentru mulţi consumatori şi cetăţeni care vor resimţi efectele crizei.
<P>
Cred că este un instrument excelent şi sper foarte mult că această decizie va fi acceptată de Consiliu şi poate - chiar mai mult - va coordona şi va decide aplicarea acestui instrument.
<SPEAKER ID="037" NAME="Preşedinte">
Dezbaterea este închisă.
<P>
Votarea va avea loc joi, 19 februarie 2009.
<P>
(Şedinţa a fost suspendată la ora 10.10 în timpul votării şi reluată la ora 10.35)
<P>
Declaraţii scrise (articolul 142 din Regulamentul de procedură)
<SPEAKER ID="038" NAME="Christine De Veyrac  " LANGUAGE="FR">
Doamnelor şi domnilor, sunt încântată că abordăm în cele din urmă în această Cameră problema extinderii domeniului de aplicare a reducerilor cotelor de TVA ale statelor membre la o gamă largă de bunuri şi servicii.
<P>
Textul pe care Comisia Europeană l-a prezentat pe 28 ianuarie 2009 a propus aplicarea unei cote reduse de TVA pentru mai multe categorii de activităţi, în special în industria de catering.
<P>
Aceasta este o măsură pe care o aşteptam şi pe care o solicit de mai mulţi ani. După ani de lipsă de iniţiativă, sper că statele membre pot, în sfârşit, să fie de acord cu privire la această măsură
<P>
Propunerea Comisiei Europene urmează declaraţiei Germaniei din 20 ianuarie, în care se menţiona că aceasta nu se mai opune introducerii unei cote reduse în acest sector. Această coincidenţă ne dă speranţe pentru schimbări semnificative.
<P>
În acest moment de criză, cred că dacă o măsură de acest tip ar intra în vigoare, aceasta ar permite creşterea salariilor lucrătorilor din acest sector şi ar permite proprietarilor de restaurante să recruteze mai mult personal.
<P>
Textul pe care îl votăm astăzi trebuie să trimită un semnal puternic în acest sens.
<P>
Vă mulţumesc pentru atenţia acordată.
<SPEAKER ID="039" NAME="Nathalie Griesbeck  " AFFILIATION="ALDE">
în scris. - (FR) Pentru cetăţenii noştri, armonizarea fiscală constituie o bază de salvgardare în lupta împotriva inegalităţilor economice şi dumpingului social din Europa. Am solicitat Consiliului să lucreze la acest lucru.
<P>
Pentru toate acestea, pare clar că măsurile referitoare la derogările de la cotele normale de TVA pot, în unele cazuri, având în vedere circumstanţele economice şi sociale specifice fiecărui stat membru, să fie capabile să acţioneze ca o pârghie pentru serviciile prestate local, inclusiv pentru serviciile cu utilizare intensivă a forţei de muncă. Sunt foarte mulţumit, de asemenea, că această propunere de directivă permite aplicarea unor cote reduse de TVA la anumite servicii legate de sectorul de construcţii, precum şi la servicii de catering.
<P>
Doresc, de asemenea să mulţumesc Comisiei, subliniind noile adaptări tehnice, pe care noi şi membrii intergrupului "Familia şi protecţia copilăriei” ni le-am dorit întotdeauna, cu privire la aplicarea cotelor reduse de TVA pentru produsele esenţiale pentru copii, în special scutecele pentru copii, care reprezintă un element foarte important în bugetele familiilor tinere. Acelaşi lucru este valabil şi pentru unele echipamente pentru persoanele cu handicap; aceste dispoziţii se îndreaptă în direcţia bună.
<SPEAKER ID="040" NAME="Mieczysław Edmund Janowski  " LANGUAGE="PL">
Problema impozitării este de competenţa statelor membre. Cu toate acestea, trebuie să se aplice cadre comune, care să garanteze că legislaţia este atât transparentă cât şi neambiguă şi că piaţa funcţionează unitar şi fără probleme. Locuitorii din ţara mea nu sunt în măsură să înţeleagă de ce se aplică o cotă zero de TVA pentru articolele pentru copii din Irlanda şi Marea Britanie şi o cotă de 3% se aplică în Luxemburg, în timp ce Polonia îşi va majora cota de TVA de la 7 la 22%.
<P>
Acum, când trecem printr-o criză economică dureroasă, este esenţial să se caute soluţii care să promoveze creşterea productivităţii şi o creştere a ocupării forţei de muncă. Armonizarea scutirilor de TVA este, deci, foarte recomandată, pentru a se evita orice discriminare care ar putea proveni din punerea în aplicare a acestui impozit. Reducerea TVA pentru serviciile cu utilizarea intensivă a forţei de muncă pe pieţele locale, inclusiv în sectorul de catering, ar trebui să fie considerată ca un pas pozitiv, în special pentru IMM-uri şi artizani. Desigur, şi consumatorii vor avea de câştigat de pe urma costurilor mai reduse. Mai mult, această iniţiativă ar trebui să limiteze "economia informală" şi forţa de muncă nedeclarată. Prin urmare, sprijin regulamentele simplificate şi clarificate din Directiva 2006/112/CE, Directiva TVA, având în vedere că obiectivul lor este de a pune statele membre pe picior de egalitate. Situaţia actuală demonstrează că ar fi utilă o dezbatere obiectivă cu privire la justificarea aplicării impozitului pe bunuri şi servicii în forma utilizată până acum. Există ţări, de exemplu SUA, unde se aplică alte forme de impozitare indirectă, care, în general, duc la o economie mai dinamică, mai flexibilă şi mai eficientă. Am vorbit despre acest lucru cu ceva timp în urmă.
<SPEAKER ID="041" NAME="Véronique Mathieu" AFFILIATION="PPE-DE">
în scris. - (FR) Într-un moment în care Europa se confruntă cu o criză economică majoră, adoptarea acestui raport va permite revitalizarea sectorului de servicii, solicitând statelor membre să accepte o cotă redusă de TVA de 5% pentru serviciile cu utilizare intensivă a forţei de muncă şi pentru serviciile furnizate la nivel local. Acest lucru ar putea afecta serviciile de catering, serviciile de îngrijire la domiciliu şi saloanele de coafură.
<P>
Scutirile de TVA trebuie să fie armonizate, pentru că există în prezent 11 state membre care au dreptul la derogări şi care aplică, de exemplu, cote reduse pentru catering.
<P>
Cota redusă de TVA va avantaja nivelul de ocupare a forţei de muncă şi va contribui la lupta împotriva economiei ascunse, precum şi la stimularea cererii locale.
<P>
În opinia mea, ar trebui să mergem mai departe şi, de asemenea, să luăm în considerare o cotă redusă pentru produsele culturale, cum ar fi CD-uri sau videoclipuri, precum şi pentru produsele ecologice, cum ar fi maşinile verzi sau clădirile eficiente la nivel energetic. Cota redusă de TVA pentru unele sectoare va ajuta la impulsionarea activităţii IMM-urilor, încurajând în acelaşi timp înfiinţarea unei economii mai ecologice.
<SPEAKER ID="042" NAME="Rovana Plumb  " AFFILIATION="PSE">
în scris. - Comisia Europeană a adoptat în iulie 2008 o propunere privind aplicarea cotelor reduse de taxă pe valoare adăugata (TVA), după 2010.
<P>
Sectoarele vizate sunt, în special, aşa-numitele servicii cu utilizare intensivă a forţei de muncă şi serviciile prestate la nivel local pentru consumatorii locali (servicii legate de sectorul construcţiilor/reabilitării energetice a locuinţelor, a celor de îngrijire personală şi de alimentaţie publică).
<P>
De asemenea, propunerea face parte din iniţiativa Small Business Act, care vizează stimularea celor peste 23 milioane de întreprinderi mici şi mijlocii din UE în vederea dezvoltării economiei şi a creării de noi locuri de muncă.
<P>
Susţin acest raport deoarece cotele reduse de TVA atent direcţionate oferă avantaje specifice, ca mijloc de creare a unui regim fiscal de promovare a locurilor de muncă, de creştere a productivităţii şi de reducere a economiei subterane, mai ales în contextul actual al crizei financiare.
<P>
Solicit Comisiei o monitorizare atentă a aplicării acestor cote reduse de TVA în statele membre pentru a se asigura o bună funcţionare a pieţei interne.
<P>
Felicit raportoarea!
<SPEAKER ID="043" NAME="José Ribeiro e Castro  " LANGUAGE="PT">
Dezbaterea de astăzi şi votul referitor la cotele reduse de TVA vor trimite un semnal clar Consiliului de-a lungul direcţiilor subliniate de intergrupul "Familia şi protecţia copilăriei” de-a lungul anilor. Printre numeroasele amendamente pe care le sprijin, le-aş evidenţia pe cele care afectează direct produsele pentru copii. Aceasta este o măsură importantă care susţine familiile cu copii şi le permite reducerea sarcinilor fiscale incorecte la care sunt supuse. Salut propunerea Comisiei de a pune capăt, o dată pentru totdeauna, caracterului absurd al dezbaterii scutecelor şi a scaunelor de maşină pentru copii. Cu toate acestea, este important, de asemenea, aşa cum a argumentat Grupul Partidului Popular European (Creştin-Democrat) şi al Democraţilor Europeni, să fie aplicate cotele reduse de TVA pentru articolele de încălţăminte şi îmbrăcăminte pentru copii pe întreg teritoriul UE, şi nu doar în statele membre care au avut acest sistem în 1991. Facem un apel la Consiliul să nu rămână în urma Parlamentului şi să meargă cât de departe este necesar în înţelegerea nevoilor şi aspiraţiilor legitime ale familiilor. Sper că suntem în sfârşit la finalul de succes al unei lupte şi solicitări îndelungate din partea societăţii civile şi a membrilor acestei Camere, de apărare a drepturilor de impozitare ale familiilor care nu ar trebui să fie sancţionate pentru că îşi cresc, sprijină şi educă proprii copii.
<SPEAKER ID="044" NAME="Bogusław Rogalski" AFFILIATION="UEN">
în scris. - (PL) Uniformizarea terenului de joc pentru toate statele membre, precum şi creşterea gradului de transparenţă şi de coeziune în interiorul graniţelor Uniunii Europene, sunt chestiuni de o importanţă crucială, întrucât cotele reduse de TVA vor permite pieţei interne să funcţioneze fără probleme.
<P>
Ar trebui să fie posibil ca statele membre să aplice o cotă redusă de TVA pentru serviciile furnizate la nivel local, de exemplu. Punerea în aplicare a cotelor reduse va fi lăsată în mâinile statelor membre, în timp ce sistemul fiscal ar trebui să promoveze ocuparea forţei de muncă, creşterea productivităţii şi stoparea "economiei informale”. De asemenea, este esenţial să se armonizeze scutirile de TVA, deoarece acest lucru va ajuta la asigurarea unei abordări echilibrate şi uniforme din partea statelor membre şi la evitarea efectelor negative ale aplicării cotelor de TVA.
<P>
O reducere a TVA-ului pentru serviciile furnizate la nivel local şi pentru serviciile cu utilizarea intensivă a forţei de muncă ar trebui să aibă un impact pozitiv, deoarece aceasta va reduce nivelul muncii nedeclarate, reducând, în acelaşi timp, şi atractivitatea acesteia şi intensificând cererea în cadrul economiei formale. În orice caz, dacă aceste cote reduse trebuie să evite deteriorarea bunei funcţionări a pieţei interne, atunci acestea trebuie să fie aplicate cu grijă.
<P>
Obiectivul politic de reducere a cotei de TVA este reducerea muncii nedeclarate şi a posibilelor sarcini administrative.
<SPEAKER ID="045" NAME="Eoin Ryan  " AFFILIATION="UEN">
în scris. - Suntem într-o criză la nivel global, dar este o criză globală care loveşte pe plan local. Dezechilibrele au început peste Atlantic, dar au afectat oraşele şi satele noastre. Măsurile introduse pentru combaterea crizei şi reabilitarea economiilor noastre afectate nu trebuie să se concentreze numai pe aspecte naţionale şi internaţionale, ci şi pe aspecte regionale şi locale.
<P>
Extinderea cotelor reduse de TVA la serviciile furnizate local şi serviciile şi cu utilizarea intensivă a forţei de muncă este un pas pozitiv în această direcţie. Este o decizie pragmatică, ce are potenţialul de a stimula economia locală şi de a încuraja întreprinderile locale şi industria locală, fără să influenţeze buna funcţionare a pieţei interne.
<P>
Sper că această măsură poate face parte dintr-o abordare mai largă adoptată de UE şi de autorităţile naţionale de a spori atractivitatea achiziţiilor pe plan local, pentru a construi economiile locale şi încrederea consumatorilor.
<P>
O astfel de abordare ar avea un impact pozitiv asupra întreprinderilor mici şi mijlocii. Acest lucru este crucial pentru că IMM-urile reprezintă 99% din totalul întreprinderilor europene, dar acest sector suferă în climatul actual. Eu cred că sprijinirea şi consolidarea sectorului IMM-urilor este esenţială în redresarea economiilor noastre şi în construirea unui viitor social şi economic durabil.
<SPEAKER ID="046" NAME="Marianne Thyssen  " LANGUAGE="NL">
Doamnă preşedintă, doamnelor şi domnilor, de ani de zile, Parlamentul European a adus argumente pentru extinderea listei de produse şi servicii la care se poate aplica o reducere a cotei de TVA. Solicitarea unei cotei reduse de TVA în statele membre, pentru lucruri care includ servicii de catering, renovările construcţiilor şi reparaţiile mici, cum ar fi reparaţii de pantofi, a devenit din ce în ce mai pronunţată.
<P>
Există trei motive pentru acest lucru. Armonizarea europeană a normelor privind TVA-ul promovează transparenţa şi buna funcţionare a pieţei interne şi acţionează ca un stimulent în lupta împotriva muncii ilegale. Mai mult decât atât, în cele din urmă ne putem aştepta la sfârşitul perioadelor experimentale consecutive, precum şi la certitudinea juridică a unei problemei care există de foarte mult timp. În situaţii de criză, aceste măsuri pot fi un stimulent important pentru un număr de sectoare industriale.
<P>
Iată de ce aprob raportul van den Burg şi aştept cu nerăbdare acordul politic din 10 martie în Consiliul ECOFIN.
