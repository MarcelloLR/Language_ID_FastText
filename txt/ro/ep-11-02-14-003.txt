<CHAPTER ID="003">
Declarațiile Președinției
<SPEAKER ID="007" NAME="Președinte">
Aș dori să fac câteva remarci în legătură cu deschiderea acestei perioade de sesiune. Toate privirile se îndreaptă astăzi spre vecinii din sud ai Uniunii Europene. Evenimentele zguduitoare care au avut loc în ultimele zile în Egipt au însuflețit comunitățile din regiune. Admirăm curajul, hotărârea și aspirațiile către democrație ale acestor persoane. Această atitudine a condus deja la schimbări semnificative, pe care le susținem pe deplin. Regretăm, totuși, că acestea nu au avut loc fără pierderi de vieți omenești. Facem apel la toate guvernele din regiune să fie deschise în privința dialogului cu propriii cetățeni. Dorim să se pună capăt oricărei forme de hărțuire a persoanelor care demonstrează pașnic, precum și abolirea stărilor de urgență care durează de ani de zile. Îndemnăm la reinstaurarea libertății de exprimare depline. Vocea poporului trebuie ascultată. Acesta este, de asemenea, un obiectiv important pentru întreaga Uniune Europeană și pentru noi toți. Să ne amintim că în 1989 multor politicieni europeni le-a fost teamă de schimbările din Europa Centrală și de Est, așa că nu trebuie să ne fie teamă să ne implicăm politic și economic pe deplin. Să ne ajutăm vecinii să-și realizeze aspirațiile democratice astfel încât să dorească să trăiască în propria țară și să poată face acest lucru cu demnitate, în sfârșit, precum și să nu fie forțați să emigreze. Să conlucrăm pentru realizarea acestui obiectiv împreună, ca o adevărată comunitate.
<P>
(Aplauze)
<P>
În legătură cu evenimentele din țările vecinilor noștri de la sud, doresc, de asemenea, să atrag atenția asupra faptului că unele dintre statele membre ale Uniunii Europene au devenit ținta unui număr semnificativ de imigranți din regiunea respectivă. Uniunea trebuie să acționeze rapid și concertat în vederea sprijinirii acelor state membre care se confruntă cu un flux de refugiați în creștere. În Uniunea Europeană avem, de asemenea, această obligație și responsabilitate.
<P>
Următoarea informație este aceea că la 12 februarie am sărbătorit Ziua Internațională împotriva utilizării soldaților copii. Se estimează că în prezent există 200 000 - 300 000 de copii implicați direct în conflicte armate în peste 20 de țări din lume. Parlamentul European este implicat activ în lupta împotriva practicii condamnabile de utilizare a copiilor în conflicte armate.
<P>
În cele din urmă, aflăm cifre șocante din Iran. De la începutul anului, au fost executate de trei ori mai multe persoane decât în aceeași perioadă a anului trecut. Deosebit de alarmante sunt condamnările la moarte ale disidenților politici. Fac apel la autoritățile iraniene să impună un moratoriu cu privire la aplicarea pedepsei cu moartea și în viitor să o elimine de pe lista pedepselor puse în aplicare în Iran.
