<CHAPTER ID="018">
Celulele stem prelevate din sângele din cordonul ombilical (dezbatere) 
<SPEAKER ID="188" NAME="Președinte">
Următorul punct pe ordinea de zi este declarația Comisiei privind celulele stem prelevate din sângele din cordonul ombilical.
<SPEAKER ID="189" NAME="John Dalli">
membru al Comisiei. - Dle președinte, stimați deputați, progresele științifice înregistrate în ultimele decenii au contribuit la o creștere a nivelului de utilizare a celulelor stem prelevate din sângele din cordonul ombilical în componența medicamentelor. Utilizarea acestor celule a dus la rezultate pozitive în tratamentul pacienților cu boli de sânge precum leucemia.
<P>
Pe viitor, celulele stem prelevate din sângele din cordonul ombilical ar putea fi folosite pentru a trata și alte afecțiuni, în special boli genetice. În mod similar, celulele stem adulte dovedesc și ele un potențial promițător. Totuși, cercetările încă nu au oferit dovezi suficiente privind aceste potențiale beneficii pentru ambele tipuri de celule stem. Transplantul de substanțe de origine umană, inclusiv de celule, prezintă riscul transmiterii bolilor și de aceea există un cadru legal european menit să asigure calitatea și siguranța țesuturilor și celulelor umane în întreaga Uniune.
<P>
Totuși, permiteți-mi să clarific acest aspect: statele membre sunt singurele care decid dacă și cum să folosească aceste celule stem prelevate din sângele din cordonul ombilical. UE nu are niciun fel de competență pentru a armoniza utilizarea celulelor. Directiva privind țesuturile și celulele menționează explicit faptul că UE nu ar trebui să intervină în deciziile naționale referitoare la utilizarea sau neutilizarea unui anume tip de celule umane. Dacă, totuși, un stat membru decide să folosească aceste celule prelevate din sângele din cordonul ombilical, atunci respectivul stat membru trebuie să respecte cerințele impuse de directivă în ceea ce privește calitatea și siguranța, să protejeze sănătatea publică și să garanteze respectarea drepturilor fundamentale.
<P>
Sunt de acord cu dumneavoastră că este important să le oferim cetățenilor informații corecte și obiective despre avantajele și limitele utilizării celulelor stem prelevate din sângele din cordonul ombilical. Furnizarea unor astfel de informații ține și ea de competența statelor membre. Comisia încurajează statele membre să ia asemenea măsuri, iar unele chiar au făcut acest lucru.
<P>
În fine, vă pot asigura că reprezentanții Comisiei monitorizează periodic transpunerea și procesul de punere în aplicare a Directivei privind țesuturile și celulele. De fapt, Comisia a adoptat o comunicare privind aplicarea directivei, document care a fost trimis Parlamentului în ianuarie 2010.
<SPEAKER ID="190" NAME="Peter Liese">
în numele grupului PPE. - (DE) Dle președinte, dle comisar, mă bucur să văd că, și acum, la această oră târzie, vă faceți timp să vă alăturați dezbaterii purtate de Parlament pe marginea acestui subiect important. Doamnelor și domnilor, cercetările în domeniul celulelor stem oferă oportunități uriașe pentru pacienții cărora nu le putem acorda suficient ajutor în acest moment. În acest domeniu, multe lucruri nu au trecut de etapa cercetărilor de bază și multe sunt încă nesigure, dar, totuși, există peste 70 de boli în tratamentul cărora pacienții pot primi ajutor, într-un fel sau altul, prin intermediul celulelor stem adulte și al celulelor prelevate din sângele din cordonul ombilical.
<P>
Celulele prelevate din sângele din cordonul ombilical sunt în prezent folosite în special pentru transplanturi alogene, cu alte cuvinte sângele recoltat din cordonul ombilical poate fi folosit pentru a ajuta copiii - cei de la care nu provine sângele respectiv - în tratamentul unor boli precum leucemia. Totuși, există de asemenea și tehnici de terapie autologe, datorită cărora copilul din cordonul ombilical al căruia este obținut sângele poate beneficia deja de tratament, într-un număr mic de domenii restrânse. Prin urmare, părerea mea este că politica trebuie orientată în așa fel încât, în cadrul domeniului de aplicare al competențelor noastre, să se acorde, mai presus de orice, susținere băncilor publice de sânge prelevat din cordonul ombilical. Putem încuraja acest lucru, însă nu îl putem dicta. Acestea fiind spuse, ar trebui, totodată, să nu interzicem tratamentul autolog și măsurile relevante. În fond, părinții trebuie să ia ei înșiși o decizie, însă politica națională ar trebui să îi informeze despre șanse și riscuri.
<P>
Avem nevoie de standarde clare de calitate și siguranță. Trebuie să fim mereu vigilenți în acest sens și să ne asigurăm că nu sunt oferite celule care nu mai pot fi utilizate la momentul folosirii din cauza nerespectării standardelor privind calitatea și siguranța. Trebuie să stabilim prioritatea cercetărilor în acest domeniu, întrucât este clar că cercetările de acest fel sunt foarte importante pentru pacienți. Mai mult decât atât, trebuie să ne asigurăm că părinții sunt capabili să decidă ca sângele prelevat din cordonul ombilical să nu fie aruncat pur și simplu, întrucât el poate fi prețios pentru viitorul altor copii sau chiar pentru viitorul propriului lor copil. Trebuie să ne organizăm în cadrul sferei noastre de competență având această idee în minte, însă sunt multe lucruri pe care le putem face deja în acest domeniu.
<SPEAKER ID="191" NAME="Frédérique Ries" LANGUAGE="FR">
Dle președinte, dle comisar, doamnelor și domnilor, doresc și eu să le mulțumesc coautorilor mei și, în special, dlui Liese, care tocmai a luat cuvântul, și dlui Peterle, pentru această inițiativă foarte satisfăcătoare privind donarea de sânge prelevat din cordonul ombilical - o donare de viață - care a permis să se înregistreze progrese medicale extraordinare și semnificative în ultimii 20 de ani, grație transplantării de celule stem, care se găsesc din abundență în acest sânge. Ele sunt folosite în prezent în tratamentul a peste 80 de boli, în special în cazul unor forme de cancer - cancer cerebral, cancer de sânge, leucemie, limfom -, al anemiei, al bolilor autoimune, al anumitor boli rare, iar lista se extinde continuu.
<P>
În ciuda acestui fapt, în Europa se păstrează doar 1 % din acest sânge recoltat din cordonul ombilical, care oferă multe posibilități și promisiuni, 1 % din cele peste 15 milioane de nașteri înregistrate anual. În plus, diferențele dintre țări sunt uriașe: în Belgia au fost raportate 7 000 de donații iar în Franța tot 7 000, în ciuda faptului că populația acesteia din urmă este de șase ori mai mare decât cea a vecinei sale nordice.
<P>
Prin urmare, solicităm Comisiei să lanseze, bineînțeles, împreună cu cele 27 de state membre - așa cum a menționat dl comisar - o campanie de informare adresată viitorilor părinți, pentru ca aceste donații să devină o realitate, dacă nu o necesitate. Mamele bine informate din Europa vor dori cu siguranță să ofere de două ori darul vieții.
<P>
Acesta este motivul pentru care eu cred și noi credem că este esențial, mai presus de transpunerea uniformă a acestei directive din 2004 privind calitatea și siguranța țesuturilor și celulelor, document care a fost menționat deja și care face obiectul celei de-a doua întrebări adresate de noi, ca Europa să încurajeze cu hotărâre statele membre să simplifice sistemele și procedurile de acreditare a maternităților. Numărul maternităților autorizate să păstreze și să depoziteze sângele recoltat din cordonul ombilical încă este prea mic, iar datele statistice confirmă acest lucru. Nu mai putem lăsa ca dezbaterile aprinse - pe care nu încercăm să le rezolvăm aici - și controversele stârnite în jurul scopului și utilizării acestui sânge - dacă el ajunge în bănci de sânge publice sau private - să ne împiedice să vorbim despre această tehnică, iar acesta este apelul lansat de profesoara Eliane Gluckman, care și-a dedicat întreaga carieră transformării donării sângelui recoltat din cordonul ombilical într-o donare de viață.
<SPEAKER ID="192" NAME="Margrete Auken" LANGUAGE="DA">
Dle președinte, bineînțeles, sunt și eu de acord cu ceea ce s-a spus referitor la importanța înființării acestor bănci de sânge prelevat din cordonul ombilical, atât pentru cercetare, cât și pentru tratament. Aceste celule stem sunt ușor de obținut pentru cine este pregătit să facă acest pas, iar eu personal nu cred că acest fapt ar trebui tratat ca o problemă ce ține de domeniul transplantului. De fapt, cred că ar trebui pur și simplu să putem lua aceste celule, iar părinții să poată să se opună, însă nu ar trebui să fie nevoie ca ei să își dea acordul. Cred că acest aspect este mai puțin important.
<P>
Totuși, cred că este important - în afară de măsurile de siguranță asupra cărora dl Liese și alții au atras atenția - să ne amintim că încă nu știm foarte multe despre posibilitățile de dezvoltare din acest domeniu. Prin urmare, este important să avem aceste bănci. Cred, înainte de toate, că aceste bănci ar trebui să fie, bineînțeles, publice, întrucât ele reprezintă o facilitate de care ar trebui să poată beneficia toată lumea. Cel mai extins domeniu de aplicare va fi, de departe, tratamentul altor persoane. Cu toate acestea, este de asemenea important să atragem atenția asupra faptului că există și capcane. Am văzut cazuri când s-au făcut încercări de a obliga părinții să plătească un fel de garanție pentru copilul lor prin plasarea unei "rezerve” pentru copil într-o bancă. Acest lucru ar însemna să se plătească niște bani fără niciun rost.
<P>
Cazurile în care cineva are nevoie să își trateze propriul copil folosind această metodă sunt destul de rare, iar eu cred cu tărie că aceste bănci ar trebui să fie înființate în primul rând în interesul cercetărilor generale și al tratamentului general. Acesta ar trebui să fie punctul de plecare pe care să îl urmărim. Cred că aproape i-am înșela pe părinți dacă ei ar crede că vor putea face o investiție majoră pentru protejarea propriilor copii. Părinții trebuie să investească în bănci de sânge prelevat din cordonul ombilical pentru protecția populației în general și sper din suflet că vom reuși să facem acest serviciu disponibil pe scară mai largă. Este păcat că o substanță atât de importantă, pe care o avem chiar acum la dispoziție, este risipită pentru că i se acordă prea puțină atenție.
<SPEAKER ID="193" NAME="Marisa Matias" LANGUAGE="PT">
Dle președinte, dle comisar, doresc și eu să spun că, după părerea mea, acest subiect este mult prea important pentru ca noi să continuăm să trăim în minciuna în care trăim în Europa. Este o minciună sau o promisiune deșartă, cum vreți să îi spuneți, întrucât insistăm să acționăm, în special în domeniul prelevării celulelor stem din cordonul ombilical, pe baza unor informații greșite.
<P>
Așa cum bine știm cu toții și după cum s-a menționat deja, în Europa prelevarea celulelor stem din cordonul ombilical abia atinge un procent de 1 %. Totuși, știm de asemenea că potențialul acestor celule de a trata boli ar putea fi nelimitat - boli precum cele care au fost menționate deja: cancerul, maladia Alzheimer și bolile rare. Posibilitățile sunt uriașe.
<P>
Cu toate acestea, am permis să se întâmple lucruri precum înființarea de bănci private de celule, iar părinților li s-a spus că pot depozita celulele copiilor lor atunci când aceștia se nasc și că aceste celule pot fi folosite pentru a-i trata pe micuți în viitor, dacă va fi necesar.
<P>
Cred că trebuie să fim mai responsabili, întrucât probabilitatea de a garanta că acest lucru se va întâmpla este foarte mică, așa cum știm cu toții. Această promisiune falsă care este vândută părinților costă bani. În Portugalia, de exemplu, această promisiune deșartă costă de trei ori și jumătate mai mult decât salariul minim lunar.
<P>
Prin urmare, soluția este, fără îndoială, înființarea de bănci publice de celule stem, întrucât doar prin intermediul băncilor publice putem garanta egalitatea utilizării, egalitatea accesului, tratament medical eficient și mai multe cercetări care să fie egale pentru toți, fără a considera celulele stem un fel de marfă sau o afacere în dezvoltare, destinată, însă, doar celor privilegiați.
<P>
Prin urmare, cred că solidaritatea, bunul simț și informațiile imparțiale nu reprezintă, în definitiv, lucruri care ar putea fi considerate drept cerințe suplimentare. Nu avem puterea de a impune, însă avem puterea de a promova. Suntem în măsură să facem acest lucru și cred că, în numele egalității, trebuie să ne achităm de această obligație.
<SPEAKER ID="194" NAME="Alojz Peterle." AFFILIATION="PPE">
(SL) Dle președinte, dle comisar, mă bucur că acordați atenție întrebării noastre. După părerea mea, ceea ce facem împreună ne ajută să ne apropiem, sau să ne apropiem mai mult de cetățeni.
<P>
Am fost cândva raportor pentru aprobarea autovehiculelor care funcționează cu hidrogen și cred că trebuie să acordăm cel puțin la fel de multă atenție celulelor stem prelevate din sângele din cordonul ombilical. Într-adevăr, ați spus și dumneavoastră că ați fost impresionat pozitiv de acest aspect, care reprezintă o sursă de entuziasm nu doar pentru cei care sunt bolnavi sau pentru părinți, ci și pentru cercetători, care găsesc din ce în ce mai multe domenii de aplicare.
<P>
Este foarte important ceea ce ați spus, respectiv ideea ca statele membre să fie încurajate de către Comisia Europeană să ia măsuri în acest sens. Este foarte posibil ca lucrurile care în prezent ni se par nefolositoare să devină mai târziu o sursă pentru propria noastră sănătate sau pentru sănătatea altora.
<P>
În acest context, cred că avem nevoie de o strategie. Trebuie să știm ce anume încurajăm, ce informații le furnizăm părinților și altor persoane și, bineînțeles, ce fel de cercetare întreprindem. Am încredere că aceasta este ocazia de a le dovedi oamenilor că suntem de partea lor și că încurajăm parcurgerea unei direcții corecte.
<SPEAKER ID="195" NAME="Antonio Cancian" AFFILIATION="PPE">
(IT) Dle președinte, dle comisar, doamnelor și domnilor, deși discutăm această chestiune la o oră înaintată, cred că avem în față un aspect important, care ar trebui prețuit, pentru că utilizarea terapeutică a celulelor stem prelevate din sângele din cordonul ombilical ar trebui sprijinită, la fel cum inițiativele și campaniile informative menite să facă lumii cunoscută posibilitatea de a dona celulele stem ar trebui să fie încurajate și promovate la toate nivelurile, cu atât mai mult la nivel european.
<P>
Ați susținut că toate aceste lucruri nu sunt de competența Europei. Totuși, nu ar putea oare transpunerea Directivei 2004/23/CE să definească standarde de calitate și siguranță pentru donarea, testarea, conservarea și distribuția propriilor celule de acest fel?
<P>
În orice caz, este necesar să ne asigurăm că diversele legislații naționale sunt aplicate coerent în diverse țări europene, pentru a garanta că toți pacienții și părinții europeni beneficiază de aceleași drepturi și se supun acelorași reguli.
<P>
Este deosebit de important ca sângele recoltat din cordonul ombilical să fie păstrat în bănci publice la nivel național și european, pentru a putea fi distribuit în mod eficient tuturor pacienților care au nevoie de el, pentru a preveni astfel decesele și pentru a încerca să garantăm aceleași drepturi pentru toți.
<SPEAKER ID="196" NAME="Seán Kelly" AFFILIATION="PPE">
Dle președinte, în perioada desfășurării ultimelor alegeri din Irlanda, cercetarea în domeniul celulelor stem embrionare reprezenta un subiect extrem de controversat. De această dată, medicina abia dacă este menționată atunci când au loc alegeri. Evident, economia ocupă acum rolul principal, însă știința medicală a progresat și ea considerabil. Suntem foarte norocoși că cercetarea medicală ce se întreprinde în diverse instituții din cadrul Uniunii Europene este de calitate și că și medicii sunt bine pregătiți.
<P>
Celulele stem prelevate din sângele din cordonul ombilical sunt un exemplu de domeniu în care s-au înregistrat progrese. S-a spus că aceste cercetări au potențialul de a ajuta la tratarea a 70 până la 80 de boli. Trebuie să încurajăm aceste demersuri și, prin urmare, este important ca acest tip de cercetare și tratament să fie valorificat - evident, ținând cont de constrângerile de natură etnică. După cum ați subliniat, dle comisar, multe dintre aceste lucruri vor depinde chiar de statele membre, atât în ceea ce privește aplicarea, în special, cât și în ceea ce privește continuarea acțiunilor în direcția corectă.
<SPEAKER ID="197" NAME="Nicole Sinclaire" AFFILIATION="NI">
Dle președinte, așa cum au comentat deja mulți dintre colegii mei, aceasta este o dezbatere extrem de importantă și o chestiune care trebuie dezbătută nu doar aici, în cadrul Uniunii Europene, ci pe scară cât se poate de largă. Este o chestiune în privința căreia eu însămi trebuie să mă hotărăsc de care parte sunt. Oscilez între două extreme: pe de o parte este vorba de educația catolică pe care am primit-o, iar pe de altă parte este vorba de știința modernă și de beneficiile pe care ea le poate aduce.
<P>
Acestea fiind spuse, probabil voi realiza o premieră, lăudând un comisar. Ceea ce a spus dl comisar este absolut corect: această chestiune trebuie lăsată la latitudinea statelor membre. Diferențele culturale și religioase dintre țările Uniunii Europene trebuie respectate și în niciun caz această chestiune nu trebuie luată din mâinile statelor membre.
<SPEAKER ID="198" NAME="Miroslav Mikolášik" AFFILIATION="PPE">
(SK) Dle președinte, doresc să vorbesc despre problema colectării și depozitării de sânge recoltat din cordonul ombilical, acesta reprezentând o sursă importantă de celule stem. Prin recoltarea, la naștere, a sângelui din cordonul ombilical, care, în trecut, era aruncat o dată cu placenta, putem obține o sursă importantă de celule stem nediferențiate, fără a crea disconfort mamei sau copilului, iar aceste celule pot fi modulate și utilizate cu succes oricând, în viitor, pentru a trata leucemia și cel puțin alte 70 de boli. Aș dori să întreb de ce în Europa se colectează mai puțin de 1 % din celulele stem de la naștere și, țin, bineînțeles, să îl aprob pe dl comisar, care spune că statele membre sunt principalele responsabile pentru reglementarea acestei situații, deși Comisia, împreună cu statele membre, ar putea, fără îndoială, să îmbunătățească procesul de informare a părinților cu privire la avantajele celulelor stem, având în vedere progresele înregistrate în domeniul terapiei cu celule stem și al medicinii regenerative. Spun acest lucru în calitate de fost raportor pentru directiva privind terapiile avansate.
<SPEAKER ID="199" NAME="Brian Crowley" AFFILIATION="ALDE">
Dle președinte, doresc și eu să îi mulțumesc dlui comisar pentru contribuția adusă la această dezbatere.
<P>
Totuși, din cauza îngrijorărilor care au fost exprimate, ar putea fi o soluție ca registrul național al băncilor de sânge să poată fi folosit ca organism principal, ca resursă, pentru menținerea celulelor stem prelevate din sângele din cordonul ombilical pentru utilizarea în viitor. Acest lucru ar ajuta la depășirea unora dintre problemele și dificultățile menționate de colegii mei referitor la costurile aferente depozitării.
<P>
De asemenea, în cadrul băncilor naționale de sânge existente funcționează deja un sistem care poate reglementa și controla calitatea rezervelor. Aceasta ar putea fi o metodă bună de a depăși unele dintre dificultăți. Și eu, ca mulți dintre colegi, sunt de părere că utilizarea celulelor stem prezintă un potențial uriaș pentru viitoarele tratamente ale bolilor.
<P>
Totuși, trebuie să fim precauți și să nu creăm speranțe deșarte, pentru că s-a întâmplat de multe ori, nu doar în cazul celulelor stem, ci și în cazul biotehnologiei din alte domenii, ca oamenilor să li se dea speranțe deșarte. Avem nevoie de valori științifice fundamentale și de cercetare științifică fundamentală pentru a ne asigura că rezultatele promise pot fi obținute cu adevărat.
<SPEAKER ID="200" NAME="John Dalli">
membru al Comisiei. - Dle președinte, este clar că progresul înregistrat în domeniul utilizării celulelor stem în scopuri terapeutice este apreciat în mare măsură. Suntem de acord că acest lucru trebuie încurajat.
<P>
Problemele ridicate de stimații deputați se referă în primul rând la informare și în al doilea rând la depozitare.
<P>
În ceea ce privește informarea, este important - după cum suntem cu toții de acord - să le oferim părinților și publicului general informații corecte și obiective despre avantajele și limitările utilizării celulelor stem, inclusiv a celulelor prelevate din sângele din cordonul ombilical. Furnizarea acestor informații ține de competența statelor membre, între care uneori există diferențe din punctul de vedere al opiniei și al politicilor privind avantajele, limitările și utilizările celulelor stem. Multe state membre au organizat deja campanii de informare și alte activități informative. Comisia încurajează statele membre să ia astfel de măsuri.
<P>
În ceea ce privește depozitarea, știm că există societăți private care le oferă deja părinților serviciul de depozitare a celulelor prelevate din sângele din cordonul ombilical. Totuși, mai multe state membre au înființat bănci publice de sânge recoltat din cordonul ombilical, acțiunea fiind bazată pe donarea altruistă și voluntară de sânge recoltat din cordonul ombilical.
<P>
Legislația UE privind țesuturile și celulele reglementează toate instituțiile publice sau private care se ocupă de țesuturi. Legislația menționează principiul donării voluntare și neplătite, al anonimității, al altruismului donatorului și al solidarității între donator și beneficiar. În 2004, Grupul european pentru probleme etnice a recomandat depozitarea sângelui recoltat din cordonul ombilical în bănci publice, pentru a garanta accesul solidar pentru toți pacienții care au nevoie de această substanță.
<SPEAKER ID="201" NAME="Președinte">
Dezbaterea a fost închisă.
<P>
Declarații scrise (articolul 149 din Regulamentul de procedură)
<SPEAKER ID="202" NAME="Elena Oana Antonescu" AFFILIATION="PPE">
în scris. - Piața celulelor stem prelevate din cordonul ombilical, la nivel mondial, a reprezentat în anul 2010 aproximativ 3,34 miliarde de euro. Proiecțiile viitoare, bazate pe o creștere anuală de aproximativ 27 % în perioada următoare, arată că va ajunge la 11 miliarde de euro până în 2015. În contextul în care celulele stem par noul "El Dorado” al cercetărilor în domeniul sănătății, mulți cercetători se grăbesc să abordeze această nișă fără să se asigure că ating toate standardele de calitate si securitate necesare acestor proceduri. Consider că este nevoie de o intensificare a eforturilor Comisiei cu privire la informarea pacienților și cadrelor medicale în legătură cu avantajele prelevării de celule stem din cordonul ombilical, dar și de un efort special prin care Comisia se va asigura că standardele minime de calitate și siguranță pentru donarea, achiziționarea, testarea, prelucrarea, conservarea, stocarea și distribuția celulelor și țesuturilor umane sunt și vor fi respectate în toate statele membre.
<SPEAKER ID="202" NAME="Anna Záborská" LANGUAGE="SK">
Dl comisar Dalli ne-a informat despre poziția foarte precaută a Comisiei Europene în ceea ce privește cercetarea în domeniul celulelor stem prelevate din sângele din cordonul ombilical. Nu mă surprinde acest lucru. Comisia a propus și a inclus în cel de-al Șaptelea program cadru un pachet uriaș de ajutor pentru cercetări discutabile în domeniul celulelor stem și îi este teamă să recunoască faptul că aceste cercetări nu s-au ridicat la nivelul așteptărilor. Mai mult decât atât, este clar în prezent că cercetările făcute asupra celulelor stem obținute din corpurile copiilor nenăscuți nu au avut aceleași rezultate ca cele înregistrate în cazul cercetărilor făcute pe celulele prelevate din sângele din cordonul ombilical. Până nu demult, acest sânge era considerat a fi un deșeu biologic. În contextul celor mai recente rapoarte privind experimente reușite și chiar ținând cont de tratamentele ce utilizează celule stem prelevate din sângele din cordonul ombilical, cum poate apăra Comisia producția, inacceptabilă din punct de vedere moral, de embrioni umani în scopuri de cercetare? De asemenea, de ce dl comisar Dalli nu ne-a prezentat astăzi un plan concret menit să ajute Comisia să crească procentul de sânge din cordonul ombilical recoltat la naștere, în loc să ne prezinte o opțiune fără sens? Sper că s-a întâmplat așa pentru că angajații săi încă muncesc din greu să conceapă un astfel de plan. Presupun că în curând Comisia va propune pentru acest plan un mecanism care îi va elibera pe părinți de povara de a plăti pentru recoltarea sângelui din cordonul ombilical și depozitarea ulterioară a acestuia. De asemenea, mă aștept ca planul să includă și o reevaluare a priorităților în domeniul cercetării asupra celulelor stem.
