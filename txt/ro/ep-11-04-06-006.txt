<CHAPTER ID="006">
Guvernanță și parteneriat în cadrul pieței unice - Piața unică pentru europeni - Piața unică pentru întreprinderi și creștere economică - Achiziții publice (continuarea dezbaterii)
<SPEAKER ID="031" NAME="Othmar Karas" LANGUAGE="DE">
Dle președinte, țin să vă mulțumesc foarte mult, dle Barnier, pentru informațiile pe care ni le-ați oferit. Tratatul de la Lisabona este deja în vigoare de doi ani și pentru prima dată avem o economie socială de piață durabilă care constituie modelul social european. Acest lucru ne poate permite să realizăm saltul major către o uniune economică și socială în Europa. Conceptul pieței interne trebuie să se bazeze pe acest principiu.
<P>
Piața internă există de 20 de ani, însă nu este încă pe deplin realizată. Avem o Strategie Europa 2020, pe care nu o putem pune în practică fără susținere din partea pieței interne, și discutăm perspectiva financiară până în 2020, care, dacă nu va oferi mai multe fonduri pentru inițiativele politice în materie de competitivitate, creștere, ocupare a forței de muncă și solidaritate socială, nu ne va permite să punem în aplicare conceptul Strategiei Europa 2020 și să atingem pe deplin obiectivele stabilite de aceasta.
<P>
Moneda euro transformă piața internă într-o piață națională. Piața internă este esențială pentru creștere și pentru ocuparea forței de muncă. Toate elementele care consolidează piața internă duc, de asemenea, la creșterea competitivității Europei și, prin urmare, a independenței acesteia. De aceea, sunt foarte încântat că luăm această inițiativă, deoarece aceasta constituie cel mai important pas pe care Uniunea Europeană îl poate face. Această constă în principal în permiterea accesului întreprinderilor mici și mijlocii (IMM-uri) la capital. Trebuie să ne asigurăm că sprijinul financiar oferit IMM-urilor nu se va rezuma exclusiv la credite și la promovarea împrumuturilor. De asemenea, trebuie să avem în vedere și alte abordări.
<P>
Este important să sprijinim fondurile de capital de risc, obligațiunile pentru proiecte și comerțul electronic, să combatem mai eficient pirateria, să creăm o bază comună de impozitare a societăților, să reglementăm achizițiile publice și să instituim cele patru libertăți: libera circulație a persoanelor, bunurilor, serviciilor și capitalurilor. Cu toții avem multe de făcut. Vă mulțumesc pentru această inițiativă, dle Barnier.
<SPEAKER ID="032" NAME="Evelyne Gebhardt" LANGUAGE="DE">
Dle președinte, sper din suflet că va fi posibilă salvarea celor 200 de persoane care se află în primejdie, deoarece aceasta este o chestiune extrem de importantă. Vă mulțumim că ne-ați informat cu privire la această situație.
<P>
Dle Barnier, dnă Győri, doamnelor și domnilor, articolul 3 din Tratatul de la Lisabona, care consacră economia socială de piață, constituie o nouă abordare și o nouă sarcină politică pentru viitor. Bineînțeles, este momentul să îndeplinim această sarcină și de doi ani așteptăm să facem acest lucru. Sunt bucuroasă că primul pas în această direcție a fost făcut de către Comisia Europeană. De asemenea, sunt foarte încântată că noi, cei din Grupul S&D, am reușit, după multe eforturi, să asigurăm că poziția Parlamentului European include clauza socială atunci când votăm pe această temă astăzi.
<P>
Aceasta este o chestiune foarte importantă, deoarece creează fundamentul pentru coeziunea socială și ne va permite să asigurăm că piața internă este percepută de cetățenii Uniunii Europene drept o componentă socială. Acest aspect este esențial dacă dorim ca cetățenii Europei să își recâștige încrederea în sistemul politic din Uniunea Europeană. În special, Comisia trebuie să recunoască în sfârșit importanța decisivă a drepturilor sociale pe piața internă și să pună accentul pe impactul social al legislației europene. De aceea, este important ca Parlamentul să readucă în atenția Comisiei clauza socială care este consacrată prin Tratatul de la Lisabona.
<P>
Aș dori să îi mulțumesc dlui Barnier pentru faptul că ne-a asigurat că va lua acest aspect în considerare și că va urma această cale. Îl asigurăm pe dl Barnier că va beneficia de tot sprijinul din partea Grupului S&D. Dle Barnier, clauza socială presupune, de asemenea, că Directiva privind detașarea lucrătorilor trebuie, desigur, revizuită în consecință. Acest lucru înseamnă că dreptul la muncă și dreptul la grevă trebuie respectate în statele membre, alături de aspectele de mare interes pentru cetățeni și că aceste drepturi trebuie incluse în politica privind piața internă a Uniunii Europene, fără ezitări și fără restricții. Acestea sunt aspectele care ne preocupă pe noi, în calitate de social-democrați. Dacă piața internă se va dezvolta pe acest fundament, veți beneficia de sprijinul nostru, iar politica noastră va fi aceea de a merge în direcția cea bună.
<P>
Desigur, există și alte chestiuni care sunt importante în acest context. Recunoașterea calificărilor profesionale, pașaportul european al calificărilor și transferabilitatea deplină a pensiilor în cadrul Uniunii Europene reprezintă toate aspecte de interes pentru cetățenii Europei și care vor asigura că piața internă este o piață pentru cetățeni. Asta este exact ceea ce noi, social-democrații, susținem în permanență. Economia există în interesul oamenilor și nu invers. Dacă urmăm această cale, atunci ne vom afla pe drumul cel bun.
<SPEAKER ID="033" NAME="Morten Løkkegaard" LANGUAGE="DA">
Dle președinte, aș dori să le mulțumesc raportorului și celorlalți raportori alternativi pentru excelenta lor colaborare în cadrul acestor rapoarte. Am lucrat bine împreună și, la rândul meu, sunt încântat că, în final, Grupul S&D a convenit să admită un compromis. Ar fi părut ciudat să nu fi reușit să ajungem la un compromis larg în ceea ce privește aceste rapoarte.
<P>
Aș dori să menționez trei lucruri care au constituit, în opinia mea, un succes pentru Grupul ALDE din raportul în cadrul căruia am lucrat, și anume, raportul privind guvernanța și parteneriatul în cadrul pieței unice.
<P>
Prima prioritate pe care am inclus-o este faptul că șefii de stat sau de guvern din UE trebuie să preia conducerea politică în acest domeniu. Aceasta reprezintă o precondiție esențială pentru realizarea de rezultate și pentru stabilirea priorităților necesare.
<P>
A doua prioritate este aceea de a asigura că ne vom concentra asupra punerii în aplicare corecte și oportune a legislației din acest domeniu. Aceasta a reprezentat o problemă majoră în cazul Directive privind serviciile care, evident, sperăm că nu se va mai repeta pe viitor.
<P>
În cele din urmă, avem o modalitate alternativă de soluționare a litigiilor, care va fi promovată la nivelul UE, în special pentru consumatorii care fac cumpărături pe internet. Întregul accent care se pune pe comerțul electronic în general reprezintă un mare pas înainte și, în această privință, trebuie menționat și faptul că tocmai am adoptat o directivă privind drepturile consumatorilor, care, de asemenea, stabilește pe aceeași linie prioritățile, ceea ce reprezintă în mod clar un alt pas important în direcția cea bună.
<P>
În cele din urmă, aș dori să fac un apel puternic către comisarul Barnier, pentru a asigura că, pe măsură ce acest pachet larg de măsuri privind piața unică va merge mai departe în sistem, noi vom promova, de asemenea, comunicarea cu privire la acesta. Experiența noastră de până acum în ceea ce privește comunicarea privind piața unică - piața unică pentru cetățeni - a lăsat de dorit. Toți avem o responsabilitate, însă aș dori să îi solicit în mod expres dlui comisar, dacă îmi este permis, să depună eforturi serioase pentru a asigura o adevărată promovare și stimulare a comunicării de către UE, astfel încât să crească gradul de conștientizare al cetățenilor și al micilor întreprinderi cu privire la existența acestui excelent pachet de măsuri. Faptul că există o lipsă de conștientizare în acest sens pare să fie cea mai mare problemă la momentul actual. Prin urmare, recomand cu tărie stimularea comunicării.
<SPEAKER ID="034" NAME="Emilie Turunen" LANGUAGE="DA">
Dle președinte, doamnelor și domnilor, în anii '80, când m-am născut eu, președintele Comisiei de la data respectivă, Jacques Delors, a afirmat că piața unică ar trebui să aibă o dimensiune socială. Acum, mai bine de 20 de ani mai târziu, trăim într-un context în care există 23 de milioane de șomeri, există o presiune asupra salariilor și a condițiilor de muncă și asupra serviciilor publice, populația activă săracă se ridică la aproximativ 18 milioane, iar la nivel european observăm o tot mai mare inegalitate. În același timp, ne pierdem locurile de muncă și nu prea știm cum ne vom putea întreține pe viitor.
<P>
Trebuie să concluzionăm că este necesar să depunem în continuare eforturi imense în ceea ce privește instituirea dimensiunii sociale europene. Dl Monti a abordat această problemă anul trecut în excelenta sa propunere care ne-a fost adresată tuturor. Consider că acesta a făcut o observație esențială atunci când a afirmat că există anumite blocaje, cu alte cuvinte, anumite puncte critice, pe care trebuie să le acceptăm și să le soluționăm dacă dorim să înregistrăm progrese, unele dintre acestea fiind de natură socială și ecologică. În realitate, aceasta este ideea principală, care, în opinia mea, ar trebui urmată în viitorul apropiat.
<P>
Dezbaterea acestui document în Parlament a fost destul de dificilă, însă sunt foarte bucuroasă că reușim, ca Parlament în sesiune, să ne prezentăm astăzi recomandările cu privire la modul în care ar trebui continuată activitatea Comisiei și a dlui Barnier.
<P>
Doresc să menționez trei puncte care sunt foarte importante pentru noi, cei din Grupul Verts/ALE, și care constituie fără niciun dubiu mesaje centrale. Primul mesaj care poate fi extras de aici astăzi este că dorim o piață unică ecologică. Acest lucru se va realiza, printre altele, prin inovare și prin invitații publice de participare la licitație și achiziții publice, în așa fel încât să promoveze în mod activ trecerea la o economie ecologică. De asemenea, acest lucru se va realiza prin introducerea unei amprente ecologice pentru produse și prin găsirea unor instrumente financiare care să poată contribui la înlesnirea realizării acestor investiții economice, inclusiv euro-obligațiuni, care urmăresc să acopere cerința ridicată de investiții legată de trecerea la o economie ecologică. Al doilea mesaj din partea noastră astăzi este acela că dorim o piață unică socială. Acest lucru înseamnă, printre altele, că dorim o analiză socială profundă și amănunțită a legislației înainte de a fi depusă și, prin urmare, dorim, de asemenea, o referință de politică socială - acesta este termenul din cadrul legislației relevante în materie de piață unică asupra căruia am convenit să ne reamintească tuturor obligațiile care ne sunt impuse de Tratatul de la Lisabona în ceea ce privește drepturile sociale fundamentale.
<P>
Al treilea mesaj este acela că dorim o piață unică a consumatorilor, printre altele, cu inițiative ambițioase, supraveghere a pieței și drepturi ale pasagerilor.
<P>
Prin urmare, acesta este un document excelent, pe care noi, Grupul Verts/ALE, putem să îl susținem astăzi. Aș fi dorit să fie o idee mai clar în mesajele sale și mi-ar fi plăcut ca acest document să ne facă să visăm că Europa ar putea fi lider mondial în ceea ce privește justiția socială, crearea de noi locuri de muncă și trecerea la o economie ecologică. Probabil că mai avem mult până acolo, însă cred că acesta constituie un bun punct de pornire.
<SPEAKER ID="035" NAME="Malcolm Harbour">
în numele Grupului ECR. - Dle președinte, sunt foarte încântat că pot să salut rapoartele excelente ale celor trei raportori și, într-adevăr, să mulțumesc tuturor membrilor - nu numai celor din Comisia pentru piața internă și protecția consumatorilor, ci și celor din celelalte numeroase comisii prezente aici, care ni s-au alăturat în această mare inițiativă.
<P>
Am observat deja din calitatea contribuțiilor de pe întregul spectru politic cât de implicați suntem în acest subiect. Am avut dezbateri intense și argumente aprinse, însă am fost uniți în scopul comun de a face să funcționeze o economie de piață unică și o economie de piață socială cu un grad sporit de competitivitate, iar acestea două să fie corelate. Am realizat acest lucru prin acțiunile noastre de până acum.
<P>
Acest proiect important, la al cărui istoric ați făcut trimitere câțiva dintre dvs., își are rădăcinile în primul rând în lucrarea profesorului Monti, lucru pentru care vreau să-mi exprim recunoștința și într-o dorință a comisiei din care fac parte - și aici doresc să le mulțumesc tuturor coordonatorilor în special pentru sprijinul și energia de care au dat dovadă - de a afirma că și Parlamentul avea nevoie de un răspuns la această problemă. Am avut un sentiment că finalizarea fundamentului esențial al Strategiei UE 2020 pentru creștere inteligentă, locuri de muncă și inovare - piața unică - nu se reflecta ca o prioritate politică. Am putut lucra cu comisarul - și aici îi mulțumesc dlui Michel Barnier, care a profitat de șansa de a lucra cu noi - pentru a exprima acest lucru ca o prioritate politică sub forma Actului privind piața unică.
<P>
Acesta a fost un adevărat succes pentru Parlament. Este o lecție cu privire la modul în care comisiile pot face uz de puterea lor de inițiativă politică colaborând pentru a duce mai departe mișcarea respectivă, deoarece, dacă nu ar fi Parlamentul, nu am fi fost astăzi aici. Sunt încântat să văd că Martin Schulz se află aici - singurul lider de grup prezent - pe care îl salut călduros. Sper că aceasta este o lecție pe care o va prelua în activitatea pe care o va desfășura pe viitor în cadrul acestui Parlament.
<P>
Dacă ne gândim la ce conține acest raport, au fost transmise un număr de mesaje. În primul rând, câțiva colegi au spus că munca depusă în domenii precum bunurile și serviciile, în special, este uriașă, însă nu este destul de bine cunoscută; cetățenii nu beneficiază de pe urma acestor eforturi. Există și domenii pe care chiar trebuie să le dezvoltăm. Unele dintre acestea se referă la Strategia UE 2020, la inovare și la rețele digitale. Tehnologiile ecologice nu sunt suficient reflectate, cu toate că unele nu sunt adaptate scopului pentru care sunt folosite.
<P>
Sunt foarte mulțumit de ceea ce ați menționat referitor la achizițiile publice și, de asemenea, sunt necesare schimbări în materie de recunoaștere reciprocă. Vom lucra împreună în acest sens, însă astăzi am creat cadrul și baza de la care să continuăm în aceste domenii. Din nou, vreau să vă mulțumesc tuturor celor care ați participat la acest efort impresionant, în numele tuturor cetățenilor europeni.
<P>
[Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură]
<SPEAKER ID="036" NAME="Nicole Sinclaire" AFFILIATION="NI">
Dle președinte, aș dori să îi adresez o întrebare dlui Harbour, care este un coleg deputat, reprezentant al regiunii West Midlands din Regatul Unit. Am avut multe discuții cu privire la calitatea de membru al Uniunii Europene și influența conferită de acest statut; într-adevăr, dumnealui este președintele uneia dintre cele mai influente comisii din Parlamentul European - Comisia pentru piața unică. De fapt, dumnealui este singurul deputat conservator care este președinte de comisie. Acesta a prezentat recent o declarație scrisă în sprijinul întreprinderilor mici, însă nu a obținut decât puțin peste 200 de semnături. Acesta este nivelul său de influență? Sau este doar un eurofil drapat în eurosceptic într-un Grup ECR lipsit de importanță, care păcălește constant publicul britanic?
<SPEAKER ID="037" NAME="Malcolm Harbour" AFFILIATION="ECR">
Dle președinte, dna Sinclaire și cu mine reprezentăm o regiune din Regatul Unit ai cărei cetățeni depind de piața unică în ceea ce privește locurile de muncă și viitorul lor. Lucrez în permanență cu întreprinderi mici și îi pot spune că întreprinderile mici din Midlands, furnizoare pentru companiile mari din sectorul auto și care își au sediul în imediata apropiere a locului unde dumneaei și cu mine locuim, lucrează în prezent peste program datorită oportunităților pe care noi le-am creat, conferindu-le un cadru pentru a putea pătrunde pe o piață de 500 de milioane de oameni - atât de mare este zona.
<P>
Nu îmi cer deloc scuze pentru munca pe care o depun aici. Mi-aș dori ca alte persoane să aibă o atitudine mai constructivă și să depună eforturi reale pentru cetățenii pe care îi reprezintă, decât să vină aici să se plângă.
<P>
(Aplauze)
<SPEAKER ID="038" NAME="Kyriacos Triantaphyllides" LANGUAGE="EL">
Dle președinte, dle comisar, mi-a plăcut foarte mult discursul dvs. de astăzi. Totuși, suntem de părere că filosofia din spatele strategiei Lisabona este în continuare susținută de Comisie, cu toate că această strategie, potrivit poziției oficiale exprimate de către Comisie, nu și-a atins obiectivele.
<P>
Strategia privind piața unică trebuie, mai întâi, să își clarifice viziunea și să își redefinească prioritățile, atât la nivel teoretic, cât și la nivel practic, astfel încât să fie suficient de vizibilă pentru public. Considerăm că piața este utilă, că are propriile sale virtuți; cu toate acestea, nu reprezintă un model social per se. Dimensiunea socială trebuie să fie definită ca prioritatea numărul unu, iar noua agendă privind piața unică trebuie să fie configurată astfel încât să îmbunătățească justiția socială. Într-o societate de piață liberă, nu orice poate fi de vânzare. Utilitățile publice, serviciile de sănătate publică și serviciile de interes economic nu ar trebui să intre sub incidența legislației privind concurența sau a legislației privind piața unică. Accesul universal la servicii publice viabile și de înaltă calitate reprezintă o problemă politică vitală. În același timp, drepturile fundamentale, cum ar fi dreptul la activitatea sindicală, nu poate fi eliminat.
<SPEAKER ID="039" NAME="Matteo Salvini" LANGUAGE="IT">
Dle președinte, dle comisar, doamnelor și domnilor, nu voi ține la rândul meu un alt discurs despre fiecare punct în parte. Sunt reprezentantul unui partener din coaliția de guvernământ a uneia din țările fondatoare ale Uniunii Europene, și anume, Liga Nordului. Chestiunea în discuție nu are legătură cu o mai bună comunicare - l-am auzit pe un coleg vorbind despre un ambasador pe probleme de comunicare în cazul în care ar avea loc un atac la adresa activităților Uniunii Europene - ci, este mai degrabă o problemă de teritorii.
<P>
Apreciem aceste trei măsuri. Acestea au atât părți bune, precum și părți care trebuie redefinite și pentru care noi, în calitate de grup, am depus amendamente. Factorul esențial constă în implicare, deoarece Italia este diferită de Finlanda, la fel cum este diferită și de Portugalia. Lucrul important este că aceasta ar trebui să fie o oportunitate, și nu o impunere, așa cum au devenit adesea în trecut unele directive.
<P>
Trebuie să fim atenți atunci când considerăm că acele țări care nu respectă orientările sunt infractoare, deoarece, dacă acestea nu le pot respecta, este evident că nu o fac doar în mod intenționat, ci, probabil, respectivele directive nu pot fi aplicate omogen în toate cele 27 de state.
<P>
Piața unică reprezintă obiectivul nostru. Însă aceasta nu reprezintă un scop în sine, ci un mijloc și, ca atare, pentru întreprinderile mici și mijlocii și pentru consumatori, este important în primul rând ca procesul să fie concret, să nu constea doar în declarații de principiu, ci și în acțiuni concrete, începând cu acele douăsprezece puncte specifice, și, în al doilea rând, ar fi necesară o implicare reală din partea guvernelor și a teritoriilor, deoarece, în caz contrar, riscăm să instituim un alt cadru care să nu fie bine primit de către populație și producători. Niciun ambasador pe probleme de comunicare nu poate determina dacă o directivă sau o piață unică este potrivită pentru pătura socială și de producție căreia i se adresează.
<SPEAKER ID="040" NAME="Nicole Sinclaire" AFFILIATION="NI">
Dle președinte, în ceea ce privește o problemă de procedură, în primul rând, Regulamentul de procedură prevede că, în cazul în care un deputat din acest Parlament dorește să prezinte o problemă de procedură, președintele ar trebui să-i dea acestuia posibilitatea de a face acest lucru, iar intenția mea tocmai aceasta a fost: să prezint o problemă de procedură.
<P>
Aceste cartonașe albastre îi permit unui deputat să adreseze o întrebare altui deputat. În cazul în care deputatul respectiv nu ține seama de respectiva întrebare, cred că sarcina de a îi solicita deputatului respectiv să răspundă la acea întrebare vă revine dvs., dle președinte.
<P>
Întrebarea mea a fost simplă: ce rol a jucat influența dlui Harbour în adoptarea declarației sale scrise, pentru care nu a reușit să strângă numărul necesar de semnături?
<SPEAKER ID="041" NAME="Președinte">
Onorabilul nostru coleg, dl Harbour, a răspuns. Oricine are acum libertatea de a interpreta răspunsul său ca fiind mai mult sau mai puțin complet. Probabil dvs. îl considerați nesatisfăcător, alții îl pot considera complet. Însă aici se termină dezbaterea. Nu putem transforma un subiect atât de important într-un dialog între dvs. și dl Harbour.
<SPEAKER ID="042" NAME="Laurence J.A.J. Stassen" AFFILIATION="NI">
(NL) Dle președinte, permiteți-mi să încep cu aspectele pozitive. Rapoartele pe care le avem în față conțin un număr de propuneri bune, cum ar fi continuarea Directivei privind serviciile, brevetul european și soluționarea problemei privind tarifele de roaming excesive. Acestea sunt aspecte care vor afecta esența pieței interne și care vor fi utile pentru ca cetățenii și companiile să meargă înainte.
<P>
Din păcate, trebuie să remarc, la rândul meu, că sunt multe alte inițiative care depășesc cu mult obiectivul pieței interne. Voi menționa câteva: climatul și obiectivele privind CO2, egalitatea socio-economică, condiții echitabile de muncă și, desigur, o solidaritate sporită: și anume, un sistem de redistribuire socio-economică care va implica, fără îndoială, mai multe cheltuieli. Toate aceste propuneri au un aer socialist și, din câte observăm, niciuna dintre acestea nu intră în sfera responsabilităților Europei și, în mod cert, niciuna dintre acestea nu are nimic de a face cu piața internă. Este o iluzie să credem că diferențele din Europa pot fi eliminate prin intervenții de natură socio-economică. Piața internă n-a urmărit niciodată să creeze o egalitate atotcuprinzătoare în Europa.
<P>
Dle președinte, delegația Partidului pentru Libertate (PVV) din Olanda ar prefera o piață internă care să se concentreze pe problemele esențiale, și anume, promovarea libertății și a cooperării economice. Soluționarea acestor două probleme restante și eliminarea tuturor inițiativelor inutile. Pentru PVV, viziunea asupra pieței interne care este propagată aici este prea elaborată.
<SPEAKER ID="043" NAME="Róża Gräfin von Thun und Hohenstein" AFFILIATION="PPE">
Dle președinte, aș dori să îi transmit comisarului că, în timp ce noi lucram la raportul privind documentul dvs. complex, am avut în permanență în vedere, ca și dvs., faptul că piața unică există pentru a servi intereselor europenilor. Probabil că acesta este exact motivul pentru care negocierile dintre diferitele grupuri politice cu privire la forma finală a textului au fost atât de dificile. Sunt de acord cu acestea în sensul că, chiar dacă nu ne îndrăgostim de piața unică, putem fi foarte sentimentali când vine vorba despre aceasta.
<P>
Este foarte bine că Parlamentul European trimite un semnal clar astăzi, către Comisie și Consiliu, sub forma a 15 propuneri prioritare, iar eu personal sunt mulțumită că am subliniat importanța mobilității cetățenilor noștri. Un acces mai bun la serviciile bancare; recunoașterea mai ușoară a calificărilor profesionale; transferabilitatea deplină a pensiilor: acestea sunt domenii în care cetățenii au nevoie de soluții pentru a putea studia, lucra și investi în diversele state membre pe parcursul vieții lor.
<P>
Europenii așteaptă de la noi măsuri concrete pentru nevoi concrete, iar noi trebuie să le oferim acest lucru. Să luăm, de exemplu, tarifele serviciilor vocale și ale serviciilor de date în roaming. Este timpul ca acestea să nu mai creeze un obstacol în calea mobilității europenilor de pe acest continent - continentul nostru fără granițe interne. Acest aspect este abordat și în documentul pe care îl vom supune astăzi la vot.
<P>
În cele din urmă, Parlamentul European vine cu propunerea de a organiza un forum anual privind piața unică, iar această platformă ar trebui să faciliteze o dezbatere reală cu cetățenii. În opinia mea, acesta este un mod esențial de implicare a cetățenilor europeni în reforma pieței unice la cea de-a 20-a aniversare, și, cu ocazia acestui eveniment, doresc să ne urez tuturor mult succes.
<SPEAKER ID="044" NAME="Mitro Repo" AFFILIATION="S&amp;D">
(FI) Dle președinte, dle comisar, doamnelor și domnilor, una din problemele pieței unice este aceea a unei slabe guvernanțe. În prezent, un număr nejustificat de mare de directive sunt puse în aplicare la nivel național într-un interval de timp prea îndelungat. De asemenea, mult prea multe au fost puse în aplicare în mod nesatisfăcător sau incorect.
<P>
Statele membre trebuie să își asume ele însele responsabilitatea pentru viabilitatea pieței comune. Normele comune care nu sunt respectate în mod real sunt lipsite de valoare. Un pericol rezidă în inegalitatea cetățenilor UE. Drepturile și obligațiile trebuie să fie aceleași pentru toți cetățenii și întreprinderile UE.
<P>
În opinia mea, raportul dnei Kalniete nu subliniază suficient importanța rolului Parlamentului European. În temeiul Tratatului de la Lisabona, rolul Parlamentului, în calitate de legislator, trebuie să fie egal cu cel al Consiliului. Sunt convins că relansarea pieței unice se va baza pe participarea egală și pe cooperarea strânsă dintre toate instituțiile UE. Numai acționând împreună putem realiza obiectivele stabilite inițial pentru piața unică. Acestea sunt: promovarea competitivității, o economie socială de piață și o dezvoltare durabilă.
<P>
În discursul său de ieri din cadrul ședinței plenare, dl Schulz a susținut cu tărie că nici președintele Comisiei și nici președintele Consiliului European nu au dreptul să minimizeze rolul Parlamentului. Credibilitatea politicii UE și viitorul Uniunii Europene depind în cele din urmă de o democrație efectivă. Legitimitatea activității Parlamentului este asigurată de 500 de milioane de votanți europeni în cadrul unor alegeri directe la nivel național. Aceștia sunt cei care se numără printre cei mai importanți și influenți oameni, actori și decidenți din Europa. Viabilitatea pieței interne și, de asemenea, viitorul Uniunii Europene depind de modul în care aceștia se comportă și de deciziile pe care aceștia le adoptă.
<SPEAKER ID="045" NAME="Olle Schmidt" AFFILIATION="ALDE">
(SV) Dle președinte, UE reprezintă cu siguranță mai mult decât o piață unică, însă în lipsa unei piețe unice, nu există UE. Piața unică reprezintă cel mai important instrument de care dispunem pentru a scoate UE din criza economică.
<P>
Prin urmare, nu există niciun conflict între ceea ce este benefic pentru cetățenii Europei și ceea ce este benefic pentru întreprinderile europene. Toată lumea va avea de câștigat dacă reușim să eliminăm obstacolele rămase în calea liberei circulații a persoanelor, bunurilor, capitalului și serviciilor. Piața unică este departe de a fi realizată în totalitate, iar sectorul serviciilor, în special, trebuie reorganizat și îmbunătățit. Acest lucru se aplică, de asemenea, pieței digitale, pentru ca noi să putem profita de beneficiile efectelor dinamice ale libertății de circulație.
<P>
Una dintre pietrele de temelie ale pieței unice este moneda euro. Moneda comună creează stabilitate pentru întreprinderi, care nu trebuie să-și pună problema cursurilor de schimb valutar. Moneda euro simplifică schimburile comerciale de-a lungul granițelor. Dacă moneda euro ar fi introdusă pe întregul teritoriu al UE, inclusiv în țara de unde provin eu, Suedia, acest lucru ar stimula și consolida în mod evident Europa și ar conferi pieței unice mai multă putere. Am avea mai multe locuri de muncă și mai multă prosperitate.
<P>
Încă un lucru, dle președinte, sprijin întru totul remarcile formulate de Malcom Harbour.
<SPEAKER ID="047" NAME="Pascal Canfin" AFFILIATION="Verts/ALE">
(FR) Dle președinte, dle comisar, cred că mulți dintre colegii mei deputați își amintesc faptul că raportul Monti a creat contextul pentru acest pachet de măsuri pentru piața unică, iar raportul Monti a recomandat un compromis destul de serios între cei care susțin o concurență mai mare, dacă vreți, și cei care susțin conferirea unei importanțe mai ridicate aspectelor sociale, de mediu și fiscale.
<P>
Consider că, aici în Parlament - și atât timp cât textele nu sunt eliminate la votul pe care îl vom avea în câteva ore în sesiunea plenară - am reușit să găsim acest compromis, inclusiv în ceea ce privește cele 14 propuneri care reies din cele trei rapoarte luate împreună. Știu, de asemenea, că aveți discuții, în Colegiul comisarilor, pentru a stabili temele centrale pe care le veți reține, iar noi vom acorda în mod cert o mare atenție aspectului referitor la preluarea sau nu a acestui echilibru găsit în Parlament și dorit de dl Monti și la extinderea acestuia la cele 12 teme centrale ale proiectului la care ați făcut referire.
<P>
Aș dori să subliniez trei elemente care pentru mine au o importantă deosebită, pe lângă cele pe care dna Turunen le-a menționat cu puțin timp în urmă în numele Grupului Verts/ALE. Primul aspect se referă la concurență. Problema pieței unice este de a stabili dacă ne putem concentra pe concurență. Concurența trebuie să fie axată pe inovare, pe produse sau pe norme, prin dumping de mediu sau social? Cred că am reușit cu adevărat să găsim un echilibru aici în Parlament - și sper să îl puteți transfera și la nivelul Comisiei - care va spune "da” unei mai mari concurențe prin inovare, "da” unor investiții de capital sporite și "da” unei clauze sociale, "da” unor standarde de mediu, care asigură că această concurență nu duce la un dumping reglementar. Acestea sunt cele două aspecte pe care le consider fundamentale pentru compromisul nostru.
<P>
Al doilea element pe care aș vrea să-l subliniez este legat de taxe. Când ați propus baza de impozitare consolidată comună pentru companiile multinaționale în prima versiune a Actului privind piața unică, aceasta nu era o propunere opțională: cu alte cuvinte, toate companiile trebuiau să se supună acestei baze de impozitare consolidate comune a societăților. În propunerea prezentată de Comisie acum aproximativ 10 zile, există o măsură opțională: cu alte cuvinte, în loc să consolideze un aspect al pieței unice, Comisia distruge unul. Veți adăuga un nou sistem, un nou nivel de complexitate și un arbitraj de reglementare, în loc să creați o armonizare fiscală. Propunerea depusă de Comisie acum două săptămâni contravine cu totul dorinței Parlamentului și propunerilor dvs..
<P>
Ultimul aspect pe care doresc să-l subliniez pe scurt este noțiunea de reciprocitate, în exact aceiași termeni pe care i-ați folosit și dvs. Piața unică numără 500 de milioane de oameni; este o entitate economică, însă este, de asemenea, o entitate politică, aceasta trebuind să ne confere mai multă influență în procesul de globalizare.
<SPEAKER ID="048" NAME="Edvard Kožušník" AFFILIATION="ECR">
(CS) Dle președinte, aș dori să îi mulțumesc dlui comisar pentru cele 12 măsuri pe care le-a propus cu privire la Actul privind piața unică și pentru că s-a inspirat din raportul lui Mario Monti, însă aș dori să menționez un nume care este important în acest caz - și aici veți fi cu siguranță de acord toți cei care v-ați implicat în activitățile privind piața internă din cadrul Comisiei pentru piața internă și protecția consumatorilor - și anume Malcolm Harbour.
<P>
Numele său este cu siguranță unul din cele mai importante din cadrul sesiunii de astăzi. Comisarul nu va fi jignit, deoarece era alături de noi în cadrul comisiei când Malcolm Harbour a venit cu inițiativa privind piața internă, o inițiativă care a redeschis întreaga dezbatere privind piața internă, și toată lumea - indiferent de afilierea politică, fie că erau socialiști, ecologiști, liberali sau chiar din Grupul conservatorilor și reformiștilor europeni - aș spune că aproape toată lumea a susținut această idee și acesta este motivul pentru care doresc să-i menționez numele lui Malcolm Harbour. În opinia mea, acum avem de luptat împotriva naționalismului economic, iar timpul este doar unul dintre adversarii noștri în această luptă. În ceea ce privește lipsa de timp, îmi pun speranțele în comisarul Barnier, că va putea să transforme aceste 12 măsuri în măsuri legislative.
<SPEAKER ID="049" NAME="Eva-Britt Svensson" AFFILIATION="GUE/NGL">
(SV) Dle președinte, dna Győri și-a început discursul cu afirmația că avem nevoie de un motor pentru economie. Este adevărat, chiar avem nevoie de așa ceva, însă aș vrea să adaug că avem, de asemenea, nevoie de un motor pentru justiție socială și pentru o societate durabilă. Drepturile sociale nu trebuie niciodată privite drept obstacole. Dimpotrivă, acestea sunt o precondiție pentru o economie durabilă și socială și pentru creștere. Nimeni nu a menționat ideea unei noi strategii privind taxa pe valoare adăugată. Voi face eu acest lucru, deoarece avem diferite reglementări în materie de TVA în diversele state membre. Suedia, de exemplu, își finanțează o mare parte din sistemul său de asigurări sociale prin intermediul normelor sale în materie de TVA. Deja suferim din cauza legislației UE, întrucât UE nu ne va permite să scutim organizațiile neguvernamentale de la plata TVA-ului. Acest lucru ne afectează toate organizațiile de voluntariat, de exemplu, pe cele care desfășoară activități pentru copii și tineri. Trebuie să avem dreptul de a decide singuri cu privire la aceste norme în materie de TVA.
<SPEAKER ID="050" NAME="Oreste Rossi" AFFILIATION="EFD">
(IT) Dle președinte, doamnelor și domnilor, crearea unei piețe unice este unul din obiectivele Comisiei Europene pentru a răspunde crizei economice.
<P>
Toate cele trei rapoarte au aspecte pozitive și negative. Suntem de acord cu folosirea noilor tehnologii, a comerțului electronic și a inovării pentru a încuraja creșterea economică și a mări competitivitatea. Pentru a încuraja crearea unei piețe pentru europeni, coordonarea sporită a activității comerciale ar trebui să fie o prioritate pentru a controla bunurile provenite din țări terțe. Crearea unei piețe unice bazate pe colaborare nu poate fi altceva decât o oportunitate pentru creșterea economică, din moment ce aceasta îndeplinește criteriile de transparență și de implicare sporită în realitățile de la nivel regional.
<P>
Există în continuare probleme, cum ar fi acordarea unui mandat special președintelui Comisiei, de supraveghetor al pieței unice, precum și lipsa protecției întreprinderilor mici și mijlocii și a angajaților acestora. Dacă dorim să sprijinim economia europeană, trebuie să oprim relocarea întreprinderilor.
<SPEAKER ID="051" NAME="Csanád Szegedi" AFFILIATION="NI">
(HU) Dle președinte, doamnelor și domnilor, este posibil să fiți în esență de acord cu raportul care ne este prezentat. Întrebarea este totuși ce așteptări putem avea din partea acestuia. Adică, libertatea de circulație a persoanelor și libertatea de circulație a capitalurilor sunt cuvinte foarte frumoase, însă ce au avut de câștigat maghiarii din acestea până acum? Au văzut că din Vest capitalurile pot circula către Est, însă din Europa de Est numai oamenii pot merge spre vest, prin urmare, numai circulația persoanelor este liberă. Este imposibil să ne imaginăm antreprenori maghiari sau poate cehi ori polonezi cumpărând, de exemplu, compania germană care produce automobilele Volkswagen și apoi închizând-o pentru a-și crea propria piață, nu-i așa? Însă antreprenorii germani, francezi sau britanici au făcut acest lucru în Ungaria, atunci când au distrus industria zahărului, industria alimentară, industria conservelor și industria textilă din țară. Într-adevăr, în 2004, chiar au avut loc campanii pentru aderarea noastră la Uniunea Europeană, care susțineau că antreprenorii maghiari ar putea deschide ulterior patiserii în Viena. Nu numai că antreprenorii maghiari nu pot deschide patiserii în Viena, dar aceștia nu pot nici măcar să deschidă patiserii într-un sătuc. Din acest motiv, industria alimentară, industria textilă și industria conservelor trebuie să fie reconstruite și în Europa de Est, pentru ca noi să putem fi membri, membri respectați, cu drepturi egale, ai Uniunii Europene.
<SPEAKER ID="052" NAME="Andreas Schwab" AFFILIATION="PPE">
(DE) Dle președinte, dle Barnier, doamnelor și domnilor, în primul rând aș dori să vă mulțumesc tuturor celor din Parlamentul European și din Comisia Europeană care ați fost implicați în acest raport comun.
<P>
În urmă cu aproximativ 20 de ani, piața internă a fost creată prin Actul Unic European. De atunci au avut loc fără îndoială numeroase realizări, însă procesul este comparabil cu o cursă de o sută de metri. Ultimii câțiva metri sunt cei mai dificili și cei mai obositori. Prin urmare, faptul că dl Barnier, după consultarea celorlalți comisari, ne-a prezentat o abordare incredibil de coerentă cu privire la acești câțiva ultimi metri din cursa către piața internă, este cu atât mai bine-venit. În trecut, nu au fost realizate progrese adecvate într-un domeniu sau într-altul, tocmai deoarece strategia nu a fost adecvat verificată de diversele direcții generale și de către Comisie pentru a asigura coerența acesteia. Trebuie să depunem eforturi comune în cadrul tuturor grupurilor din Parlamentul European și să colaborăm cu Comisia pentru a asigura schimbarea acestei situații.
<P>
Elementul cheie al ultimilor câțiva metri din cursa privind piața internă, ultima izbucnire, cum o numesc eu, este principiul director al economiei sociale de piață, ceea ce înseamnă luarea în serios a drepturilor angajaților, companiilor, cetățenilor și ale tuturor celor implicați în sectorul afacerilor, precum și garantarea realizării unui echilibru corect între diversele state membre, precum și între diferitele interese ale părților interesate. Consider că acele compromisuri la care am ajuns în cadrul diferitelor grupuri se apropie foarte mult de acest principiu.
<P>
Cu toate acestea, dle Barnier, aș dori să subliniez că Grupul PPE a convenit în cadrul tuturor comisiilor o listă de priorități pentru următoarele măsuri care trebuie adoptate din cadrul pachetului propus de dvs.. Lista conține patru puncte esențiale. Dorim să se depună un ultim efort pentru a institui libertățile fundamentale în cadrul pieței interne. De exemplu, un sfert din calificările profesionale din Uniunea Europeană nu există decât într-un singur stat membru. Acest lucru arată că mai sunt multe de făcut și că piața nu funcționează corespunzător în materie de deschidere.
<P>
Mai mult, dorim să instituim o piață internă digitală transfrontalieră și să stabilim o perspectivă globală asupra pieței interne. Propunerile privind politica în materie de achiziții publice sunt extrem de importante în acest sens, iar Parlamentul va elabora o rezoluție pe această temă în cadrul următoarei sesiuni.
<SPEAKER ID="053" NAME="Bernadette Vergnaud" AFFILIATION="S&amp;D">
(FR) Dle președinte, dnă Győri, dle comisar, doamnelor și domnilor, aș dori să îi felicit pe toți deputații în Parlamentul European care au contribuit la elaborarea acestor rapoarte. Consider că am reușit să prezentăm trei texte echilibrate, care trimit un semnal puternic din partea Parlamentului către Colegiul comisarilor cu privire la prioritățile noastre în materie de piață unică, care să funcționeze efectiv în numele cetățenilor noștri, în vederea creșterii și în beneficiul întreprinderilor.
<P>
În calitate de raportori alternativi pentru raportul dlui Bușoi, am creat o foaie de parcurs clară pentru Comisie. În primul rând, și aici suntem cu toții de acord, dle comisar, există o propunere de cadru legislativ pentru achiziții publice, parteneriate public-privat și concesiuni de servicii, care ar trebui să protejeze operatorii mici, IMM-urile și autoritățile locale contractante și care va garanta reciprocitate între UE, țările industrializate și cele mai importante țări în curs de dezvoltare.
<P>
Apoi, există nevoia de a asigura faptul că acordăm prioritate bazei comune consolidate de impozitare a societăților și unui cadru clar în materie de TVA. Este esențial acest lucru, dacă dorim ca IMM-urile noastre să prospere într-un mediu competitiv sănătos.
<P>
În final, trebuie să ne asigurăm că inovarea este fundamentată, pentru a stimula o creștere puternică și durabilă în proiectele europene majore de infrastructură, prin crearea de euro-obligațiuni.
<P>
Aș dori să închei subliniind cât de important este, în opinia mea, faptul că am ajuns la un compromis satisfăcător în ceea ce privește aspectele esențiale, și anume de a garanta drepturile sociale în diversele legislații din cadrul pieței unice și de a proteja interesul general în spiritul Tratatului de la Lisabona.
<P>
Dle comisar, vă transmitem un mesaj foarte clar: economia trebui să fie în serviciul cetățenilor și nu invers. Avem nevoie de ajutorul dvs.. Astăzi, noi vă oferim acest ajutor, împreună cu o provocare majoră: aceea de a reconcilia cetățenii noștri cu proiectul european. Prin urmare, nu ne dezamăgiți și conferiți-le acestora încrederea de care au nevoie!
<SPEAKER ID="054" NAME="Adina-Ioana Vălean" AFFILIATION="ALDE">
Dle președinte, în calitate de liberal, salut lansarea Actului privind piața unică. Eliminarea barierelor naționale ar trebuie să creeze o piață unică efectivă, însă acest lucru se aplică într-adevăr în cazul tuturor sectoarelor? Mi se pare evidentă în sectorul energetic și chiar mai mult în termeni de limitare a resurselor și de tensiuni internaționale. Cred cu tărie că Europa trebuie să își folosească influența pentru a împinge statele membre să creeze legături între ele și să investească în infrastructură ca o precondiție pentru o piață energetică comună și pentru siguranța aprovizionării.
<P>
Cu toate acestea, această nouă mantră a Bruxelles-ului este de dorit numai atât timp cât consolidează competitivitatea și prețuri mai mici pentru consumatori, însă există totuși sectoare unde acest lucru ar putea să nu fie posibil. Mă îndoiesc că dacă vom crea campioni europeni în telecomunicații, vom institui o licență paneuropeană în sectorul audiovizualului sau o piață unică pentru conținutul online, acest lucru va conduce la o competitivitate mai ridicată pe termen lung sau va stimula creativitatea, cultura și creșterea. Deci, poate ar fi mai indicat să ne alocăm timpul necesar pentru analiză și să nu ne aruncăm cu capul înainte într-un concept de piață diafan.
<SPEAKER ID="055" NAME="Emma McClarkin" AFFILIATION="ECR">
Dle președinte, voi începe prin a le mulțumi tuturor raportorilor pentru eforturile depuse, însă în special dnei Kalniete, pentru munca depusă și lui Malcom Harbour, pentru conducerea lucrărilor.
<P>
Guvernul Regatului Unit consideră că valoarea unei piețe unice reale s-ar ridica la 800 de miliarde de euro din PIB-ul UE - o cifră într-adevăr astronomică. Încă mai sunt multe de făcut pentru a realiza acest lucru. Îmbunătățirea guvernanței pieței unice trebuie să fie o prioritate strategică cheie pentru UE. Este esențial ca în aceste vremuri dificile din punct de vedere economic să avem în vedere creșterea competitivității, sporirea creșterii economice, crearea de locuri de muncă și stimularea inovării. Sunt mulțumită de rezultatul acestui raport, care subliniază importanța unui angajament și a unei responsabilități ferme a statelor membre de a relansa piața unică, ceea ce este vital pentru succesul acestui demers.
<P>
Prin realizarea unui proces riguros de monitorizare și prin reducerea perioadei necesare transpunerii directivelor, statele membre vor putea spori comerțul și vor putea asigura buna funcționare a pieței unice. De asemenea, susțin foarte mult măsura prioritară evidențiată în raportul dlui Correia de Campos în ceea ce privește recunoașterea reciprocă a calificărilor profesionale, pentru care eu voi fi raportorul. Trebuie să identificăm urgent obstacolele cu care se confruntă statele membre în procesul de punere în aplicare a acestei directive, precum și specialiștii la rândul lor.
<SPEAKER ID="056" NAME="Cornelis de Jong" AFFILIATION="GUE/NGL">
(NL) Dle președinte, în timp ce dezbăteam excelentul raport al dlui Louis Grech, am avut impresia că atât Parlamentul, cât și Comisia, aveau cunoștință de nevoia de face ca piața internă să aibă o orientare mai socială.
<P>
Am fost cu toții de acord că explicația eșecului parțial al pieței interne constă în faptul că aceasta a câștigat simpatia marilor companii, însă nu și a oamenilor obișnuiți. Totuși, nu au fost prezentate încă propuneri pentru un capitol social referitor la protecția drepturilor sindicale și la contractele colective de muncă. Pe de altă parte, șefii de guvern și Comisia au discutat despre constrângerile salariale, unii dintre aceștia susținând chiar eliminarea contractelor colective. Până și existența mișcării sindicale în sine este pusă în prezent sub semnul întrebării.
<P>
Dle comisar Barnier, nu vă lăsați intimidat de această situație. Urmați-vă sentimentele sociale și asigurați-vă că piața internă devine o piață pentru toată lumea, nu doar o jucărie în mâna marilor companii. Prin urmare, vă solicit cu tărie să prezentați o propunere care să clarifice faptul că drepturile sociale nu ar trebui subordonate principiului concurenței acerbe.
<P>
Vreau să mai adresez doar un cuvânt colegei deputat, dna Sinclaire. A fost o plăcere să lucrez cu Malcolm Harbour la o declarație scrisă privind IMM-urile. Nu am beneficiat de niciun fel de sprijin din partea dvs. și consider că criticile aduse de dvs. acestei declarații sunt complet nejustificate.
<SPEAKER ID="057" NAME="Jaroslav Paška" AFFILIATION="EFD">
(SK) Dle președinte, încercarea de a crea o piață unică pentru companii și pentru creștere se lovește de multe bariere administrative, care sunt o consecință naturală a faptului că mediul de afaceri s-a dezvoltat independent în diferitele state membre, în diverse etape și condiții. Efortul de a sincroniza mediul de afaceri al tuturor celor 27 de state membre mi se pare o ambiție foarte dificilă. Prin urmare, aș dori să evidențiez opțiunea unei abordări alternative, care nu necesită de la început cooperarea deplină a tuturor statele membre. Procedura în temeiul articolului 20 din Tratatul privind Uniunea Europeană (TUE) ne-a permis deja să realizăm progrese substanțiale în ceea ce privește problema spinoasă a brevetului european, prin așa-numita cooperare consolidată în procesul de instituire a unui sistem uniform de protecție a brevetelor. Consider cu tărie că, dacă grupul de state membre mai puternice din punct de vedere economic, cum ar fi Franța și Germania, în special, ar găsi voința de a unifica normele contabile și de a crea un sistem contabil și fiscal comun, ar fi posibil, prin cooperare consolidată în temeiul articolului 20 din TUE, să se pună bazele unui sistem contabil comun, la care celelalte state membre ar putea adera treptat. Consider cu tărie că, printr-o alegere bună a unor măsuri echilibrate, progresive, este posibil să se contribuie substanțial la funcționarea pieței unice UE.
<SPEAKER ID="058" NAME="Mike Nattrass" AFFILIATION="NI">
Dle președinte, dna Kalniete dorește să relanseze piața unică și vrea s-o transforme într-o rachetă V2: adică extrem de periculoasă dar niciodată la țintă. Dl Correia de Campo este preocupat de circulația lucrătorilor. Ei bine, și eu la fel.
<P>
UE a umplut Regatul Unit de lucrători care sunt în plus. Regatul Unit privește lumea ca fiind piața. Cămașa de forță a normelor UE ne închide industria, ne stopează inovarea atunci când aceasta o ia înaintea normelor și ne închide industria tradițională, care vine cu produse bune, însă diferite de versiunea continentală aprobată.
<P>
Întreprinderile mici sunt victimele în acest caz. Regatul Unit se numără printre statele care se conformează și totuși suferă deoarece: de exemplu, duce o politică scumpă de conformitate în industria cărnii de porc și a ouălor cu norme pe care Comisa nu le va pune în aplicare, făcând produsele noastre necompetitive. Am mult mai multe exemple, însă mi s-a alocat numai un minut pentru salvarea micilor întreprinderi.
<SPEAKER ID="059" NAME="Amalia Sartori" AFFILIATION="PPE">
(IT) Dle președinte, doamnelor și domnilor, consider că este important acum să ne unim vocile și să-i mulțumim dlui Barnier pentru munca depusă și, de asemenea, pentru munca extraordinară a dlui Harbour.
<P>
Inițiativa prezentată de Comisie este rezultatul multor ani de muncă, inclusiv cea a colegilor care l-au precedat pe dl Barnier. Odată cu publicarea acesteia, putem, cel puțin în acest moment, să subliniem și să acordăm prioritate subiectului pieței unice care, din motive de neevitat și care sunt dificil de înțeles de către public, nu a primit, în opinia mea, suficientă atenție în cadrul programului 2020.
<P>
Cred că piața unică reprezintă cea mai mare provocare a Uniunii Europene. Pe de o parte, aceasta ne poate scoate dintr-o situație dificilă de criză și, pe de altă parte, ne poate face chiar mai puternici și mai influenți în ceea ce privește politicile care sunt puse în aplicare în restul lumii. Însă, cu toate acestea, trebuie să combatem mereu rezistența din partea statelor membre și cred că orientările oferite de acest raport vor necesita un efort comun din partea tuturor.
<P>
În ceea ce privește grupul din care fac parte, îmi permit să împrumut o expresie utilizată de dl Schwab, cu care sunt întru totul de acord, care a spus că ne aflăm la sprintul final. În acest sprint final, lucrurile sunt mai palpitante, însă și mai dificile. Consider că ceea ce solicităm din partea Comisiei, și aici trebuie să-i mulțumim dlui Barnier, este un accent pe uniformitatea calificărilor profesionale, pe piața unică digitală, pe o piață unică a achizițiilor publice și o atenție specială acordată IMM-urilor. La acestea, adaug motto-ul meu obișnuit: trebuie să simplificăm, să simplificăm, să simplificăm.
<SPEAKER ID="060" NAME="Patrizia Toia" AFFILIATION="S&amp;D">
(IT) Dle președinte, doamnelor și domnilor, le mulțumesc raportorilor și dlui Barnier pentru generoasa lor contribuție adusă Parlamentului.
<P>
Susținem ideea unei piețe interne care poate înțelege și îndeplini așteptările sociale și implicațiile pe care dimensiunea socială le cere. Nu este o fata morgana; este un lucru realist și, de asemenea, modern. Tocmai această viziune este cea care face piața mai puternică, deoarece axarea exclusivă pe elementul economic, reducând în esență piața în cauză la o chestiune de economie, a arătat că nu va soluționa nici problema creșterii și nici pe cea a coeziunii.
<P>
Acest lucru înseamnă, pe scurt, că trebuie să realizăm acum pe deplin idealul unei economii sociale de piață europene. În textele de astăzi acest lucru este prezent. Există o recunoaștere a întreprinderilor, a cooperativelor sociale și a rolului acestora, a întreprinderilor mutuale de asigurări și a fundațiilor, care reprezintă 10 % din numărul total al întreprinderilor europene și care asigură o mare parte din locurile noastre de muncă. Acestea reprezintă o realitate în care întreprinderi reale dau dovadă de pluralism economic și de pluralism comercial. Acestea lucrează cu capital, însă nu de dragul capitalului și doresc să creeze locuri de muncă, bunăstare, calitate a vieții și inovare și să demonstreze că aceste valori ar trebui și pot face parte din piața internă în Europa.
<SPEAKER ID="061" NAME="Ashley Fox" AFFILIATION="ECR">
Dle președinte, cea mai mare realizare a Uniunii Europene este instituirea pieței unice. Libera circulație a bunurilor, serviciilor, forței de muncă și capitalurilor este motorul inovației și duce la creșterea prosperității celor 500 de milioane de oameni care trăiesc în prezent în Europa.
<P>
Piața comună a fost motivul pentru care țara mea a aderat la CEE, iar piața unică este motivul pentru care rămânem în UE, însă, în ultimii ani, UE și-a îndepărtat atenția de la realizarea pieței unice. S-au irosit prea mult timp și bani pe proiecte mărețe care nu sunt în beneficiul celor pe care îi reprezentăm. Consider că este timpul să ne concentrăm din nou atenția asupra pieței unice. Extinderea și reușita acesteia sunt cruciale pentru economiile noastre. Este unul din puținele domenii în care UE poate genera mai degrabă creștere, decât stagnare.
<P>
Aș dori să-i cer dlui comisar să fie îndrăzneț. Decât să creeze tot mai multe reglementări care nu fac decât să alunge locurile de muncă din Londra, l-aș ruga să se concentreze pe crearea unei piețe unice competitive și generatoare de locuri de muncă în Europa.
<SPEAKER ID="062" NAME="Thomas Händel" AFFILIATION="GUE/NGL">
(DE) Dle președinte, legea privind achizițiile publice și acordarea contractelor publice reprezintă o parte esențială a pieței interne. Dle Barnier, răspunsul meu la remarcile dvs. referitoare la faptul că doriți să promovați integrarea socială în acest context este că am auzit foarte puține lucruri despre protecția drepturilor sociale și despre protecția contractelor colective de muncă. Aceste sunt câteva din normele fundamentale pe care dvs., așa cum ați afirmat, nu doriți să le repuneți în discuție. Dacă dorim să protejăm normele fundamentale, trebuie să asigurăm pe viitor, în cadrul procesului de acordare a contractelor publice, că se mențin standardele sociale de bază, că nu sunt subminate contractele colective de muncă și că se previne munca ieftină. Toate acestea fac parte din legea achizițiilor publice moderne.
<P>
Aș dori să clarific faptul că nu mai trebuie să punem un accent mai mare pe libertățile economice și pe libera concurență decât pe drepturile sociale fundamentale. Fie dorim o Europă socială, fie dorim un conflict permanent cu populația care își întoarce fața de la Europa deoarece aceasta nu le protejează interesele.
<SPEAKER ID="063" NAME="Philippe Juvin" AFFILIATION="PPE">
(FR) Dle președinte, dle comisar, doamnelor și domnilor, crizele economice și sociale le cauzează mereu cetățenilor noștri neplăceri și creează îndoieli în rândul publicului și al economiilor noastre.
<P>
Există deja de trei ani dovezi considerabile că, atunci când se confruntă cu dificultăți, națiunile sunt tentate să devină introvertite. Acum ni se prezintă o serie de măsuri de austeritate, apoi dificultățile de a obține contracte publice și, din când în când, iar acesta este un lucru pe care tocmai l-ați auzit în cadrul acestui Parlament, îndoieli cu privire la însăși utilitatea Europei. Europa este arătată cu degetul ca fiind responsabilă de criză.
<P>
Totuși, doamnelor și domnilor, criza este de fapt responsabilă de îndoieli. Mesajul dvs., dle comisar, este acela de a le transmite cetățenilor europeni că Europa și-a revenit și că rolul său este acela de a îi proteja.
<P>
În trecut, Europa a dat dovadă de ingeniozitate în materie de comerț extern. Acest lucru trebuie să înceteze. Europa este deseori greu de înțeles. Ar trebui să devină mai accesibilă. Suntem cu toții responsabili pentru criticile nejustificate în materie de reglementare, care îi conferă Europei reputația de a fi o fabrică ce scoate pe bandă rulantă elemente complicate. Trebuie să dăm dovadă că depunem eforturi constante de simplificare. Prea frecvent, Europa este o colecție de 27 de legislații, care prea adesea, se contrazic reciproc. Europa trebuie să continue să se armonizeze.
<P>
Apoi va veni vremea să discutăm de dumping social și de dumping fiscal între statele membre, deoarece cum credem că vom putea vreodată realiza piața unică dacă reglementările continuă să difere atât de mult de la un stat la altul? În cele din urmă, Europa este adesea percepută ca fiind o sursă de constrângeri. Prin urmare, ar trebui să fie percepută drept o sursă de înlesniri.
<P>
Doamnelor și domnilor, dle comisar, ceea ce doriți cu adevărat - și aplaud acest lucru - este să redați piața unică cetățenilor. Acest lucru le va calma temerile și le va furniza noi motive de a trăi împreună. Dle comisar, în cadrul procesului de construire a pieței unice, doriți temeiuri politice, nu doar economice. Sunt sigur că Parlamentul vă va susține în acest sens.
<SPEAKER ID="065" NAME="Marc Tarabella" AFFILIATION="S&amp;D">
(FR) Dle președinte, dle comisar, doamnelor și domnilor, atunci când a fost înființată, piața unică a reprezentat o sursă de speranță pentru consumatorii europeni. Cu toate acestea, în timp, ei au avut serioase îndoieli cu privire la beneficiile pe care le-ar putea aduce în viața lor de zi cu zi.
<P>
Mă gândesc în special la comerțul electronic, care este încă insuficient utilizat din cauza lipsei de încredere. Mă gândesc, de asemenea, la lipsa de protecție a pasagerilor și la nerespectarea, din partea statelor membre, a reglementărilor în acest domeniu. Mă gândesc la faptul că mai avem încă nevoie de un statut european al societăților reciproce și al asociațiilor de consumatori. De asemenea, mă gândesc la lipsa totală de transparență din sectorul serviciilor financiare, dar sunt conștient, dle comisar, că depuneți eforturi neobosite în privința acestor aspecte.
<P>
Pentru a restabili încrederea cetățenilor noștri și a garanta în final că această piață unică funcționează în mod eficient, trebuie să adoptăm măsuri ambițioase și bine direcționate. Iată ceea ce ne propunem în cele trei rapoarte pe care le dezbatem astăzi. Sunt deosebit de mulțumit de includerea clauzei sociale orizontale și a clauzei serviciilor de interes economic general, care ne permit să facem un prim pas spre o Europă mai socială. Este de datoria noastră, a tuturor celor de aici, a instituțiilor - și am încredere în dvs., dle comisar - că veți pune rapid în aplicare propunerile noastre pentru o piață unică funcțională în numele cetățenilor săi.
<SPEAKER ID="066" NAME="Zuzana Roithová" AFFILIATION="PPE">
(CS) Dle președinte, dacă dorim să revitalizăm economia europeană și să stimulăm competitivitatea în mediul global, obiectivul nostru de bază trebuie să fie, în cele din urmă, după 20 de ani, eliminarea tuturor barierelor care împiedică în special întreprinderile mici și mijlocii să își dezvolte activitățile lor de afaceri. Prin urmare, este necesar să finalizăm armonizarea standardelor tehnice și contabile, să promovăm comerțul electronic, să interconectăm registrele comerciale, să punem în aplicare interoperabilitatea sistemelor de identificare on-line, precum și recunoașterea calificărilor, să eliminăm în mod constant discriminarea întreprinderilor pe criterii legate de locul de origine și să raționalizăm condițiile de participare la licitațiile publice.
<P>
Cele 50 de puncte pe care le conține în prezent Actul privind piața unică sunt de o importanță absolut vitală, iar noi trebuie să le aducem la viață. Diferențele între sistemele juridice naționale creează obstacole birocratice pentru firme, încetinesc investițiile și limitează eficiența de scară și beneficiile sinergiilor, dar aceste diferențe există chiar și în domenii care au fost deja armonizate prin directive, însă directivele au fost puse în aplicare în mod inconsecvent în statele membre și, prin urmare persistă barierele în calea desfășurării afacerilor pe piața unică. Nu ar fi mai bine să se adopte măsuri care să permită o interpretare juridică uniformă și o punere în aplicare uniformă în toate țările, precum și limitarea directivelor care permit variații în legislația națională?
<P>
Apreciez foarte mult faptul că dl comisar Barnier și-a stabilit ca prioritate de top să finalizeze piața unică și are sprijinul nostru deplin. Aș dori să le mulțumesc tuturor deputaților din Parlamentul European care au participat și au cooperat la acest obiectiv.
<SPEAKER ID="067" NAME="Louis Grech" AFFILIATION="S&amp;D">
Dle președinte, în mai 2010, Parlamentul a votat pentru ca piața unică să fie percepută ca un proiect întreg, unificat, găsind un echilibru între o economie deschisă, favorabilă IMM-urilor și drepturile de bază și sociale ale cetățenilor. Acest lucru ar trebui să fie luat în considerare în întreaga legislație a pieței unice, redobândind încrederea cetățenilor în acest proces.
<P>
Cu toate acestea, punerea în aplicare și adoptarea numeroaselor propuneri excelente care se găsesc în diferitele rapoarte și chiar în Act este o sarcină dificilă. Trebuie să ne asigurăm că este vorba despre o piață unică revitalizată și că nu este marginalizată. În cele din urmă, este la latitudinea instituțiilor să sprijine din punct de vedere politic piața unică și să îi dea impulsul și spiritul de inițiativă care îi sunt necesare, lucruri care din păcate lipsesc uneori.
<P>
Prin urmare, propun în acest sens ca una dintre caracteristicile permanente ale forumului privind piața unică să fie efectuarea anuală a unei evaluări și a unui audit pentru a verifica starea pieței unice la momentul respectiv, în primul rând pentru a vedea dacă obiectivele și scopurile prevăzute în Act au fost sau nu realizate, convingându-i astfel pe cetățenii europeni că piața unică le reprezintă cu adevărat interesele și aspirațiile.
<SPEAKER ID="068" NAME="Tadeusz Zwiefka" AFFILIATION="PPE">
(PL) Dle președinte, poate că piața unică părea un vis acum 60 de ani, dar astăzi este un fapt și o realitate în viața de zi cu zi a aproape 500 de milioane de europeni. Desigur, pe de o parte, putem fi mândri că ideea de Uniune Europeană a fost pusă în aplicare cu astfel de rezultate excelente, dar, pe de altă parte, trebuie să fim conștienți de faptul că acest proiect nu se va sfârși de fapt niciodată, deoarece lumea evoluează, Europa continuă să se dezvolte, iar cetățenii Uniunii Europene vor continua, într-o măsură tot mai mare, să folosească oportunitățile pe care le oferă piața unică.
<P>
Actul privind piața unică pe care îl dezbatem astăzi, precum și rezultatele consultărilor sociale arată fără echivoc că armonizarea pieței UE nu implică doar procese economice în sensul larg al cuvântului, ci și soluții legislative destinate să îi ajute pe cetățenii obișnuiți să utilizeze pe deplin oportunitatea prezentată de piața internă a UE. Prin urmare, salut cu entuziasm propunerile dlui comisar Barnier, care sunt strâns legate de îmbunătățirea securității juridice și a funcționării principiilor de drept internațional privat, deoarece acestea dau naștere la soluții practice la problemele generate de mobilitatea cetățenilor. Acestea sunt aspecte care, poate, la prima vedere, nu sunt direct legate de îmbunătățirea funcționării pieței libere, dar care devin din ce în ce mai problematice pentru cetățenii obișnuiți și pentru oamenii de afaceri care acționează dincolo de frontierele naționale.
<P>
Funcționarea mai eficientă a pieței unice va forța într-o oarecare măsură întreaga Uniune Europeană să dezvolte o cooperare și în domeniile de drept civil și de drept administrativ. Piața europeană trebuie să se adapteze la cele mai noi metode, iar acest lucru ne va aduce mereu noi provocări legate de modernizarea sa. Prin urmare, voi aștepta cu mare speranță și entuziasm îndeplinirea principiilor înscrise în Actul privind piața unică.
<SPEAKER ID="069" NAME="Evelyn Regner" AFFILIATION="S&amp;D">
(DE) Dle președinte, dnă Győri, dle Barnier, piața internă se află chiar în inima Uniunii Europene și, după mai mulți ani de haos, noi trebuie să stabilim un nou cadru de reglementare pentru cetățeni, lucrători, consumatori și întreprinderi.
<P>
Cuvântul magic în toate aceste măsuri este incluziune - incluziunea societății civile, dialogul social, precum și aplicarea activă a clauzei sociale orizontale, în conformitate cu principiile economiei sociale de piață. Ceea ce cred că lipsește, și lucrul reprezintă o deficiență reală a pieței interne, este o propunere pentru transferul transfrontalier al locului de desfășurare a afacerilor al societăților comerciale pe acțiuni. Situația actuală duce la o concurență negativă între sisteme. Acesta nu este un lucru bun pentru afaceri sau pentru angajați.
<P>
Dle Barnier, am văzut că munciți din greu și că sunteți pregătit să prezentați o gamă largă de propuneri. Vă rugăm să abordați și acest subiect.
<SPEAKER ID="070" NAME="Regina Bastos" AFFILIATION="PPE">
(PT) Dle președinte, rapoartele pe care le dezbatem - și îi felicit pe raportori - consolidează o serie de inițiative pentru revitalizarea pieței interne. Aș dori să subliniez angajamentul arătat de Comisie, în special de dl comisar Barnier, căruia îi mulțumesc, precum și răspunsul pozitiv al acestui Parlament, oferit prin intermediul Comisiei pentru piața internă și protecția consumatorilor, în favoarea prioritizării competitivității și dinamismului pieței, un pilon fundamental al Strategiei Europa 2020.
<P>
Europenii și întreprinderile speră că se vor lua măsuri de stimulare eficiente, astfel încât economia Europei să poată începe din nou să crească. Aceștia speră la un grad mai ridicat de ocupare a forței de muncă și așteaptă cu nerăbdare crearea unei mai mari prosperități. Așa cum a subliniat dl comisar, deschiderea piețelor pentru afacerile noastre prin eliminarea obstacolelor și a dificultăților va oferi un ajutor foarte special și o oportunitate de neegalat pentru ca acestea să își continue misiunea de forță motrice a economiei noastre. Sunt esențiale măsurile care vizează reducerea sarcinilor administrative și birocratice suportate de întreprinderile mici și mijlocii, facilitând accesul lor la credite și la piața serviciilor, precum și promovarea brevetului european și recunoașterea calificărilor. Dezvoltarea comerțului electronic este importantă pentru creșterea încrederii consumatorilor și întreprinderilor în acest tip de comerț; accentul pe inovare este vital pentru o creștere puternică, de durată, iar inițiativa de afaceri sociale este esențială pentru crearea de proiecte antreprenoriale inovative pentru incluziunea socială.
<P>
Acestea sunt câteva măsuri care vor garanta acest proiect ambițios pentru finalizarea, aprofundarea și utilizarea deplină a pieței unice în beneficiul cetățenilor europeni. În sfârșit, există recomandarea importantă ca statele membre să își dubleze eforturile de îmbunătățire a transpunerii și a punerii în aplicare a legislației privind piața internă.
<SPEAKER ID="071" NAME="Françoise Castex" AFFILIATION="S&amp;D">
(FR) Dle președinte, dle comisar, sunteți fără îndoială conștienți de faptul că discuțiile exhaustive pe care le-am avut în acest Parlament pe tema comunicării dvs. au gravitat în jurul rolului serviciilor publice, al serviciilor de interes general de pe piața unică și al modului în care acestea sunt încorporate în legislație.
<P>
Am reușit să formulăm un compromis care vă invită să treceți peste propunerea dvs. nr. 25 și vă invităm să depășiți simpla comunicare care nu ar îndeplini așteptările și nevoile părților interesate, ale utilizatorilor și ale tuturor părților implicate în serviciile publice și nu ar îndeplini obiectivele pe care le impuneți în plus.
<P>
Uniunea Europeană trebuie să trimită un mesaj clar și fără echivoc cu privire la serviciile publice. Pentru a realiza acest lucru, trebuie să instituim un cadru juridic adecvat, indiferent dacă va consta dintr-un regulament sau o directivă. Tratatul de la Lisabona ne oferă bazele juridice pentru a realiza acest lucru. Acum depinde de dvs. să le transformați într-o propunere legislativă. Sunt sigură că Parlamentul European este gata să vă urmeze în această direcție.
<SPEAKER ID="072" NAME="Małgorzata Handzlik" AFFILIATION="PPE">
(PL) Dle președinte, dle comisar, mai întâi vreau să îi felicit pe raportori pentru munca lor de calitate. Suntem cu toții de acord cu afirmația că Uniunea Europeană are nevoie de o piață unică care funcționează mai bine, așa ca am salutat propunerile privind aprofundarea și îmbunătățirea acesteia. Nu aș dori ca discuțiile privind aprofundarea pieței interne să nu facă trimitere la cel mai mare și mai ambițios plan - un plan care, în ciuda multor ani de muncă, nu este totuși o realitate - planul de a crea o piață unică a serviciilor. Comisia Europeană a înaintat multe idei noi și ambițioase pentru aprofundarea acestei piețe. Acestea sunt valoroase și necesare pentru funcționarea sa eficientă, dar aș dori, de asemenea, să fac apel la continuarea și consolidarea planurilor care încă nu sunt pe deplin în serviciul cetățenilor și al întreprinderilor.
<P>
Directiva privind serviciile este una din primele etape de deschidere a sectorului de servicii, dar nu trebuie să ne oprim la acest lucru. Ar trebui să folosim experiența acumulată în activitatea dedicată Directivei privind serviciile pentru a elimina alte obstacole și a simplifica reglementările existente. Multe sectoare rămân în continuare închise, numeroase practici din statele noastre membre împiedică libera circulație a serviciilor, iar ideea emblematică a Directivei privind serviciile - ghișeele unice - nu funcționează pe deplin.
<P>
Dle comisar, după părerea mea, multe dintre inițiativele Actului privind piața unică nu vor aduce beneficiile scontate dacă nu îmbunătățim piața unică pentru servicii. Realizarea eficientă a numeroaselor inițiative cuprinse în Act depinde de funcționarea eficientă a pieței serviciilor. Este suficient să amintim aici recunoașterea calificărilor profesionale, comerțul electronic și îmbunătățirea condițiilor pentru întreprinderile mici și mijlocii, deși lista este, desigur, mult mai lungă. Așadar, fac apel la Comisia Europeană să fie consecventă în deschiderea sectorului serviciilor, care reprezintă fundația pentru succesul altor inițiative ale Actului privind piața unică.
<SPEAKER ID="073" NAME="Sergio Gaetano Cofferati" AFFILIATION="S&amp;D">
(IT) Dle președinte, dle comisar, doamnelor și domnilor, profesorul Mario Monti, un om a cărui cultură liberală este apreciată și niciodată pusă sub semnul întrebării, precizează în raportul său privind piața internă că este necesar să se găsească un echilibru între piață, normele sale și drepturile oamenilor care trăiesc și lucrează în cadrul acestei piețe. Dumnealui spune acest lucru pentru că este convins importanța coeziunii sociale ca factor al concurenței și pentru că mai crede, ca și noi, că demnitatea oamenilor nu ar trebui să fie pusă sub semnul întrebării, nici ca cetățeni și nici ca angajați, desigur.
<P>
Din acest motiv este importantă clauza socială. Este un instrument susținut de majoritatea covârșitoare din acest Parlament și de aceea vă cerem dvs. și președintelui Barroso să îl includeți în toate actele legislative care reglementează piața internă. Numai în acest fel, prin consolidarea rolului și a contribuției fiecărui lucrători, va putea piața și își atingă potențialul.
<SPEAKER ID="074" NAME="George Sabin Cutaș" AFFILIATION="S&amp;D">
Doresc să îi felicit pe raportori pentru calitatea muncii depuse, în special pe domnul Campos, pentru propunerile ambițioase de a răspunde la provocarea de a concilia două obiective aparent contradictorii, relansarea pieței unice și restabilirea încrederii cetățenilor europeni în buna funcționare a pieței.
<P>
În opinia mea, Actul privind piața unică trebuie să fie sinonim cu un pachet de măsuri coerent și echilibrat, în concordanță cu Raportul Grech și cu Raportul Monti, prin care să se pună fundamentele unei Europe creatoare de valoare adăugată, atât pentru cetățeni, cât și pentru întreprinderi.
<P>
Preocupările și drepturile cetățenilor trebuie să fie în centrul măsurilor de relansare și de consolidare a pieței interne. Salut, în acest sens, propunerea de a avea o cartă a cetățenilor la nivel european, care să cuprindă informații multilingve privind dreptul de a locui și de a lucra în oricare din statele membre.
<SPEAKER ID="075" NAME="Președinte">
Ajungem acum la momentul procedurii "catch-the-eye”. Din păcate, am aproximativ 18 nume pe lista mea, așa că nu toată lumea va lua cuvântul, deoarece nu avem timp suficient. Totuși, voi încerca să împart acest timp în mod corect și uniform.
<SPEAKER ID="076" NAME="Ildikó Gáll-Pelcz" AFFILIATION="PPE">
(HU) Dle președinte, piața internă este influențată de numeroși factori de importanță egală. Problema de la nivelul UE este cauzată de lipsa unei platforme globale, dar acest lucru creează, de asemenea, posibilitatea de creștere. Cele trei rapoarte au ținut seama de aceste deficiențe și, de asemenea, le-au definit excelent. Cu toate acestea, simpla descriere a acestora nu va încuraja în sine părțile interesate. Am propus numeroase amendamente la proiectul de raport, dintre care un domeniu a fost rezolvarea unor probleme pendinte legate de libera circulație a lucrătorilor. În plus, toate întreprinderile ar trebui să beneficieze în mod egal de piața unică. Aici am în vedere în special întreprinderile mici și mijlocii. Intensificarea creșterii economice în UE poate fi realizată numai prin eliminarea obstacolelor de pe piața internă. Cu alte cuvinte, doar o piață vastă, integrată poate să fie motorul inovării în viitor. Doresc să îi felicit pe raportori, îi mulțumesc dlui comisar Barnier pentru activitatea sa și felicit Președinția maghiară. Vă mulțumesc, dle președinte.
<SPEAKER ID="077" NAME="Monika Flašíková Beňová" AFFILIATION="S&amp;D">
(SK) Dle președinte, se întâmplă de multe ori ca efortul de a menține piața unică să aibă loc în detrimentul drepturilor sociale și al respectării anumitor tradiții naționale de pe piața forței de muncă. Mai mult, în prezent, piața unică se mai confruntă cu o problemă, întrucât criza economică provoacă îndoială cu privire la perspectivele succesului dezvoltării sale viitoare. Cu toate acestea, consider că este necesar să includem un element social în legile care se aplică pe piața unică, în scopul de a direcționa politica spre cetățeni și de a asigura coeziunea prin respectarea drepturilor sociale și a drepturilor lucrătorilor.
<P>
Efortul nostru comun trebuie să vizeze asigurarea faptului că piața unică și funcționarea acesteia sunt în beneficiul cetățenilor și al companiilor, contribuind astfel la creșterea generală a competitivității europene. De asemenea, trebuie să direcționăm măsurile juridice adoptate în vederea îndeplinirii obiectivelor, cum ar fi o politică stabilă și responsabilă privind salarizarea și reprezentarea corespunzătoare a femeilor în funcții de conducere.
<SPEAKER ID="078" NAME="Andrew Henry William Brons" AFFILIATION="NI">
Dle președinte, atunci când vine vorba despre rapoartele Uniunii Europene, să nu aveți niciodată încredere în etichetă și să vă uitați întotdeauna la conținutul pachetului. Aceste rapoarte par a fi legate de piața unică, comerț și transfer de locuri de muncă de la economiile cu salarii mai mari la economiile cu salarii mai mici. Cu toate acestea, raportorul nu a pierdut ocazia de a căuta încă un pretext pentru și mai multă imigrare - nu doar în Europa, ci prin implicarea clară din afara Europei.
<P>
Raportul Correia de Campos se referă la un aflux de lucrători de înaltă calificare și de lucrători sezonieri - necunoscuți de obicei pentru excesul lor de calificare - ca fiind benefici pentru economia europeană. Oamenii nu sunt văzuți ca ființe umane, ci ca factori mobili de producție. Aducerea lucrătorilor calificați din lumea a treia privează țările sărace de oamenii pe care nu își pot permite să îi piardă.
<P>
În plus, prin aducerea cetățenilor din lumea a treia în Europa, veți aduce o parte din lumea a treia cu ei. Nu îi puteți transforma în europeni noi prin aplicarea unui pic de praf de stele cultural. Oamenii nu sunt produsul diferitelor culturi; diferitele culturi sunt produsul diferitelor popoare.
<SPEAKER ID="079" NAME="Lara Comi" AFFILIATION="PPE">
(IT) Dle președinte, dle comisar, doamnelor și domnilor, sunt de acord cu orientările stabilite de această importantă comunicare pregătită de Comisia Europeană ca răspuns la raportul din luna mai al profesorului Monti.
<P>
Guvernanța și parteneriatul sunt două aspecte esențiale pentru revigorarea pieței. Într-adevăr, pentru a-i permite să devină tot mai eficientă și mai competitivă, are nevoie de orientări politice puternice și de un înalt nivel de conducere. Acest lucru este realizat și prin democratizarea întregului sistem european. Pozițiile, deciziile și actele pe care le adoptăm trebuie să fie rezultatul unei colaborări foarte coordonate între diferitele instituții europene.
<P>
În plus, rolul Parlamentului în elaborarea legislației privind piața unică poate fi consolidat în continuare. Tratatul de la Lisabona a adus deja o contribuție majoră în această direcție; a stabilit noi reguli pentru a-i conferi Parlamentului o putere mai mare, dar numai acest lucru nu este suficient. Mă gândesc în special la acele dosare asupra cărora Parlamentul și-a exprimat o poziție puternică și clară, dar diferită de cea a Consiliului și a guvernelor statelor membre.
<SPEAKER ID="080" NAME="Catherine Stihler" AFFILIATION="S&amp;D">
Dle președinte, dezbaterea este esențială deoarece prin eficientizarea pieței unice putem crea creștere economică, care conduce în mod fundamental la crearea de locuri de muncă. Am fost mulțumită de faptul că s-a ajuns la un compromis pe tema clauzei sociale. Echilibrul între piață și valorile noastre sociale este de o importanță vitală; ar fi fost foarte grav dacă am fi pierdut acest principiu.
<P>
Referitor la agenda digitală, deși multe state membre fac progrese, din păcate, multe altele o consideră lipsită de importanță. Dacă statele membre nu dau rezultate privitor la această agendă, competitivitatea întregii UE va avea de suferit. Ce presiune se poate exercita pentru a se asigura că niciun cetățean al UE, fie că trăiește sau nu, nu este depășit de această revoluție digitală care ne înconjoară?
<P>
În cele din urmă, salut propunerile Comisiei privind achizițiile publice. Cu toate acestea, cum ne asigurăm că achizițiile publice inovatoare se află în centrul agendei noastre?
<SPEAKER ID="081" NAME="Miroslav Mikolášik" AFFILIATION="PPE">
(SK) Dle președinte, ideea că europenii trebuie să creeze mai multe locuri de muncă este fundamentală pentru noi. Mai presus de toate, este necesar să înțelegem faptul că cetățeanul trebuie să fie în centrul inițiativei, fie din perspectiva drepturilor consumatorilor sau la nivelul strategiilor de comunicare sau a dreptului de autor, fie pentru îmbunătățirea mediului operațiunilor transfrontaliere pentru întreprinderile mici și mijlocii care reprezintă coloana vertebrală a fiecărei economii.
<P>
Trebuie să accelerăm procesul de recunoaștere a calificărilor profesionale pentru a stimula mobilitatea, luând în considerare acordurile colective. De asemenea, acord o importanță crucială punerii în aplicare a acelorași legi în toate statele membre, protecției sociale adecvate - repet, protecției sociale - și luptei împotriva excluziunii sociale.
<P>
Dle președinte, aș dori să spun în cele din urmă că includerea acestor elemente în cadrul european al calificărilor va avea o importanță deosebită pentru cetățeni și va constitui un mecanism eficient pentru mobilitatea forței de muncă.
<SPEAKER ID="082" NAME="María Irigoyen Pérez" AFFILIATION="S&amp;D">
(ES) Dle președinte, dle comisar, vă mulțumesc pentru cuvintele dvs. și sunt de acord că trebuie să ne ascultăm cetățenii și să le redăm încrederea în proiectul european. Prin urmare, astăzi ar putea fi o zi mare pentru Europa și pentru integrarea socială europeană. Acest lucru se datorează faptului că, odată cu adoptarea acestor rapoarte, nu numai că ne îndreptăm spre revigorarea pieței unice, un element-cheie în abordarea crizei economice actuale, ci, de asemenea, răspundem cererilor cetățenilor care doresc să se îndrepte spre o Europă extinsă și să consolideze drepturile sociale.
<P>
Europa trebuie să răspundă la noile provocări globale, transformând economia europeană într-o economie socială de piață foarte competitivă și stimulând creșterea notabilă, cu ajutorul mai multor locuri de muncă de calitate. Totuși, acest obiectiv trebuie să se bazeze pe introducerea unei clauze sociale în întreaga legislație referitoare la piața internă, îndreptând atenția și prioritatea noastră spre cetățeni și consolidându-le astfel drepturile sociale.
<P>
În cele din urmă, aș solicita Comisiei să prezinte aceste propuneri cât mai curând posibil.
<SPEAKER ID="083" NAME="Seán Kelly" AFFILIATION="PPE">
(GA) Dle președinte, fără îndoială, piața unică a fost foarte importantă pentru statele membre în progresele pe care le-au făcut în afacerile economice. Va fi și mai importantă în viitor, în special pentru țări precum ar fi cea din care provin, care încearcă să iasă din criza economică.
<P>
După părerea mea, piața unică are nevoie de două lucruri: în primul rând, de o mai bună conștientizare, în rândul publicului și în special al IMM-urilor, în ceea ce privește potențialul său și în al doilea rând, de deblocarea barierelor din calea progresului său.
<P>
În primul rând, pentru dezvoltarea comerțului electronic, internetul de mare viteză în bandă largă reprezintă o condiție prealabilă indispensabilă. În al doilea rând, pentru dezvoltarea unei piețe unice a energiei în Europa, super-rețeaua europeană, care este un proiect pe termen lung, este absolut vitală. În al treilea rând, în domeniul inovării, vom avea nevoie de brevetul european la care s-a referit dna Győri, în cadrul cooperării consolidate și, de asemenea, de centre de excelență în universități care să fie evaluate în mod independent.
<SPEAKER ID="085" NAME="Ilda Figueiredo" AFFILIATION="GUE/NGL">
(PT) Dle președinte, experiența a arătat că nu există un echilibru între concurență și apărarea drepturilor sociale și ale lucrătorilor. Ceea ce avem astăzi în numele liberalizării pieței unice este o creștere a privatizărilor care a determinat o creștere a șomajului, locuri de muncă mai precare și, în multe cazuri, servicii de slabă calitate pentru consumatori. Există numeroase exemple, inclusiv în țara mea, Portugalia, unde, odată cu răspândirea liberalizărilor în transport, poștă și comunicații, calitatea serviciilor s-a înrăutățit, numărul persoanelor angajate a scăzut și locurile de muncă sunt mai precare. De aceea spunem că este important să se apere clauza socială în toate aceste procese. Problema principală este că este respectată nici de guverne, nici de Comisie sau de Consiliu, așa cum au evidențiat foarte clar deliberările Consiliului din 25 martie.
<SPEAKER ID="086" NAME="Olga Sehnalová" AFFILIATION="S&amp;D">
(CS) Dle președinte, cred cu tărie că conștientizarea și încrederea cetățenilor sunt de o importanță crucială pentru succesul pieței interne unice. Desigur, acest lucru presupune, printre altele, comunicări care sunt accesibile și ușor de înțeles pentru cetățeni. Aș dori să solicit din nou Comisiei să se gândească serios la modul în care își va explica planurile cetățenilor. Consultarea publică privitoare la documentul pieței interne unice a arătat ceea ce cer cetățenii și care sunt principale puncte slabe ale integrării europene percepute de aceștia. Cei mai mulți oameni au identificat propunerea numărul 48 ca prioritate principală, în legătură cu care Comisia își ia angajamentul să consolideze consultarea și dialogul cu societatea civilă. Se va acorda astfel o atenție deosebită opiniilor consumatorilor atunci când va elabora legislația. Am încredere că rezultatele consultărilor publice vor fi introduse în ecuație în acest caz.
<P>
Aș dori să închei prin a le mulțumi și a-i felicita pe toți raportorii și vă urez, dle comisar, toate cele bune pentru activitatea ulterioară.
<SPEAKER ID="087" NAME="Anna Maria Corazza Bildt" AFFILIATION="PPE">
Dle președinte, este timpul să reașezăm adevărata economie în centrul agendei europene și să restabilim încrederea cetățenilor în piața noastră comună. Relansarea pieței unice este o șansă istorică pentru ca Europa să își reia activitatea. Haideți să profităm.
<P>
Cel mai bun mod de a urmări crearea unei Europe sociale este de a crea locuri de muncă și chiar acesta este scopul Actului privind piața unică. Acesta este motivul pentru care am fost implicată în încercarea de a evita pierderea acestui act important și de a stimula capacitatea europeană de a concura pe piața mondială și a genera locuri de muncă. Am rezistat încercărilor de a introduce reglementări inutile și birocrație suplimentară sau aspecte precum clauza socială. Am sprijinit consensul la care s-a ajuns de a acorda Comisiei un mandat mai vast pentru a merge mai departe.
<P>
Acum este timpul să acționăm. Toate instituțiile UE, actorii interesați și Consiliul ar trebui să își asume responsabilitatea comună de a continua punerea în aplicare a aspectelor cum ar fi pachetul de măsuri privind mărfurile, Directiva privind serviciile și Small Business Act și de a spori încrederea în comerțul electronic.
<P>
Nu în ultimul rând, sper că vânzarea cu amănuntul, care este un pilon al economiei europene, va constitui de asemenea un aspect important pe agenda politică.
<SPEAKER ID="088" NAME="Sylvana Rapti" AFFILIATION="S&amp;D">
(EL) Dle președinte, dle comisar, vă dați seama că țineți viitorul Europei în mâinile dvs.? Cred că dezbaterea de astăzi este extrem de importantă pentru viitorul Uniunii Europene, pentru viitorul cetățenilor europeni și pentru viitorul monedei euro. Este extrem de greu pentru cetățenii europeni din cele 27 de state membre să reziste și să înțeleagă măsurile de austeritate care li se impun, dacă nu înțeleg valoarea și importanța pieței interne. Astfel, astăzi, consider că această dezbatere va decide dacă cea de-a 20-a aniversare de anul viitor a pieței unice este o sărbătoare sau o comemorare.
<P>
Cred că este un triunghi format din cetățeni, întreprinderi și guvernanță. Acest triunghi trebuie să fie unul isoscel. În stadiul actual, latura cetățenilor este extrem de slabă. Acest lucru poate fi corectat doar printr-o clauză socială orizontală, motiv pentru care am solicitat una, de aceea încercăm să ajungem la un compromis. Pentru a încheia, dl Delors a spus că nimeni nu se poate îndrăgosti de piața internă. Ar trebui să o faceți mai atrăgătoare.
<SPEAKER ID="089" NAME="Michel Barnier" LANGUAGE="FR">
Dle președinte, doamnelor și domnilor, sunt foarte recunoscător fiecăruia dintre dvs. pentru calitatea discursurilor referitoare la o serie întreagă de opinii. Am ascultat cu mare atenție tot ce ați avut de spus, dovada vigilenței dvs. și, de asemenea, în general - și eu sunt foarte conștient de acest lucru deoarece este ceva de care avem nevoie - expresia încurajării și sprijinului dvs. pentru abordarea noastră.
<P>
Aș dori să le mulțumesc încă o dată celor trei raportori, dna Kalniete, dl Bușoi și dl Correia de Campos și să-i spun dlui Kožušník că a avut dreptate când a subliniat rolul central deținut în această dezbatere de dl Harbour, deoarece nu a fost o concluzie cunoscută faptul că 11 comisii ar fi capabile să colaboreze și aș dori să le mulțumesc raportorilor care au luat cuvântul. Această abordare holistică sau globală a fost recomandată de dl Grech și de dl Monti, și, în paralel, doamnelor și domnilor, Comisia, sub autoritatea președintelui Barroso, a efectuat aceeași activitate. Împreună cu alți 12 comisari, am colaborat pentru a formula aceste 50 de propuneri și, în cele din urmă, săptămâna viitoare, pentru a identifica cele 12 pârghii de modernizare a pieței unice și cele 12 propuneri simbolice pentru aceste pârghii.
<P>
Dl Zwiefka tocmai a vorbit despre utopie, amintind de părinții fondatori. Îmi amintesc ceea ce a spus unul dintre acești părinți fondatori, dl Jean Monnet, atunci când s-a făcut primul pas spre piața unică și s-a unificat pentru prima dată piața cărbunelui și oțelului în 1950. Acesta a spus: "Nu sunt nici pesimist, nici optimist, ci doar hotărât”. Doamnelor și domnilor cred că în prezent - și mă repet aici - atunci când ascultați atent publicul și îi auziți furia, preocuparea, atunci când vedeți cât suferă, când vedeți că locurile de muncă și creșterea sunt absente, este timpul pentru o hotărâre și mai mare, în special în domeniul economiei și al creșterii. Mai mult, dna Thun tocmai a făcut referire la această hotărâre europeană. Consider că este foarte important, datorită muncii extrem de constructive pe care ați depus-o împreună cu diversele comisii și grupuri, să puteți să ajungeți în scurt timp - cel puțin sper că veți ajunge - la un vot care exprimă această hotărâre și pe care Consiliul și, la rândul său, Comisia vor trebui să îl ia în considerare. În orice caz, această muncă de susținere pe care ați efectuat-o în comun mă face să mă simt în siguranță în propria mea hotărâre, iar succesul dezbaterii publice pe care am susținut-o timp de patru luni referitoare la Actul privind piața unică mă liniștește, deoarece am primit, după cum îmi amintesc, 850 de contribuții, după cum mă liniștește, de asemenea, faptul că însuși Consiliul European și-a semnalat sprijinul pentru abordarea noastră.
<P>
Acesta este modul în care Comisia va identifica propunerile pentru care se angajează să furnizeze textele în următoarele 12 luni și sper că noi, Consiliul, Parlamentul și Comisia, vom fi capabili să punem în aplicare aceste texte în 2011 și 2012.
<P>
Doamnelor și domnilor, după cum puteți vedea, noi, Comisia producem multe reglementări prin intermediul activității dvs. de legiferare. Cele pe care le elaborez în prezent privind lecțiile care trebuie învățate în urma crizei financiare sunt acte legislative de răspuns sau de prevenire. Aici, prin intermediul Actului privind piața unică, ambiția noastră este de a construi o reglementare proactivă și dinamică, iar la rândul lor, dl Juvin și dna Auconie au făcut recomandări cu privire la ceea ce ar trebui să fie această piață internă: un spațiu al oportunităților, mai mult decât un spațiu al constrângerilor, așa cum o percep întreprinderile mici și mijlocii și cetățenii.
<P>
Cetățenii sunt consumatori, iar noi vom continua să depunem eforturi pentru a garanta siguranța produselor pe care le consumă și a elimina toate barierele discriminatorii. Cetățenii sunt lucrători, iar noi vom depune eforturi pentru a recunoaște calificările profesionale și a respecta drepturile sociale pentru cei care lucrează într-o altă țară. Iată ce au recomandat dna Jaakonsaari și dna Gebhardt. Cetățenii folosesc serviciile publice. Aceasta este o preocupare pe care mulți dintre dvs. ați exprimat-o, în special dl Triantaphyllides și, în plus, recomand ca dna Castex, care tocmai a luat cuvântul, să citească cu atenție - lucru pe care l-a făcut deja fără îndoială - propunerea colegului meu, dl Almunia privind revizuirea pachetului Monti-Kroes. După părerea mea, aceasta conține răspunsuri noi și deschise cu privire la calitatea serviciilor publice și accesul la acestea. În plus, cetățenii sunt deponenți și debitori și tocmai am subliniat dispozițiile referitoare la o piață ipotecară unică integrată.
<P>
Apoi, alături de cetățeni, există întreprinderile care creează locuri de muncă. Dl Creutzmann, nu de mult timp dl Karas și dna Corazza Bildt au vorbit despre nevoia de competitivitate, în special în cazul întreprinderilor mici și mijlocii. Vom lucra pentru crearea unor condiții fiscale și contabile mai favorabile, pentru progres în materie de inovare, brevete și drepturi de autor, menționate dl Manders, pentru acces la investiții și, de asemenea, cred eu, pentru parteneriate public-privat. Aș dori să îi mulțumesc dnei Vergnaud pentru sprijinul pe care l-a arătat proiectului nostru cu privire la concesiuni.
<P>
Trebuie să îmbunătățim guvernanța pieței interne. Dl Schwab a spus ceva foarte important privind decompartimentare și am încercat să lucrez la acest lucru cu colegii mei din Comisie. Această decompartimentare se aplică evaluării diferitelor directive.
<P>
După cum știți deja, desfășor în prezent o evaluare, pentru fiecare țară și fiecare serviciu în parte, cu privire la Directiva privind serviciile pe care dna Handzlik și dna Roithová au menționat-o chiar acum și remarc dovezi clare de compartimentare. Există uneori un efect de pliere, pentru un anumit lucrător, inginer sau arhitect, în utilizarea Directivei privind serviciile, a Directivei privind recunoașterea calificărilor profesionale și a Directivei privind comerțul electronic.
<P>
Dle Schwab, doresc să depun eforturi pentru decompartimentarea necesară.
<P>
Dl Løkkegard și dl Grech au făcut referire și la comunicare. Înainte de a comunica, trebuie să faceți ceva și atunci când faceți acel lucru, va trebui să îl explicați în așa fel încât cetățenii să înțeleagă ce s-a făcut. De aceea acord o mare importanță întregului sistem al pieței interne, acelor instrumente care aduc Europa mai aproape de cetățenii săi: sistemul Solvit care începe să funcționeze bine, Sistemul de informare al pieței interne (IMI), ghișeele unice, Europa voastră și forumul pe care le-a menționat dl Grech, pentru a îmbunătăți dialogul între toate părțile interesate și societatea civilă.
<P>
În concluzie, dle președinte, aș dori să le reamintesc tuturor unele dintre convingerile care au ghidat ceea ce am făcut pe parcursul mandatului care mi-a fost încredințat cu sprijinul dvs.
<P>
Permiteți-mi să încep cu convingerea mea principală, deoarece vorbim despre economie și ocuparea forței de muncă. Doamnelor și domnilor, restul lumii nu se oprește să ne aștepte. Se dezvoltă mult mai repede decât noi în anumite domenii. Nu trebuie să așteptăm și să fim spectatorii propriului nostru viitor. Noi, europenii, trebuie să fim forța motrice din spatele propriul nostru viitor. Mai mult decât atât, argumentul principal, forța motrice care ne impulsionează să fim agenții propriului nostru viitor, este piața unică. Am fost în China acum câteva zile. Suntem respectați acolo pentru că reprezentăm o piață de 500 de milioane de consumatori și de cetățeni. Haideți să ne străduim în continuare să ne folosim resursele și să consolidăm elementul central - piața unică.
<P>
Piața unică este elementul principal, platforma economiei noastre. Dacă funcționează în mod eficient, tot ceea ce construim în ceea ce privește inițiativele private de afaceri sau inițiativele publice și private locale, naționale și europene va funcționa mai bine. De exemplu, de ce luptăm pentru a relansa problema brevetelor care a rămas blocată în ultimii 30 de ani? Motivul este că toate inițiativele publice și private din domeniul inovării și dezvoltării au fost slăbite în mod serios pentru că nu avem un brevet european sau din cauza brevetelor noastre care costă de 10 de ori mai mult decât în SUA, astfel încât platforma trebuie să funcționeze eficient. Aceasta este esența cauzei și, odată ce va avea loc, vom fi capabili să construim în mod mai eficient un număr mare de inițiative pe temeliile sale.
<P>
Cea de-a doua convingere principală a mea este că a sosit timpul să depunem eforturi pentru reluarea creșterii economice. În acest sens, aș dori să îmi exprim acordul cu dna Turunen, care, chiar acum, a făcut apel la un alt fel de creștere. Creșterea care va rezulta din această criză, și aici dna Turunen are dreptate, trebuie să fie diferită de creșterea anterioară, trebuie să acorde o mai mare atenție resurselor naturale, spațiilor naturale, care nu sunt nici gratuite, nici inepuizabile, iar noi trebuie să încadrăm aceste obiective, în special în noul cod sau în noile reglementări privind achizițiile publice, precum și fiscalitatea, care trebuie să joace un rol important în realizarea unei creșteri mai ecologice.
<P>
Al treilea lucru în care cred, doamnelor și domnilor, este că nu poate exista performanță economică durabilă fără inovare sau coeziune socială. Acesta este compromisul dinamic la care a făcut referire dl Canfin și pe care l-a recomandat dl Monti, inclusiv în domeniul fiscalității. Atât dl Canfin, cât și dl Cofferati au menționat acest subiect și dna Toia a făcut referire chiar acum la un subiect care va apărea în propunerile referitoare la un Act privind piața unică și anume, dezvoltarea unui sector în care cred, cel al afacerilor sociale.
<P>
Cel de-al patrulea lucru în care cred și pe care îl repet aici este că, dacă dorim să câștigăm lupta pentru competitivitate, fiecare dintre teritoriile noastre, indiferent cât de slabe sau de îndepărtate ar fi de Bruxelles, are un rol de jucat. Fiecare afacere este capabilă să își câștige propria luptă, chiar și cele mai mici dintre acestea și trebuie să le ajutăm să facă acest lucru. În cele din urmă, toți cetățenii noștri, chiar și cei mai slabi, cei care sunt uneori excluși din cauza handicapurilor, își pot câștiga propriile bătălii pentru competitivitate, cu condiția să primească încurajare și sprijin.
<P>
Al cincilea lucru în care cred este acela că, în legătură cu ceea ce se întâmplă în restul lumii, ambiția noastră trebuie să fie, și insist, de a fi agenți și nu spectatori. În plus, nu trebuie să fim fericiți pur și simplu de faptul că Europa este un continent de consum. Europa trebuie să fie în continuare un continent de producție, nu numai de servicii, ci și un spațiu în care ne menținem o bază de producție și acesta este și obiectivul unei serii de propuneri pe care le vom face cu privire la investițiile pe termen lung.
<P>
Doamnelor și domnilor deputați, v-am subliniat care a fost ambiția mea dublă când am devenit comisar. Nu s-a schimbat și va rămâne aceeași până la sfârșitul mandatului meu. Vom pune din nou piețele financiare de care avem nevoie în slujba economiei reale și nu invers, cum a fost în ultimii 15 ani. Nu este rolul mediului de afaceri să lucreze pentru piețe, ci al piețelor financiare reglementate, care sunt mai bine reglementate și supravegheate, să fie în slujba economiei reale. Scopul nostru este de a plasa economia reală, și anume marea piață unică, înapoi în serviciul creșterii economice și în slujba progresului uman. Ar trebui să citiți săptămâna viitoare - poate nu va fi perfect și fără îndoială poate fi îmbunătățit - proiectul de Act privind piața unică propus de Comisia Europeană în lumina dezbaterilor dvs. și, de asemenea, în lumina acestei duble ambiții: aceea de a pune piața înapoi în slujba economiei și de a pune economia înapoi în serviciul creșterii economice și al progresului uman.
<SPEAKER ID="090" NAME="Enikő Győri" LANGUAGE="HU">
Dle președinte, doresc să le mulțumesc tuturor celor care au participat la această dezbatere de astăzi. Pentru mine, acest lucru este extrem de important din două puncte de vedere. Pe de o parte, ați confirmat convingerea Președinției maghiare că piața internă joacă un rol imens în stimularea pe termen lung a creșterii economice în Uniunea Europeană și în asigurarea faptului că, în cele din urmă, putem crea din nou noi locuri de muncă. Un alt beneficiu major al acestei dezbateri este faptul că au fost exprimate foarte multe percepții și idei pe care le vom putea încadra de asemenea în activitatea Consiliului. Comisia a finalizat deja o bună parte din activitatea sa. Cu toate acestea, în mod firesc, mai sunt încă multe de făcut. Consiliul dorește să coopereze strâns pe viitor cu acest Parlament pentru adoptarea legislației specifice. Prin urmare, trebuie să le mulțumesc tuturor celor care au participat la acest proces până în prezent, fie în calitate de raportor, fie în calitate de membru al Comisiei pentru piața internă și protecția consumatorilor și pe a căror implicare ne bazăm și pe viitor.
<P>
După cum s-a menționat de mai multe ori deja, Președinția maghiară a susținut obiectivul unei Europe puternice. Acesta este și motto-ul Președinției maghiare. Mai mult, mereu am spus că ne gândim la o Europă puternică, care plasează cetățeanul, oamenii, în centrul politicilor sale și nu trebuie să pierdem din vedere acest lucru atunci când luăm în considerare piața unică.
<P>
Aș dori să abordez separat unele dintre problemele cele mai discutate în cadrul dezbaterii. Prima este situația întreprinderilor mici și mijlocii (IMM-uri). Acestea sunt într-adevăr jucătorii-cheie din cadrul pieței interne și, prin urmare, ne-am propus să facem totul pentru a le plasa printre priorități. Acest lucru înseamnă parțial facilitarea accesului la finanțare pentru IMM-uri, reducerea poverii administrative și asigurarea unui acces simplificat la achizițiile publice. Atribuim o mare importanță revizuirii Small Business Act, care va fi pe ordinea de zi a reuniunii din luna mai a Consiliului Competitivitate. De asemenea, intenționăm să adoptăm concluzii pe această temă.
<P>
Celălalt subiect de acest tip este agenda digitală. Astăzi s-au afirmat multe aici despre acest subiect. Știm cu toții că există un enorm potențial neexploatat în acest domeniu. Trebuie să îmbunătățim opțiunile și condițiile de administrare informatizată și tranzacțiile de afaceri. Inițiativele de comerț electronic și de guvernanță electronică servesc acestui scop, dar într-un sens mai larg, cred că obiectivul Directivei privind drepturile consumatorilor este, de asemenea, de a încuraja tranzacțiile transfrontaliere pe baza unui set unic de norme europene. Aici aș putea menționa, de asemenea, punerea în aplicare a Directivei privind serviciile, care afectează o parte semnificativă a pieței interne, a cărei element major este administrarea electronică simplificată.
<P>
Un al treilea punct pe care aș dori să îl aduc în discuție este faptul că realizarea pieței interne este, în opinia mea, de neconceput fără construirea și finalizarea infrastructurii energetice și de transport. Președinția maghiară a dedicat deja o atenție deosebită realizării pieței unice a energiei în primele trei luni. Mai mulți deputați au menționat în dezbatere și obligațiunile de infrastructură. Așteptăm cu interes rezultatul consultării publice în legătură cu acest lucru. Protejarea drepturilor intelectuale este, de asemenea, o problemă căreia i-am acordat o mare atenție până în prezent. Am vorbit în introducerea mea și despre sistemul de brevet european și am încredere că, după începerea formelor de cooperare consolidată, vom putea formula împreună conținutul acestuia și că, în ceea ce privește normele de punere în aplicare, vom putea să realizăm cel mai mare progres posibil în cadrul reuniunii din luna mai a Consiliului Competitivitate. Mai mult, sper de asemenea că există chiar și posibilitatea de a putea ajunge la un acord.
<P>
În cele din urmă, aș dori să abordez aspectele sociale. Aceasta este problema care a generat cel mai mare interes și în dezbaterea de astăzi și a stârnit și cele mai multe emoții în Parlament. Cred că a existat o dezbatere foarte intensă cu privire la acest lucru în cadrul Comisiei, precum și în cadrul acestei adunări și sunt sigură că acest lucru se va întâmpla și în cadrul Consiliului.
<P>
Așa cum am precizat anterior, avem nevoie de o Europă puternică, cu un factor uman în centrul său. Cred că acest lucru indică în mod clar abordarea Președinției maghiare privitor la această problemă, totuși putem face acest lucru doar într-un mod echilibrat și luând în considerare toate aspectele. Mai exact, dacă plasăm factorul uman în centru, crearea de locuri de muncă este cu siguranță cea mai importantă sarcină, deoarece dacă putem garanta că toată lumea care vrea să lucreze poate face acest lucru, cred că nu putem oferi mai mult cetățenilor noștri.
<P>
Un alt aspect este că, după cum știm cu toții, modelul social european, economia socială de piață europeană a fost pusă la încercare. Este interesul nostru comun să o protejăm. Desigur, nu există un model unic în toate cele 27 de state membre, deoarece acest lucru se pune în aplicare în mod diferit. De asemenea, trebuie să fim realiști. Acest model a fost pus la încercare: competitivitatea UE, competitivitatea statelor membre depinde de capacitatea noastră de a adapta acest model social la provocările secolului XXI. Din acest motiv, nu trebuie să îl tratăm ca fiind ceva sfânt, ci ca pe un lucru pe care îl apărăm prin eforturi comune în timp ce îl adaptăm la secolul XXI.
<P>
În cele din urmă, mobilitatea a fost de asemenea frecvent menționată. Cred că acesta este domeniul în care am putea face progrese cel mai urgent și mai ușor și am dori să adoptăm concluzii pe această temă în cadrul Consiliului Competitivitate din mai prin toate mijloacele.
<P>
În cele din urmă, intenția Președinției maghiare este de a asigura cea mai mare vizibilitate posibilă pentru piața unică și suntem pregătiți să ne asumăm angajamente la cel mai înalt nivel. În acest sens, ne bazăm pe membrii și pe președintele Comisiei, precum și pe deputații și pe președintele Parlamentului European.
<SPEAKER ID="091" NAME="Sandra Kalniete" LANGUAGE="LV">
Dle președinte, în încheierea acestei discuții fructuoase, aș dori să subliniez faptul că ne-a arătat că noi, deputații din Parlamentul European, ne recunoaștem responsabilitatea față de cetățenii Europei pentru relansarea economiei și crearea de noi locuri de muncă. Consolidarea pieței unice este la fel de importantă pentru relansarea economiei ca și celelalte două inițiative: consolidarea managementului economic și strategia UE 2020. Trebuie să ridicăm profilul politic al pieței unice. <Atât politicienii, cât și societatea în ansamblul ei trebuie să înțeleagă semnificația acesteia, astfel încât comunicarea să fie un element foarte important în relansarea pieței unice: comunicarea cu mediul de afaceri, comunicările cu europenii și, de asemenea, comunicarea între cele trei instituții. Sunt încântată că suntem uniți în scopul nostru de a revigora, unifica și consolida piața europeană.
<SPEAKER ID="092" NAME="António Fernando Correia De Campos">
raportor. - (PT) Dle președinte, aș dori să încep prin a le mulțumi tuturor pentru această dezbatere foarte valoroasă. Totuși, adineauri nu am avut timp să citesc ultima parte a discursului meu, care cuprindea practic mulțumiri adresate comisarului Barnier. Nu există o modalitate mai bună pentru mine să-i mulțumesc decât prin reamintirea primei propoziții din discursul său. Dânsul a spus că este timpul ca Europa să ridice ștacheta, nu doar să dea vești proaste cetățenilor. Sunt complet de acord cu dvs., dle comisar și aș dori să vă spun că, în acest sens, Parlamentul și-a făcut treaba în timp util și este gata să le dea cetățenilor vești bune.
<SPEAKER ID="093" NAME="Cristian Silviu Bușoi">
raportor. - Dle președinte, aș dori să vă mulțumesc tuturor pentru contribuțiile dvs. la această dezbatere și pentru comentariile dvs. pozitive. De asemenea, aș dori să îi felicit pe colegii mei, dna Kalniete și dl Correia De Campos, pentru activitatea lor de calitate.
<P>
Avem acum în discuție trei rapoarte, care sunt rezultatul câtorva luni de activitate intensă. În ciuda dificultăților cu care ne-am confruntat, sunt mulțumit de rezultatele pe care le-am obținut. Am identificat provocările corecte și un set de soluții viabile. De asemenea, acestea sunt o expresie clară a angajamentului Parlamentului European de a aprofunda și consolida piața unică.
<P>
Cred cu tărie că cele trei rapoarte vor fi o completare utilă a consultării publice organizate de Comisie, care a generat aproape 750 de răspunsuri. Salut interesul pe care întreprinderile, persoanele fizice, ONG-uri și autoritățile publice l-au arătat în Actul privind piața unică, deoarece este esențial să avem un consens larg cu privire la măsuri pentru a adapta piața unică în conformitate cu așteptările cetățenilor și a întreprinderilor noastre.
<P>
Mă bucur să văd că Comisia este cu adevărat activă și că unele inițiative sunt deja în curs. Nu am nicio îndoială că Comisia va ține seama de punctele de vedere ale Parlamentului European pentru că, în cele din urmă, cea mai importantă întrebare este: putem face o schimbare semnificativă prin acțiunile și eforturile noastre? Răspunsul meu este afirmativ, dar pentru a face acest lucru avem nevoie de curaj și nu de timiditate. Trebuie să acționăm imediat și nu după câțiva ani. Trebuie să acționăm împreună în eforturile noastre și nu separat, cu unele acțiuni izolate. Este momentul să acționăm.
<SPEAKER ID="094" NAME="Nicole Sinclaire" AFFILIATION="NI">
Dle președinte, mai devreme în această dezbatere, colegul meu, dl de Jong, a spus că am făcut comentarii deplasate în întrebarea pe care am adresat-o unui coleg. Nu cred că este deplasat să solicit o întrebare referitoare la influența unui deputat din acest Parlament asupra acestei instituții.
<P>
Pot să vă rog respectuos să faceți liniște pentru a-mi putea ține discursul?
<P>
Nu este corect ca o persoană să fie criticată pentru că a adresat o întrebare în acest Parlament. Nu s-a răspuns la întrebare și ar trebui. În schimb, colegul meu a răspuns la întrebarea cu privire la locurile de muncă din West Midlands. Ar trebui să i se reamintească oare modul în care UE a subvenționat locurile de muncă de la Ryton Plant din Coventry?
<SPEAKER ID="095" NAME="Președinte">
Dezbaterea a fost închisă.
<P>
Votul: 6 aprilie 2011.
<P>
Votul privind declarația Comisiei referitoare la achizițiile publice va avea loc în cadrul următoarei perioade de sesiune.
<P>
Declarații scrise (articolul 149 din Regulamentul de procedură)
<SPEAKER ID="095" NAME="Luís Paulo Alves" LANGUAGE="PT">
Prezenta propunere simplifică legislația reunind mai multe directive. De fapt, clarifică legile și le face mai accesibile pentru ca întreprinderile și consumatorii să le înțeleagă și să le adopte. Cred că aceasta va constitui o modalitate de a da un nou impuls pieței interne și, sper, și acelor regiuni cu economii mai slabe din cauza dimensiunii, distanței și dependenței economice de un număr mic de produse, cum este cazul regiunilor ultraperiferice. În general, sunt necesare măsuri pentru a aborda scăderea cererii care rezultă din achizițiile transfrontaliere și este important să se asigure că această legislație este benefică pentru regiuni cum ar fi Insulele Azore. Zonele mai izolate au un interes mai mare de a-și vedea multe dintre produse expediate în afară. Afacerile lor au nevoie de acces la o legislație clară, iar consumatorii lor trebuie să aibă acces la o gamă mai largă de bunuri la prețuri mai competitive. În situațiile în care există o legislație armonizată în domenii cum ar cel al informațiilor precontractuale, consacrate de această nouă propunere, o modalitate de a spori încrederea în produsele din regiunile ultraperiferice - crescând astfel disponibilitatea și consumul lor pe piața internă - va fi îmbunătățirea imaginii lor prin certificarea de calitate, prin introducerea unor măsuri specifice în acest sens.
<SPEAKER ID="096" NAME="Ioan Enciu" AFFILIATION="S&amp;D">
în scris. - Criza economică și financiară prin care trecem încă ne-a arătat că dacă ne îndepărtam de obiectivul fundamental al economiei care este acela de a asigura bunăstarea cetățenilor, riscăm să împingem întreaga societate către colaps. Acest lucru este valabil și pentru piața unică. Nu trebuie să uităm că rolul acesteia este de a permite fiecărui cetățean european să se bucure pe întreg teritoriul Uniunii de drepturi economice și sociale echivalente, care să-i asigure bunăstarea. Piața unică trebuie aprofundată și reorientată către cetățeni și către interesele lor. Cred că în această perioadă de criză este important să profităm cât mai mult de ceea ce Europa are mai de preț, și anume capitalul uman. Mobilitatea lucrătorilor în cadrul UE este cheia recuperării economice și cheia dezvoltării pieței unice. Trebuie să favorizam această mobilitate, iar primul lucru care merită realizat este eliminarea oricăror bariere în circulația forței de muncă în interiorul UE. Restricțiile impuse lucrătorilor din noile state membre sunt o piedică în calea dezvoltării solidare a pieței unice și ele trebuie înlăturate imediat.
<SPEAKER ID="096" NAME="Elisabetta Gardini" LANGUAGE="IT">
Pentru revigorarea pieței unice, politicile noastre europene trebuie să funcționeze într-un mediu propice afacerilor, care are ca scop încurajarea inovării și creșterea economică, precum și o repoziționare strategică a economiei europene. Europa are nevoie de conducere politică puternică pentru a stabili și a pune în aplicare priorități economice de o asemenea amploare. Noua strategie europeană, inspirată de liniile directoare ale raportului Monti, are meritul de a indica măsuri concrete de ieșire din această perioadă de criză economică prin refacerea nivelurilor productivității și ale ocupării forței de muncă. Dintre cele 50 de propuneri prezentate de Comisie, aș dori să subliniez în special măsurile adoptate pentru a asigura creșterea competitivității IMM-urilor, facilitarea accesului la credite și la internaționalizare, astfel încât acestea să poată profita de noile oportunități de investiții oferite de piața mondială. Aș dori să profit de această ocazie pentru a vă reaminti încă o dată că IMM-urile sunt cele mai autentice reprezentante ale structurii economice europene și oferă numeroase exemple de excelență, care ar trebui să fie încurajate și sprijinite. Agenda digitală, combaterea contrafacerii, consolidarea comerțului electronic și raționalizarea sistemului de achiziții contractuale sunt alte priorități susținute la scară largă pentru a asigura realizarea concretă a beneficiilor economice care favorizează stabilitatea monetară și coeziunea.
<SPEAKER ID="097" NAME="Lidia Joanna Geringer de Oedenberg" LANGUAGE="PL">
Expresia "Actul privind piața unică” este pe buzele tuturor de când profesorul Mario Monti a scris raportul. Aștept cu nerăbdare cele 12 măsuri pe care Comisia Europeană le va identifica ca fiind cruciale pentru viitorul pieței unice. În același timp, îmi pot imagina ce vor cuprinde. Așa că astăzi aș dori să mă refer nu atât de mult la ideile specifice, cum ar fi brevetul UE, drepturile de autor sau contractele publice, ci să mă concentrez asupra principiilor care, în opinia mea, ar trebui să ne inspire.
<P>
Cred că viitoarea reglementare a pieței unice ar trebui, pe de o parte, să reflecte filosofia pieței unice, care a fost dezvoltată de-a lungul anilor, dar, pe de altă parte, aceasta trebuie să fie adaptată la realitatea secolului XXI. De exemplu, mă voi referi la un principiu care a călăuzit Comunitatea Europeană de la începuturile sale - apărarea a ceea ce este cunoscut sub numele de comerț paralel sau comerț cu produse legale în afara canalelor oficiale de distribuție, de exemplu, vânzarea în Germania de televizoare Grundig care au fost achiziționate în mod legal din Franța. Astăzi, comerțul paralel are de foarte multe ori loc pe internet pe o varietate de site-uri. Acest drept ar trebui să fie apărat prin sprijinirea dezvoltării pieței unice pe internet și prin dezvoltarea comerțului electronic în general și prin asigurarea unui acces mai mare la bunuri culturale în magazinele legale de pe internet. Avem multe de făcut în acest domeniu, atât în ceea ce privește facilitarea funcționării întreprinderilor în lumea virtuală, cât și în ceea ce privește creșterea încrederii consumatorilor în tranzacțiile pe internet.
<SPEAKER ID="098" NAME="Kinga Göncz" LANGUAGE="HU">
Piața unică este principala forță motrice a dezvoltării Uniunii Europene și, în afară de îmbunătățirea competitivității, aceasta creează de asemenea un cadru pentru incluziunea socială și crearea de locuri de muncă. Propunerile de aprofundare a pieței unice, indiferent dacă se referă la eliminarea barierelor administrative cu care se confruntă întreprinderile mici sau la stimularea comerțului electronic, trebuie să fie în beneficiul cetățenilor. Realizarea strategiei nu trebuie să aducă atingere drepturilor sociale și nu trebuie să erodeze realizările în materie de bunăstare. Există încă prea multe obstacole pentru drepturile salariaților, ale cumpărătorilor și ale consumatorilor care se aplică fără a exista frontiere interne. Punerea în aplicare a Directivei privind libera circulație este, de asemenea incompletă, în ciuda faptului că încadrarea în muncă a cât mai multor oameni și o gestionare cât mai bună a forței de muncă europene sunt deosebit de importante din perspectiva redresării din criză. Buna funcționare a pieței interne este asistată de acțiunea europeană comună împotriva corupției și a criminalității organizate, precum și de punerea în aplicare a Programului de la Stockholm care vizează crearea unui spațiu de libertate, securitate și justiție. Trebuie să adoptăm măsuri pentru a asigura recunoașterea calificărilor profesionale în cadrul UE, transferabilitatea drepturilor de pensie, precum și accesul la servicii bancare de bază. De asemenea, mai avem de îndeplinit sarcini pentru a asigura libera circulație a serviciilor și respectarea drepturilor lucrătorilor detașați.
<SPEAKER ID="099" NAME="Liem Hoang Ngoc" LANGUAGE="FR">
Având în vedere importanța acestei probleme și limitele stricte de timp în care a trebuit să lucreze Parlamentul, putem fi cu toții mulțumiți de ceea ce am realizat. Sunt de acord în general cu prioritățile identificate de diferitele rapoarte, în special recunoașterea calificărilor profesionale, portabilitatea drepturilor de pensie, raționalizarea procedurilor de achiziții publice, inițiativele pentru întreprinderile mici și mijlocii (IMM-uri), precum și accesul tuturor la anumite servicii bancare de bază.
<P>
Desigur, în opinia mea, meritau să fie evidențiate alte măsuri, cum ar fi problema resurselor colective, dar sunt conștient de faptul că a fost dificil să decidem între aceste 50 de propuneri. De asemenea, sunt încântat că am reușit să ajungem la un compromis privind clauza socială, care prevede că orice act legislativ privind piața unică trebuie să facă obiectul unei evaluări a impactului social și, dacă este justificată de rezultate, ar trebui să conțină o trimitere la drepturile politice și sociale.
<P>
În cele din urmă, un alt motiv de mulțumire pentru noi este faptul că Parlamentul solicită garantarea accesului, a calității și a accesibilității serviciilor de interes economic general (SIEG) și a serviciilor sociale de interes general (SSIG) și invită Comisia să adopte inițiative legislative sectoriale în acest domeniu.
<SPEAKER ID="100" NAME="Jan Kozłowski" LANGUAGE="PL">
În primul rând aș dori să le mulțumesc raportorilor pentru munca depusă în pregătirea rapoartelor privind piața unică și, de asemenea, să îi felicit pentru rezultatul final. Mă bucur că la cea de-a 20-a aniversare a înființării pieței unice avem în fața noastră o rezoluție care îi va ajuta pe europeni să folosească pe deplin potențialul pieței unice. Sunt sigur că intrarea sa în vigoare va permite consolidarea competitivității piețelor europene și ne va aduce mai aproape de atingerea obiectivelor stabilite de Strategia Europa 2020. Consider că rețelele TEN-T sunt un factor important în realizarea unei piețe unice care funcționează eficient. Prin urmare, sunt mulțumit că s-a atras atenția în rapoarte asupra semnificației lor deosebite. Rețelele TEN-T reprezintă unul dintre pilonii unei economii de piață care funcționează eficient, creând condițiile pentru o concurență loială la scara întregii Uniuni Europene. În contextul deciziilor care ne așteaptă în legătură cu viitoarea formă a rețelelor TEN-T, aș dori să atrag atenția asupra necesității unei mai bune conexiuni între cele "15 vechi” state membre și noile state membre, precum și asupra faptului că o mai mare coeziune internă de transport într-o Uniune Europeană extinsă este un factor important pentru competitivitatea UE.
<SPEAKER ID="101" NAME="Alajos Mészáros" LANGUAGE="HU">
Piața unică este esențială pentru viitoarea creștere a economiei UE. Trebuie să se acorde o atenție specială întreprinderilor mici și mijlocii, deoarece aceasta sunt cele care dețin cel mai mare potențial pentru creștere și crearea de locuri de muncă. Piața unică trebuie să ofere avantaje întreprinderilor mici, deoarece ele sunt cele care furnizează majoritatea locurilor de muncă, dar care, în același timp, întâmpină dificultăți mai mari în a utiliza oportunitățile oferite de piața unică. Finanțarea dezvoltării și a inovării reprezintă o problemă pentru acestea. În mod similar, trebuie să acordăm atenție întreprinderilor locale din zonele defavorizate, slab populate și din zonele urbane care se confruntă cu dificultăți. Politica în domeniul concurenței este un mijloc fundamental prin care UE poate să aibă o piață internă dinamică, eficientă și inovatoare și poate să fie competitivă și la nivel global. UE trebuie să adopte măsuri importante pentru a asigura îmbunătățirea accesului IMM-urilor la informații pentru ca acestea să fie conștiente de oportunitățile oferite de piața unică și de măsurile financiare oferite de UE. La rândul meu, și eu cred că este importantă integrarea obiectivelor Strategiei Europa 2020 și a elementelor Actului privind întreprinderile mici (Small Business Act) în toate politicile UE cu privire la piața unică. Acest lucru este esențial pentru depășirea barierelor existente la nivel național și european.
<SPEAKER ID="102" NAME="Rareș-Lucian Niculescu" AFFILIATION="PPE">
în scris. - În opinia mea, o piață unică pentru europeni ar trebui să însemne, de asemenea, o piață unică de calitate. Din păcate, acest raport nu face niciun fel de referire la acest subiect. În Uniunea Europeană, produsele sunt uneori oferite sub numele acelorași mărci, dar cu o formulă diferită de produs, în diferite țări. Se pare că produsele au același nume de marcă dar sunt disponibile în diferite concentrații sau avantaje. Au fost raportate situații în care produse din patru categorii diferite de calitate au fost vândute sub aceeași marcă, în funcție de țara de destinație. Prin urmare, este vorba despre - aparent - același produs de o calitate diferită, în funcție de țara de achiziție. Deoarece un nume de marcă este asociat cu o calitate percepută, această practică ar putea duce la inducerea în eroare a publicului. Întreprinderile trebuie să evite să inducă în eroare consumatorii cu privire la avantajele legate de marca bunurilor. Dacă producătorii doresc să reducă calitatea mărfurilor pe care le oferă, aceștia ar trebui să folosească un nume de marcă diferit. Cetățenii noștri cred că respectiva calitate a bunurilor de marcă ar trebui să fie identică pe fiecare piață, în temeiul principiului că o marcă este egală cu un nivel de calitate. Deoarece alegătorii mei sunt preocupați de această problemă, aș dori să o aud discutată în acest Parlament.
<SPEAKER ID="103" NAME="Marianne Thyssen" LANGUAGE="NL">
Sunt mulțumită că raportul fostului comisar Monti, care a fost în general lăudat și în care pledează pentru continuarea dezvoltării și finalizarea pieței interne ca "o condiție prealabilă pentru o economie socială de piață cu un grad înalt de competitivitate” a primit un răspuns pozitiv din partea Parlamentului European. La urma urmei, nu se poate nega faptul că Europa a fost lovită puternic de criza financiară și economică. În acest sens, continuarea dezvoltării pieței interne, care este cea mai mare piață din lume, va fi unul dintre bunurile noastre de preț.
<P>
Trebuie să adoptăm măsuri specifice pentru IMM-urile noastre, care alcătuiesc centrul economic al Europei: acces suficient la piețele de capital, facilitarea de tranzacționare on-line și un prim pas în direcția unei baze comune consolidate de impozitare. Cetățenii noștri vor beneficia de asemenea și de o gamă variată de alte lucruri, de exemplu, de la oportunitățile de a studia în străinătate, la siguranța mai strictă a jucăriilor, la tarife mai mici de roaming. În calitate de factori decizionali europeni, trebuie să subliniem acest lucru prin toate mijloacele posibile. Provocările sunt considerabile, motiv pentru care trebuie să facem tot posibilul pentru a crea un cadru cu drepturi depline pentru o piață internă a serviciilor on-line. Cu ajutorul acestor trei rapoarte, Parlamentul European transmite un semnal clar, potrivit căruia avem intenții serioase cu privire la reformarea pieței interne. Haideți să fim consecvenți acum și să ne apucăm de lucru.
<SPEAKER ID="104" NAME="Niki Tzavela" LANGUAGE="EL">
Dacă dorim ca Europa să depășească condițiile dificile din prezent și să concureze cu economii în plină emergență, aceasta trebuie să investească în sectoarele care îi vor da un avantaj competitiv. Piața comună este cel mai mare avantaj competitiv al Europei și ar trebui să fie exploatat în consecință. În plus, recesiunea conduce statele membre ale UE la o unificare economică mai profundă și noi trebuie să profităm de acest lucru pentru a consolida economia europeană, astfel încât să fie mai competitivă, atât la nivel intern, cât și internațional. În consecință, în documentele noastre oficiale, trebuie să stimulăm o aprofundare mai ambițioasă a pieței comune europene, în special în sectorul serviciilor. De asemenea, ar trebui să recunoaștem rolul întreprinderilor în crearea unei piețe unice funcționale.
