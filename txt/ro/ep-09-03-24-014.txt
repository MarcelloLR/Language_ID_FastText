<CHAPTER ID="014">
Interoperabilitatea dintre încărcătoarele de telefoane mobile (dezbatere)
<SPEAKER ID="465" NAME="Preşedinta">
Următorul punct pe ordinea de zi este dezbaterea privind întrebarea orală adresată Comisiei (B60225/2009), formulată de domnul Cappato, în numele Grupului Alianţei Liberalilor şi Democraţilor pentru Europa (ALDE), referitoare la interoperabilitatea dintre încărcătoarele telefoanelor mobile (O0057/2009).
<SPEAKER ID="466" NAME="Marco Cappato">
autor - (IT) Dnă preşedintă, doamnelor şi domnilor, aspectul pe care îl dezbatem aici este foarte clar şi direct: există aproximativ 500 de milioane de telefoane mobile în folosinţă în Europa şi 30 de tipuri diferite de încărcătoare. Motivele de natură tehnică pentru această diferenţă: niciunul. Nu există niciun motiv de natură tehnică. Acest lucru reprezintă, pe de o parte, o simplă sursă de speculaţie neloială din partea producătorilor, iar, pe de altă parte, creează daune ecologice evidente, întrucât, ca rezultat al acestei capcane fără ieşire în care sunt prinşi consumatorii, sute de milioane de încărcătoare pentru telefoane mobile sunt aruncate în mediul înconjurător la un interval cuprins între doi şi trei ani.
<P>
Comisia Europeană - dl comisar Verheugen - a răspuns deja foarte prompt la întrebarea noastră, prin care am solicitat luarea de măsuri în vederea standardizării acestui echipament şi, prin urmare, ne aflăm astăzi aici pentru a-i solicita dlui comisar să ne prezinte stadiul la care s-a ajuns. Una dintre modalităţile posibile este autoreglementarea, prin care se înţelege că producătorii de telefoane mobile şi, prin urmare, de încărcătoare pot ajunge rapid la un acord, pentru a impune adoptarea unui standard care să pună capăt acestei situaţii cu adevărat ridicole şi dăunătoare.
<P>
În consecinţă, am dori să afirmăm imediat, dle comisar Verheugen, faptul că, indiferent de garanţia privind autoreglementarea pe care producătorii doresc să o ofere, va trebui să subliniem în mod clar faptul că, în cazul în care acest răspuns este insuficient, vom interveni prin adoptarea unui regulament, care nu ar trebui să acopere doar telefoanele mobile şi încărcătoarele pentru telefoanele mobile, ci şi alte echipamente digitale pentru care se pune aceeaşi problemă. În acest mod, Europa ar putea, de asemenea, - termin imediat, dnă preşedintă - să impună standarde care ar putea să fie, în final, acceptate ca standarde internaţionale. Aceasta reprezintă o ocazie deosebită referitoare la o problemă de natură tehnică, o problemă importantă însă pentru consumatorii europeni.
<SPEAKER ID="467" NAME="Günter Verheugen">
vicepreşedinte al Comisiei - (DE) Dnă preşedintă, doamnelor şi domnilor, mă bucur că am posibilitatea de a informa deputaţii europeni cu privire la faptul că s-a înregistrat un progres veritabil în direcţia armonizării încărcătoarelor pentru telefoane mobile în Europa.
<P>
Cu toate acestea, aş dori mai întâi să mulţumesc dlui Cappato şi dlui Manders pentru angajamentul cu care au abordat această problemă, care reprezintă o realitate cotidiană pentru cetăţenii Europei.
<P>
Sunt pe deplin de acord cu dânşii în ceea ce priveşte faptul că trebuie să punem capăt creşterii continue a numărului de încărcătoare şi că, în viitor, trebuie să fie posibil ca telefoanele mobile să fie încărcate folosind un încărcător unic, standardizat. Sutele de milioane de încărcătoare şi de adaptatoare nefolositoare din Europa reprezintă o povară ridicolă pentru mediul înconjurător, creând, în acelaşi timp, nemulţumire în rândul consumatorilor din cauza costului ridicat. În prezent, fiecare persoană care îşi schimbă telefonul mobil are, în general, nevoie de un încărcător complet diferit. Nici chiar modelele diferite care provin de la acelaşi producător nu folosesc un încărcător standardizat.
<P>
Această chestiune nu este una nouă. Cu toate acestea, este important să conştientizăm faptul că încărcarea unui telefon mobil nu se compară cu alimentarea cu benzină a unei maşini; aceasta reprezintă o chestiune mult mai complexă din punct de vedere tehnic. În urmă cu câţiva ani, tehnologia nu ajunsese încă la un nivel la care să fi fost posibilă o armonizare completă, în special datorită riscurilor legate de siguranţă. Era posibil ca telefoanele mobile să se supraîncălzească sau chiar să explodeze în timpul procesului de încărcare.
<P>
Între timp, aceste dificultăţi au fost depăşite şi nu mai există motive de natură tehnică care ar putea împiedica armonizarea.
<P>
Prin urmare, am luat măsuri specifice pentru a încuraja industria să introducă un încărcător standard pe piaţă.
<P>
Am încredere că industria va acţiona rapid. Cu toate acestea, având în vedere rolul nostru de instituţie europeană, trebuie să jucăm în continuare un rol activ. În nici un caz, nu ar trebui să excludem posibilitatea de a introduce reglementări legale. După cum probabil ştiţi deja, în cadrul celui mai recent congres care a avut loc la Barcelona, operatorii de reţele au anunţat că, începând cu 2012, va fi posibil ca majoritatea noilor telefoane mobile comercializate de către aceştia să fie încărcate folosind un încărcător unic standardizat.
<P>
Acesta este un lucru bun, însă nu merge suficient de departe. Comisia ar dori să se ajungă la o armonizare deplină pe baza unui standard uniform şi a unui angajament obligatoriu din partea industriei în acest sens. Comisia se aşteaptă ca industria să ajungă la un acord obligatoriu sub forma unui memorandum până la sfârşitul lunii aprilie. Acest memorandum ar trebui să fie semnat de către principalii producători de telefoane mobile şi ar trebui să garanteze faptul că fiecare încărcător are capacitatea de a încărca orice telefon mobil şi că fiecare telefon mobil poate fi încărcat cu orice încărcător.
<P>
Comisia nu va ezita să prezinte o propunere legislativă în cazul în care industria nu va ajunge la un acord voluntar.
<P>
Sper că această problemă va fi, în mod automat, rezolvată în privinţa altor echipamente, precum camerele digitale şi playerele MP3, de îndată ce vom fi realizat acest lucru în cazul telefoanelor mobile. În caz negativ, ar putea fi nevoie, de asemenea, de o intervenţie juridică în această privinţă.
<P>
Comisia se bazează în continuare pe sprijinul preţios din partea Parlamentului European pentru a rezolva această problemă supărătoare o dată pentru totdeauna.
<SPEAKER ID="468" NAME="Paul Rübig" LANGUAGE="DE">
Dnă preşedintă, dle comisar, doamnelor şi domnilor, astăzi putem sărbători ziua europeană a telefonului mobil, întrucât, am adoptat azi, împreună cu Comisia şi cu Consiliul, "regulamentul II privind roaming-ul”. Am ajuns la o concluzie bună care va avea drept rezultat o reducere a costurilor legate de utilizarea telefoanelor mobile. Acesta este un lucru bun într-un moment de criză economică. Intenţionăm, de asemenea, elaborarea unui program de reducere a preţurilor încărcătoarelor, lucru care prezintă o importanţă deosebită pentru cetăţenii Europei.
<P>
Încărcătoarele ar trebui să aibă o etichetă care să conţină informaţii privind clasa de eficienţă a acestora, la fel ca frigiderele, astfel încât să se poată vedea cantitatea de energie electrică pe care o consumă. Este important, de asemenea, să introducem o obligaţie legală cu privire la o întrerupere automată, astfel încât încărcătorul să se închidă automat în momentul în care echipamentul este încărcat. În plus, ar trebui să solicităm institutelor de standardizare să vină cu propuneri care să facă acest lucru posibil.
<P>
Consider că programul prezentat aici de către Comisie este unul bun, întrucât solicită industriei să ajungă la un acord voluntar până în luna aprilie sau să se supună legislaţiei tehnice. Desigur, acest lucru nu este atât de simplu precum pare. Pe de o parte, avem conexiunea dintre încărcător şi telefonul mobil. Va fi foarte simplu să se stabilească un standard tehnic pentru aceasta. Cu toate acestea, pe de altă parte, priza de perete prezintă o problemă pe care o cunoaştem de la standardele europene. În acest caz, ar trebui să elaborăm, de asemenea, propuneri pentru a găsi o soluţie la această problemă, care îi priveşte nu doar pe europeni, ci şi restul lumii. Am putea, eventual, solicita intervenţia Organizaţiei Internaţionale pentru Standardizare (ISO) în vederea găsirii unei soluţii recunoscute la nivel mondial.
<SPEAKER ID="469" NAME="Silvia-Adriana Ţicău">
în numele grupului PSE - (RO) Într-adevăr, subiectul pe care îl discutăm va afecta un număr foarte mare de consumatori la nivelul Uniunii Europene. Trebuie să apreciez faptul că anul 2009, care este anul creativităţii şi inovării, este un an în care, dacă se semnează acest acord aflat deocamdată la nivel de voluntariat între producătorii de terminale de telefonie mobilă, se poate realiza un pas înainte către această standardizare.
<P>
Cred că, înainte de toate, este nevoie să avem un standard tehnic comun, cred că este important ca institutele europene care se ocupă cu standardizarea să fie şi ele implicate, astfel încât într-adevăr cercetarea să poată fi aplicată la nivelul pieţei.
<P>
Cred de asemenea că este importantă o campanie de informare a consumatorilor, pentru că nu este suficient doar să avem această etichetare a telefoanelor mobile privind eficienţa lor energetică, ci eu cred că este important să fie lansată o campanie de informare a clienţilor cu privire la tipul de încărcătoare pentru telefoanele mobile.
<P>
Anul 2012 nu este departe. Cred că, dacă producătorii într-adevăr investesc în acest nou tip de încărcător unic, este timp suficient pentru a fi respectat termenul 2012.
<P>
Doresc însă să menţionez faptul că cercetarea totuşi a făcut ca pe piaţă deja să apară unele aplicaţii - şi anume, există încărcătoare care prin proximitate permit încărcarea a două sau trei terminale. Chiar dacă sunt terminale de diferite tipuri, de diferite mărci, se poate realiza încărcarea acestora în mod simultan.
<P>
Iată deci că trebuie să investim mai mult în cercetare, cred că mai ales în cercetarea dedicată sectorului comunicaţiilor şi tehnologiei informaţiei trebuie să se investească mai mult. Se fac progrese; în Programul-cadru 7 pentru cercetare avem sume importante alocate, dar iată că, pentru un domeniu destul de îngust, şi anume încărcătoarele pentru telefoanele mobile, nu s-a făcut suficient, şi de aceea acest protocol între producători cred că este un pas înainte, dar el trebuie însoţit de nişte standarde comune.
<SPEAKER ID="470" NAME="Toine Manders" LANGUAGE="NL">
Dnă preşedintă, dezbatem astăzi un subiect care prezintă un interes deosebit pentru consumatori, şi anume conexiunea standard a încărcătoarelor pentru telefoanele mobile. În calitate de membru al grupului liberal, sunt, desigur, în favoarea unei bune funcţionări a pieţei interne şi a unei intervenţii guvernamentale cât mai reduse pe piaţă. Acestea fiind spuse, consumatorii trebuie, de asemenea, să aibă posibilitatea de a alege. În prezent, consumatorii care cumpără un telefon nou nu dispun deloc de această posibilitate. Încărcătorul trebuie cumpărat în mod automat o dată cu telefonul, iar acest lucru generează, adesea, nemulţumiri mari în rândul consumatorilor. În plus, studiile arată că în fiecare an consumatorii cheltuiesc 300 milioane EUR pe noi încărcătoare, întrucât acestea sunt incluse în mod automat în pachet în momentul achiziţionării unui nou telefon mobil. Rezultatul acestei situaţii este că, mediul înconjurător trebuie, de asemenea, să suporte costul celor 300 milioane EUR pe an, fără a mai menţiona risipa de energie cauzată de aceste încărcătoare ieftine, ca urmare a faptului că acestea sunt adesea lăsate în priză chiar şi după ce telefonul a fost deconectat, situaţie în care încărcătoarele continuă să consume energie.
<P>
Colegul meu, dl Cappato, şi cu mine am solicitat timp de mai mulţi ani introducerea unui standard european şi aş dori să îl felicit, în mod deosebit, pe dl comisar pentru modul în care a reglementat acest lucru, cochetând un pic cu industria şi ameninţând-o, în acelaşi timp, cu cuvintele "Aşteptăm să veniţi cu o soluţie sau, în caz contrar, vom introduce legislaţie obligatorie”. Aş dori să îl felicit şi mai mult pentru această abordare, întrucât, fiind liberal, sunt împotriva adoptării de reglementări obligatorii atunci când, în schimb, se poate face apel la convingere cu vorba bună. A convinge pe cineva cu vorba bună înseamnă că oamenii preferă să facă un anumit lucru deoarece văd avantajele pe care le pot avea şi consider că dl comisar a înregistrat un succes de excepţie în acest sens.
<P>
Am povestit deja de mai multe ori următoarea glumă: când am întâlnit-o pe soţia mea acum 35 de ani, am convins-o cu vorba bună să iasă cu mine. Dacă aş fi obligat-o să facă acest lucru, probabil că nu ar fi văzut valoarea adăugată de care ne bucurăm acum şi, prin urmare, ideea nu ar fi rezistat prea mult. Sunt de părere că acest exemplu se aplică şi industriei întrucât, dacă aceasta va trebui să rezolve problema singură, o va face mai bine decât în cazul în care soluţia este stabilită de către politicieni.
<P>
Prin urmare, consider că aceasta reprezintă o soluţie excelentă. Sper că vom reuşi, cu timpul, să introducem un standard nu doar pentru încărcătoarele telefoanelor mobile, ci şi pentru alte echipamente electrice, întrucât aceeaşi stare de nemulţumire intervine şi în cazul celorlalte aparate electrice. În cazul în care o familie merge în vacanţă la sfârşit de săptămână, e posibil să ia 30 de încărcătoare cu ea. Există mereu persoane, inclusiv printre cei prezenţi astăzi în această Cameră, de exemplu, care întreabă dacă cineva are un încărcător pe care l-ar putea împrumuta, întrucât ei şi-au uitat încărcătorul lor. În aceste cazuri sunt obligaţi să găsească un încărcător specific, corespunzător unei anumite mărci şi unui anumit model. Doresc să vă felicit, din nou, dle comisar. Sper că acest lucru va fi într-adevăr realizat în 2012 şi sper că veţi acţiona ferm în cazul în care industria nu îşi respectă angajamentele asumate, întrucât acest lucru este foarte important. Trebuie să păstraţi asul din mânecă, însă preferabil este să se ajungă la o soluţie prin convingere cu vorba bună şi prin autoreglementare. Aţi reuşit să atingeţi acest obiectiv şi vă felicit pentru acest lucru.
<SPEAKER ID="471" NAME="Paul Rübig" AFFILIATION="PPE-DE">
(DE) Dnă preşedintă, am o întrebare suplimentară pentru dl comisar Verheugen. Porturile USB 2 pot transfera nu doar energie, ci şi date. Ar putea constitui aceasta o soluţie alternativă?
<SPEAKER ID="472" NAME="Günter Verheugen" LANGUAGE="DE">
Dnă preşedintă, doamnelor şi domnilor, am luat deja act de acest lucru, dle Rübig. Doresc să vă spun că tocmai din acest motiv sunt foarte relaxat când vine vorba despre acest aspect, deoarece nu cred că facem, în mod inutil, viaţa grea industriei, întrucât standardul USB există deja. Toţi experţii îmi spun că standardul existent poate fi utilizat pentru toate echipamentele portabile. Acesta nu poate fi utilizat, în acelaşi timp, pentru calculatoarele de birou şi pentru telefoanele mobile, însă acest lucru este posibil pentru toate echipamentele portabile.
<P>
Acesta este, de asemenea, răspunsul meu adresat dnei Ţicău. Standardul despre care întrebaţi există de fapt deja. În plus, aş dori să vă informez, dnă Ţicău, că există deja activităţi în curs de desfăşurare cu privire la aspectul consumului de energie şi al efectului pe care acest tip de încărcătoare îl au asupra mediului înconjurător. Vom examina acest aspect cel mai târziu în momentul în care vom începe să lucrăm asupra punerii în aplicare a directivei privind produsele consumatoare de energie, în privinţa cărora v-am prezentat o nouă propunere.
<P>
Observaţia mea finală i se adresează din nou dlui Rübig. Cred că ideea întreruperii automate este foarte bună şi că aceasta nu se aplică doar încărcătoarelor. Consider că este un subiect care ar putea fi examinat mai în profunzime. Comisia lucrează deja la acest subiect şi vă va informa cu privire la rezultatele obţinute.
<SPEAKER ID="473" NAME="Preşedinta">
Dezbaterea este închisă.
