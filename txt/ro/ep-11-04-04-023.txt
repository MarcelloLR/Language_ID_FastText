<CHAPTER ID="023">
Viitoarea politică europeană în domeniul investițiilor internaționale (prezentare succintă)	
<SPEAKER ID="269" NAME="Președintă">
Următorul punct pe ordinea de zi este raportul elaborat de dl Arif, în numele Comisiei pentru comerț internațional, referitor la viitoarea politică europeană în domeniul investițiilor internaționale -.
<SPEAKER ID="270" NAME="Kader Arif" LANGUAGE="FR">
Dnă președintă, dnă comisar, doamnelor și domnilor, aș dori să încep prin a mulțumi călduros tuturor celor cu care am avut ocazia să lucrez la acest dosar.
<P>
Toate contribuțiile au ajutat la elaborarea acestui raport și, datorită cooperării tuturor grupurilor politice - și mulțumesc aici în special raportorilor alternativi - avem astăzi pe masă un text coerent care transmite un mesaj puternic.
<P>
Într-adevăr, ne aflăm la un punct de cotitură în ceea ce privește politica europeană de investiții, într-un moment în care trebuie să folosim noua competență care ne este conferită prin Tratatul de la Lisabona pentru a răspunde unei duble provocări. În primul rând, aceea de a oferi întreprinderilor europene instrumentele de care au nevoie pentru a realiza investiții străine de calitate protejate de un cadru juridic care să asigure un sprijin pe termen lung.
<P>
În al doilea rând, Europa trebuie să își consolideze poziția de prim beneficiar mondial de investiții străine directe și să se doteze cu mijloacele de control al acestor investiții, pentru a încuraja o dezvoltare durabilă care să creeze locuri de muncă de calitate.
<P>
Votând acest raport, care este prima expresie oficială a instituției noastre de la intrarea în vigoare a Tratatului de la Lisabona, Parlamentul își asumă pe deplin rolul de nou colegislator în materie de reglementare comercială și își face cunoscute prioritățile într-un moment în care sunt pe punctul să înceapă primele negocieri cu privire la protecția investițiilor. Această expresie este esențială deoarece urmărește să răspundă preocupărilor cetățenilor al căror interes față de chestiunile comerciale este în creștere și pe care trebuie să îl sprijinim.
<P>
Astăzi, într-o lume în care există conflicte și la nivel comercial, protejarea întreprinderilor noastre care investesc în străinătate trebuie să devină o prioritate. Au fost create acorduri internaționale care să protejeze investitorii împotriva unor exproprieri brutale și nejustificate și împotriva unor legislații deghizate care nu vizează decât eliminarea lor de pe o piață sau alta. Acest obiectiv principal trebuie menținut.
<P>
Deși Europa este una dintre cele mai deschise piețe din lume, trebuie restabilit un echilibru cu principalii noștri parteneri, pentru ca întreprinderile europene să beneficieze de un mediu concurențial echitabil. Raportul propune tocmai acest lucru, insistând asupra necesității de a include, în viitoarele acorduri, standarde în materie de nediscriminare, tratament just și echitabil și protecție împotriva exproprierii directe și indirecte.
<P>
Totuși, aceste standarde trebuie definite în așa fel încât să evite orice interpretare abuzivă. De fapt, unele întreprinderi au folosit formulările vagi din acordurile de investiții din prima generație pentru a-și apăra interesele dincolo de ceea ce era legitim, de exemplu atacând noile legislații sociale sau de mediu care dăunau intereselor lor. Aflate în fața arbitrilor internaționali și private de transparență sau de posibilitatea de a face apel, acestea au solicitat despăgubiri consistente considerând că aceste legislații echivalează cu exproprierile indirecte. Europa, care va primi în viitor din ce în ce mai multe investiții, în special provenite din țările emergente, trebuie să se protejeze împotriva unor asemenea abuzuri.
<P>
Este de altfel și spiritul reformelor întreprinse de Statele Unite și Canada, două țări în care guvernele și autoritățile au suferit mai multe eșecuri în cazuri de arbitraj internațional și care și-au revizuit în profunzime modelul de acord de investiții.
<P>
Propunând noi definiții ale standardelor de protecție, raportul stabilește un echilibru just între protejarea drepturilor investitorilor și dreptul autorităților publice de a reglementa. Acest lucru presupune totodată includerea în toate acordurile viitoare a unor clauze specifice care să precizeze posibilitatea ca autoritățile publice să legifereze și să reglementeze în domenii cum ar fi securitatea de stat, sănătatea publică, drepturile lucrătorilor și ale consumatorilor, politica industrială și diversitatea culturală.
<P>
În fine, protecția sporită a investitorilor trebuie însoțită de un comportament mai echitabil, mai ales în țările în curs de dezvoltare, unde legislațiile sociale și de mediu sunt mai puțin stricte. De aceea, raportul reamintește faptul că ar trebui incluse clauze sociale și de mediu în toate acordurile de liber schimb semnate de Uniune. În plus, trebuie să mergem dincolo de principiul demascării (naming and shaming) și să includem în toate acordurile viitoare un set de reguli clare în materie de responsabilitate socială a întreprinderilor, pe care acestea să le respecte, pe baza unor linii directoare fixate de OCDE.
<P>
Dacă ne dorim aici într-adevăr să desenăm profilul unei noi politici europene de investiții, solicit prin acest raport ca aceasta să fie exemplară, să promoveze investiții durabile care respectă mediul și favorizează condiții de muncă de calitate în Europa, ca și în țările terțe. Iată de ce raportul acesta, prin forța pe care i-o va conferi votul de miercuri, va trebui să servească drept referință pentru toate negocierile viitoare pe care le va conduce Comisia.
<SPEAKER ID="271" NAME="Silvia-Adriana Țicău" AFFILIATION="S&amp;D">
Conform articolelor 206 și 207 din Tratatul privind Funcționarea Uniunii Europene, investițiile străine directe reprezintă o competență exclusivă a Uniunii Europene. Comisia a întocmit deja o listă a țărilor care vor deveni parteneri privilegiați pentru negocierea primelor acorduri de investiții: Canada, China, India, Mercosur, Rusia și Singapore.
<P>
Invităm Comisia, Parlamentul și statele membre să elaboreze o politică de investiții coerentă și integrată, care să promoveze investiții de înaltă calitate și care să aibă o contribuție pozitivă la progresele economice și la dezvoltarea durabilă pe plan mondial. Solicităm ca viitoarea politică a Uniunii Europene să promoveze investițiile durabile, care respectă mediul și care încurajează condiții de muncă adecvate în întreprinderile vizate de investiții. Solicităm Comisiei să asigure reciprocitatea în momentul negocierii accesului pe piață cu principalii săi parteneri comerciali din țările dezvoltate și principalele economii emergente.
<P>
Dnă președinte, în calitate de raportor pentru acordurile dintre Uniunea Europeană și terțe țări, precum Canada și Brazilia, privind transportul aerian, aș dori să îl întreb pe dl raportor și pe dna comisar cum se va asigura legătura dintre accesul progresiv la piață și la companiile aeriene și aceste acorduri internaționale privind investițiile.
<SPEAKER ID="272" NAME="Jaroslav Paška" AFFILIATION="EFD">
(SK) Dnă președintă, în raportul referitor la viitoarea politică europeană în domeniul investițiilor internaționale, raportorul a atras atenția asupra mai multor chestiuni deschise cu privire la posibilele acorduri ale UE. Sarcina primordială a Uniunii Europene este de a proteja interesul public al cetățenilor UE, pe care îi reprezintă în domeniile încredințate acesteia de către statele membre. Cu toate acestea, interesul public protejat de stat se ciocnește uneori cu interesele investitorilor străini agresivi care de multe ori se dovedesc mai abili în arbitrajele internaționale decât țările care apără interesele cetățenilor lor. Exemplele menționate în raport - Argentina, SUA și Canada - oferă dovezi concrete în acest sens.
<P>
Trebuie așadar să definim cu precizie principiile de protecție pentru a evita ca acestea să fie interpretate incorect de către diferiți investitori. Această chestiune importantă dar încă nerezolvată continuă să fie responsabilitatea internațională a UE, îndeosebi din perspectivă financiară, deoarece nu este clar cine va purta povara financiară a unui litigiu judiciar pierdut de Uniunea Europeană. Consiliul Uniunii Europene nu a dat încă un răspuns adecvat la această întrebare.
<SPEAKER ID="273" NAME="Viviane Reding">
vicepreședintă a Comisiei. - Dnă președintă, Comisia salută raportul Parlamentului referitor la viitoarea politică europeană în domeniul investițiilor internaționale. Este un pas important care deschide drumul implementării noii competențe exclusive a Uniunii Europene în domeniul investițiilor.
<P>
După cum știți, investițiile reprezintă o nouă frontieră pentru politica comercială comună. Ar trebui să profităm de ocazie - suntem absolut de acord cu Parlamentul pe această temă - și să construim împreună o politică a investițiilor integrată și coerentă care să promoveze investițiile și să aducă o contribuție pozitivă la creșterea economică și dezvoltarea durabilă.
<P>
De asemenea, Comisia împărtășește pe deplin declarația Parlamentului potrivit căreia protecția investitorilor ar trebui să rămână prioritatea principală a politicii europene de investiții. Considerăm că noua politică ar trebui să servească scopului de a-i asigura pe toți investitorii europeni că pot să opereze într-un mediu de afaceri deschis și reglementat în mod corespunzător și echitabil, nu numai în cadrul pieței interne, ci și atunci când operează în țări terțe.
<P>
De asemenea, am luat act de recomandarea Parlamentului potrivit căreia UE ar trebui să se bazeze pe bunele practici ale statelor membre, care se regăsesc în tratatele lor bilaterale de investiții. Firește, obiectivul acțiunii UE în acest domeniu ar trebui să fie acela de a produce rezultate mai bune decât cele obținute la nivel de stat membru.
<P>
Chiar dacă urmărim să atingem niveluri ridicate de protecție pentru investitorii noștri, nu trebuie să compromitem alte obiective, cum ar fi capacitatea publică de reglementare sau coerența cu alte politici comunitare. Dreptul statelor și al UE de a întreprinde măsurile necesare pentru a realiza obiectivele legitime de politică publică este o regulă de bază a politicii comerciale comune. Acest lucru se va aplica în egală măsură și în cazul politicii noastre de investiții.
<P>
Regimul de soluționare a litigiilor și responsabilitatea financiară conexă sunt, de asemenea, două chestiuni foarte importante asupra cărora ar trebui să reflectăm mai mult. Obiectivul nostru, menționat în comunicare, este acela de a asigura transparența și coerența hotărârilor și de a face ca sistemul să fie cât mai productiv cu putință. De asemenea, trebuie să abordăm o serie de chestiuni care apar în virtutea statutului UE în conformitate cu dreptul internațional. Vom ține seama de opiniile Parlamentului, exprimate în acest raport, atunci când vom analiza posibile opțiuni și idei noi pentru o abordare cuprinzătoare a acestor chestiuni.
<P>
Vom examina cu atenție toate recomandările formulate în raportul Parlamentului, în paralel cu derularea și implementarea treptată a politicii noastre de investiții. Comisia a înaintat deja propuneri de directive în domeniul negocierii investițiilor, pentru Canada, India și Singapore. Vrem să profităm de ocaziile pentru negocierile comerciale extinse și în curs de desfășurare și să ne angajăm în ample negocieri de investiții cu aceste țări. Avizul Parlamentului este așadar foarte oportun și va ghida Comisia și Consiliul atunci când vom defini directivele respective finale în domeniul negocierilor.
<P>
Nu în ultimul rând, doresc să vă asigur că, întrucât dezvoltarea unei politici europene cuprinzătoare de investiții este acum o responsabilitate comună a tuturor instituțiilor, Comisia va fi pregătită să coopereze cu Parlamentul și Consiliul, respectând în același timp repartizarea competențelor între toate instituțiile implicate.
<SPEAKER ID="274" NAME="Președintă">
Dezbaterea a fost închisă.
<P>
Votarea va avea loc miercuri, 6 aprilie 2011.
<P>
Declarații scrise (articolul 149 din Regulamentul de procedură)
<SPEAKER ID="275" NAME="Tokia Saïfi" LANGUAGE="FR">
Lărgirea sferei de competențe a UE, conferită prin Tratatul de la Lisabona, pentru a include investițiile directe străine ne permite în cele din urmă să creăm premisele unei veritabile politici europene în domeniu. În stadiul elaborării acestei politici, acțiunea prioritară este de a asigura cât mai multă certitudine cu putință atât investițiilor, cât și investitorilor. Astfel, trecerea de la o competență națională la una europeană nu ar trebui sub nicio formă să submineze implementarea adecvată a celor aproximativ 1200 de acorduri în vigoare între statele membre și țările terțe. O dată în plus, din motive de certitudine juridică și predictibilitate, UE trebuie să conceapă acum un mecanism de soluționare a disputelor transparent și eficace, care să fie accesibil tuturor investitorilor, inclusiv celor mai mici dintre aceștia (IMM-urile, de exemplu). Mecanismele integrate în acordurile comerciale bilaterale cele mai recente constituie o bază solidă, însă ele se aplică doar în cazul litigiilor dintre un stat și Uniunea Europeană. Trebuie prevăzute dispoziții adaptate unui potențial litigiu între UE și o întreprindere anume. În fine, UE trebuie să profite de această oportunitate pentru a merge mai departe: ea trebuie să includă în viitoarele acorduri nu numai clauze care să faciliteze stabilirea investitorilor în aceste țări, ci și dispoziții de bază în materie de norme sociale și de mediu.
