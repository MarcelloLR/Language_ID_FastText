<CHAPTER ID="004-06">
6. Impactul urbanizării extinse din Spania asupra drepturilor individuale ale cetăţenilor europeni, asupra mediului şi a aplicării legislaţiei comunitare, pe baza petiţiilor primite (
<P>
- Înainte de votare
<SPEAKER ID="072" NAME="Michael Cashman" AFFILIATION="PSE">
Domnule preşedinte, aş dori să informez Parlamentul European că, din principiu, doresc să-mi retrag numele de pe propunerea alternativă de rezoluţie a Grupului Socialist privind raportul Auken. Mai mult decât atât, după cinci ani în care am lucrat la această chestiune, doresc să-i informez pe domnii deputaţi că voi vota împotriva ambelor propuneri alternative de rezoluţie şi în favoarea raportului Auken.
<P>
(Aplauze)
<SPEAKER ID="073" NAME="Margrete Auken" LANGUAGE="DA">
Domnule preşedinte, doamnelor şi domnilor, dragi cetăţeni ai UE, acest raport este rezultatul unei munci asidue în cadrul Comisiei pentru petiţii, în care au fost implicaţi deputaţi din toate grupurile politice. Aş dori să le mulţumesc atât preşedintelui, cât şi raportorilor alternativi, pentru munca extraordinară pe care au depus-o. În calitate de raportoare pentru avizul comisiei, m-am dedicat în totalitate acestei chestiuni. Bineînţeles că aceasta a avut un efect puternic asupra vieţilor a zeci de mii de cetăţeni ai UE care locuiesc în Spania şi că a afectat atât zona rurală a Spaniei, cât şi economia acesteia. Raportul a fost acum aprobat de către comisie, după ce a fost adoptat cu o majoritate de două treimi. Este un text cuprinzător, care face diferenţa dintre multiplele aspecte ale procesului de urbanizare din Spania.
<P>
Există problema drepturilor fundamentale ale cetăţenilor europeni, care includ dreptul la proprietatea dobândită în mod legal. Parlamentul European s-a angajat deja să respecte aceste drepturi, iar toate statele membre sunt obligate să le respecte. Există problema impactului dezastruos al urbanizării extinse asupra mediului, mai ales în regiunile de coastă sau în insulele spaniole, dar şi în alte zone, de exemplu în jurul Madridului. Există problema reaplicării Legii spaniole privind zonele de coastă, din 1988, care deodată poate să le refuze multor oameni dreptul de a locui în propriile case - şi care, în multe cazuri, a dus chiar la demolarea caselor acestora. Apoi mai există problema miilor de presupuse case ilegale, construite cu aprobarea municipalităţilor şi declarate ulterior ilegale, astfel încât cumpărătorul nevinovat să devină victima practicilor corupte de urbanizare. În cele din urmă, există problema lipsei securităţii juridice şi a compensării adecvate a victimelor scandalurilor referitoare la proprietate.
<P>
Nu am niciun dubiu în privinţa responsabilităţii pentru aceste încălcări extinse ale dreptului comunitar şi regret că aceste încălcări din partea autorităţilor municipale şi regionale au subminat încercările multora de a crea o dezvoltare durabilă, în care o economie sănătoasă să meargă mână în mână cu respectul pentru mediu şi pentru moştenirea culturală. Raportul merită o dezbatere corespunzătoare care să prezinte toate opţiunile. Este inacceptabil ca noile noastre reguli să împiedice acest lucru. Aceste reguli trebuie modificate cât mai curând cu putinţă, în special în cazul rapoartelor care se referă la plângeri din partea cetăţenilor europeni. Solicit respingerea celor două rezoluţii alternative. Deşi se bazează pe raportul meu, ele nu sunt imparţiale. Nu reflectă evaluările detaliate şi reale votate de către comisie.
