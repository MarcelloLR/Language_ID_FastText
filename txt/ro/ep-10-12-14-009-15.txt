<CHAPTER ID="009-15">
15. Întărirea securității chimice, biologice, radiologice și nucleare în Uniunea Europeană - un plan de acțiune al UE în domeniul CBRN (
<SPEAKER ID="137" NAME="Ana Gomes" LANGUAGE="PT">
Dle președinte, riscurile chimice, biologice, radiologice și nucleare (CBRN) sunt inerente unor eventuale atacuri teroriste, accidente industriale sau catastrofe naturale. Incidentele de acest gen, accidentale sau criminale, nu cunosc granițe și au un potențial devastator pentru viețile oamenilor, infrastructură, mediu și sănătate publică. Ele nu au loc doar în regiuni îndepărtate: să ne amintim numai de recenta catastrofă provocată de scurgerea de deșeuri toxice provenite de la o fabrică din Ungaria și de coletele cu bombă expediate din Yemen la diferite adrese din Statele Unite și Europa.
<P>
Este crucial ca Uniunea Europeană să depună toate eforturile pentru a dezvolta cooperarea necesară între capacitățile și resursele civile și militare ale statelor membre, cu scopul de a preveni, detecta și reacționa în mod eficient la atacuri sau dezastre CBRN. O astfel de cooperare necesită un mecanism european special de reacție la situații de criză, care să acționeze în cooperare cu o forță de protecție civilă europeană. De fapt, această adunare a afirmat în dese rânduri necesitatea creării acestei forțe.
<P>
Prin urmare, planul de acțiune al UE trebuie consolidat. Planul actual, aprobat de Consiliu în 2009, este fragil și, în realitate, nu a fost aplicat în toate statele membre. Este de ajuns să cedeze o verigă pentru ca întreg lanțul de intervenție să eșueze. Este vital să se confere Comisiei un rol sporit în materie de monitorizare, orientare și coordonare, iar planul trebuie aplicat urgent în toate statele membre.
<P>
Raportul propune intensificarea cooperării civile și militare, prin concertarea eforturilor destinate prevenirii, detectării, pregătirii și reacției în caz de catastrofă CBRN. UE trebuie să reunească toate statele membre pentru ca acestea să pună în funcțiune sisteme naționale integrate de aplicare a planului. În această privință, planul de acțiune în domeniul CBRN reprezintă o oportunitate de a pune în practică clauza de solidaritate consacrată în Tratatul de la Lisabona.
