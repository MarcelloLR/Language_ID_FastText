<CHAPTER ID="016">
Acordul UE-Camerun privind legislația în domeniul forestier - Acordul UE-Republica Congo privind legislația în domeniul forestier - Acordurile de parteneriat voluntar FLEGT (continuarea dezbaterii) 
<SPEAKER ID="109" NAME="Președinta">
Revenim acum la dezbatere.
<SPEAKER ID="110" NAME="Eva Joly" LANGUAGE="FR">
Dnă președintă, dle comisar, doamnelor și domnilor, aceste acorduri de parteneriat între Uniunea Europeană, Camerun și Republica Congo ar trebui, în principiu, să se dovedească a fi o veste bună pentru aceste populații, și o veste bună pentru biodiversitate. Totuși, aceasta este numai o etapă într-un proces de lungă durată pe care Parlamentul European îl va urmări îndeaproape.
<P>
Dacă dorim ca acest acord să permită introducerea unui comerț cu lemn reglementat, transparent și ecologic, de care să beneficieze populațiile locale, mai degrabă decât câteva grupuri de legalitate îndoielnică, Uniunea Europeană trebuie să se asigure că drepturile populațiilor locale și indigene sunt pe deplin respectate și că acestea din urmă participă efectiv la consultări. Acesta trebuie să contribuie la consolidarea capacităților tuturor celor implicați; trebuie să contribuie la lupta împotriva corupției și la introducerea guvernanței forestiere reale.
<P>
Acordurile nu trebuie să constituie un pretext pentru a continua jefuirea resurselor naturale ale țărilor în curs de dezvoltare. Mai degrabă, acestea trebuie să contribuie la restabilirea unui echilibru în relațiile dintre Uniunea Europeană și aceste țări.
<SPEAKER ID="111" NAME="Christofer Fjellner" LANGUAGE="SV">
Dnă președintă, aceste acorduri privind aplicarea legislației în domeniul forestier, guvernanța și schimburile comerciale (FLEGT) pe care le vom supune la vot mâine cu privire la Congo și Camerun sunt instrumente europene importante, sau arme, în lupta împotriva exploatării forestiere ilegale și, din acest motiv, le salut.
<P>
Exploatarea forestieră ilegală este o problemă uriașă, atât în ceea ce privește mediul, cât și din punct de vedere economic și social. În același timp, este important să ne amintim că rareori problema în sine, în acest caz exploatarea forestieră ilegală, creează condițiile pentru comerțul cu lemn ilegal. În schimb, acesta este un simptom și o consecință a multor alte probleme care, în multe cazuri, sunt chiar mai grave - sărăcia, lipsa de drepturi de proprietate, corupția și, în anumite cazuri, războiul.
<P>
Problemele sunt mai mari în unele dintre cele mai sărace țări ale lumii. Prin urmare, sunt foarte mulțumit de faptul că Comisia a avut în vedere acest lucru atunci când a elaborat și a negociat acordurile. Am putea spune că am furnizat comerț liber în schimbul unor eforturi ale țărilor în cauză de a elabora reforme pentru a consolida drepturile de proprietate, a combate corupția și a asigura introducerea unei legislații forestiere rezonabile.
<P>
Faptul că abordăm cauzele profunde, mai degrabă decât simptomele, este ceea ce ne oferă cel mai bun indiciu că ceea ce vom face mâine este un pas în direcția cea bună. În același timp, este important să ne reamintim, în special înainte de viitoarele negocieri cu alte țări, că în lupta noastră împotriva comerțului cu lemn ilegal, nu trebuie să împiedicăm țările sărace să exporte una dintre cele mai valoroase materii prime ale acestora. Nu trebuie să le îngreunăm utilizarea lemnului, care este un material natural fantastic. Bun nu este dușmanul lui cel mai bun.
<P>
Aș dori să vă reamintesc că țara mea, Suedia, s-a îmbogățit la un moment dat tocmai din exportul de lemn. Nu trebuie să împiedicăm țările sărace de astăzi să aibă această posibilitate. Pe măsură ce mergeți mai departe și negociați acorduri, sper că veți continua să luptați în mod specific împotriva lemnului tăiat ilegal și nu împotriva comerțului cu lemn.
<SPEAKER ID="112" NAME="George Sabin Cutaș">
în numele grupului S&D. - Comisia Europeană a început procesul încheierii unor acorduri de parteneriat voluntare cu țări care exportă lemn în Uniunea Europeană. În acest context, consider că este importantă elaborarea unei structuri de participare activă a comunităților locale, atât pentru monitorizarea punerii în aplicare a acordului, cât și pentru ameliorarea cadrului de guvernanță din sectorul forestier și, nu în ultimul rând, cu scopul de a evita, pe cât posibil, corupția.
<P>
Implicarea societății civile în procesul de elaborare a acordului cu Camerun reprezintă un semnal pozitiv în acest sens. Totodată, măsuri concrete sunt necesare pentru continuarea acestui tip de dialog în toate țările semnatare. Trebuie urmărită, de asemenea, clădirea unei industrii a lemnului durabile din punct de vedere social și de mediu, inclusiv prin reducerea despăduririi și a degradării forestiere în aceste țări. Acordurile trebuie să respecte angajamentele internaționale ale Uniunii Europene în ceea ce privește mediul și dezvoltarea durabilă.
<SPEAKER ID="113" NAME="Chris Davies">
în numele Grupului ALDE. - Dnă președintă, dezbatem acorduri de parteneriat voluntar. Acestea sunt cuvinte minunate, sunt cuvinte bune: reprezintă o Uniune Europeană care nu încearcă să-și impună voința asupra națiunilor în curs de dezvoltare, ci încearcă să dea o mână de ajutor pentru atingerea obiectivelor comune. Cu toate acestea, aspectele practice ale unui acord cu un stat de dimensiunea Congo creează tot felul de probleme descurajatoare.
<P>
Dimensiunea statului în sine este asemănătoare cu cea a Europei; guvernanța pentru o parte considerabilă din acest stat este inexistentă; nivelurile corupției sunt extraordinare - Transparency International plasează Republica Congo aproape la sfârșitul clasamentului său.
<P>
Apoi, există o serie de membri ai personalului care am desfășurat activități pentru a ne asigura că acest acord își realizează obiectivele - numai câteva persoane; profiturile exploatării forestiere ilegale sunt absolut vaste și, probabil, mai mari decât orice putem oferi cu titlu de despăgubire; iar piețele pentru lemn ilegal sunt în țări precum China, care nu pot să acorde atenția pe care noi o acordăm, și respectul care ar trebui acordat, pentru menținerea pădurilor.
<P>
Toate aceste probleme sugerează că parteneriatele voluntare, indiferent de cât sunt de bune intențiile noastre, vor întâmpina dificultăți în realizarea obiectivelor. Deci ce asigurări ne poate oferi Comisia privind faptul că se va adopta fiecare măsură posibilă pentru a se asigura că ambițiile noastre mari de aici vor fi realizate cu adevărat, și că putem avea cu toții încredere că aceste acorduri de parteneriat voluntar, așa cum le încheiem pe viitor, vor contribui la realizarea obiectivelor pe care le-am stabilit?
<SPEAKER ID="114" NAME="Anna Rosbach" LANGUAGE="DA">
Dnă președintă, pădurile Pământului sunt plămânii planetei, și trebuie să facem tot ce putem pentru a le proteja. Într-o perioadă de creștere rapidă a populației globale, care atrage după sine o necesitate în general tot mai mare de resurse, locuri de muncă ce se mută în colțuri îndepărtate ale lumii și o criză economică, cred că în UE avem nevoie de mai mult lemn european, mai degrabă decât de import de lemn exotic din țările în care este dificil să se controleze exploatarea forestieră ilegală și în care nici nu putem controla corupția.
<P>
Prin defrișarea pădurilor tropicale reducem biodiversitatea în domeniile vizate și contribuim la dispariția unei liste lungi de specii pe cale de dispariție. De asemenea, modificăm clima. Acest lucru este complet inutil, în special atunci când există alternative foarte bune. Dacă învățăm să plantăm din nou mai multă pădure în Europa și să utilizăm mai mult lemn european, aceste probleme vor dispărea. De ce ar trebui să fie mesele noastre de grădină făcute din lemn din pădurile tropicale și de ce pardoseala din parchet exotic este mai bună decât pardoselile din lemn din UE?
<P>
Totuși, acestea fiind spuse, și pentru că nu pot împiedica cetățenii din cadrul UE să utilizeze lemn exotic și tropical, este important ca aceste acorduri să fie adoptate. Este important să contribuim la asigurarea faptului că există o îmbunătățire în ceea ce privește controlul produselor din lemn și al lemnului pe care îl importăm. Trebuie să încercăm să ne protejăm împotriva corupției, ceea ce este extrem de dificil, după cum se reflectă în acorduri. Prin urmare, nu am iluzia că vom reuși să punem capăt tuturor exploatărilor forestiere ilegale nici din Camerun, nici din Congo - din păcate. Aș fi preferat ca acordurile să fie obligatorii, mai degrabă decât voluntare. Cu toate acestea, este în mod clar de preferat să avem acorduri voluntare decât deloc și, prin urmare, le susțin.
<P>
În general, cu toate acestea, sper să văd mai multe inițiative pentru protejarea pădurilor lumii, în special când vine vorba de acordurile UE cu țările din părți problematice ale lumii.
<SPEAKER ID="115" NAME="Andreas Mölzer" AFFILIATION="NI">
(DE) Dnă președintă, din punctul meu de vedere, deși acordul de parteneriat cu Camerun în domeniul forestier este într-adevăr demn de laudă și vine în timpul Anului Internațional al pădurilor, acesta este, de asemenea, și un mod foarte convenabil pentru UE să își îmbunătățească imaginea. Cu toate acestea, din păcate, am dubii într-o privință, și anume, dacă acordul valorează măcar cât hârtia pe care este scris.
<P>
La urma urmei, corupția este o temă de actualitate în Camerun. Acuzațiile aduse la adresa statului de către organizațiile de mediu susțin că, în ciuda faptului că guvernul este foarte bine conștient de crimele de mediu ale industriei forestiere, acesta împiedică monitorizarea și urmăririle penale. La urma urmei, se presupune că întreprinderile străine controlează peste 60 % din producția și prelucrarea lemnului și trei sferturi din exporturile de lemn. Acest tip de acord va avea sens numai în cazul în care se poate garanta că întreprinderile străine nu vor mai domina întreprinderile locale, care nu dețin deloc expertiză în domeniul forestier și ecologic, și dacă Camerun înfruntă corupția. În ciuda acestei preocupări sporite cu privire la distrugerea pădurilor tropicale, acest lucru nu trebuie să fie folosit ca o scuză pentru a împiedica proprietarii de pădure din Europa să își exploateze propriile păduri, pentru că gestionarea pădurilor în majoritatea statelor membre ale UE este exemplară.
<SPEAKER ID="116" NAME="Filip Kaczmarek" AFFILIATION="PPE">
(PL) Dnă președintă, în urmă cu o lună am fost în Republica Congo cu delegația Comisiei pentru dezvoltare, unde discuțiile noastre cu reprezentanții guvernului și cu experții organizațiilor neguvernamentale au cuprins, de asemenea, inițiativa FLEGT.
<P>
Industria lemnului este una foarte importantă pentru țară. După petrolul brut, aceasta este a doua sursă de venit din export. Trebuie amintit că ceea ce se întâmplă cu veniturile din petrol brut și modul în care acesta este folosit nu este complet transparent sau clar pentru noi, sau, cel puțin, informațiile sunt transmise cu o întârziere prelungită. În același timp, Guvernul Republicii Congo își exprimă îngrijorarea cu privire la viitorul zonelor sale forestiere și planifică o campanie de împădurire de mare amploare. Desigur, încă nu știm dacă acest program de împădurire va avea succes, dar trebuie, cu siguranță, să urăm Guvernului Congo toate cele bune în eforturile sale. Acesta este motivul pentru care este atât de important să se consolideze comerțul legal cu lemn. Este la fel de important ca FLEGT să funcționeze în țările vecine, pentru că altfel, ca urmare a contrabandei, de exemplu, acordul se poate dovedi a fi ineficient în practică.
<P>
Nici nu știm încă dacă standardele pe care le promovăm în comerțul legal cu lemn vor intra în vigoare și vor funcționa la nivel global - unii vorbitori au atras deja atenția asupra acestei probleme. Într-un fel sau altul, trebuie să încercăm să asigurăm eficiența sistemului. Trebuie să contribuim, de asemenea, în a pune presiune asupra altor importatori, din afara Europei, pentru a asigura eliminarea treptată a comerțului ilegal cu lemn.
<P>
Inițiativa FLEGT este importantă, atât pentru reducerea sărăciei, cât și pentru protecția mediului - pentru controlarea fenomenului de defrișare și pentru dezvoltarea unei economii diversificate în multe țări. În cazul Republicii Congo, aceasta merge mână în mână cu o altă necesitate, și anume necesitatea de a dezvolta agricultura și de a reduce importurile de alimente. Mulțumită FLEGT, comerțul internațional cu lemn poate deveni mai echitabil, mai durabil și mai ecologic. Sperăm că așa va fi.
<SPEAKER ID="117" NAME="Kriton Arsenis" AFFILIATION="S&amp;D">
(EL) Dnă președintă, dle comisar, vă felicit pentru finalizarea, din toate punctele de vedere, a negocierilor cu privire la aceste două acorduri. Cu toate acestea, aș dori să-mi exprim îngrijorarea față de faptul că negocierile FLEGT cu Indonezia și Malaezia se află într-un impas.
<P>
Dle comisar, Comisia are un instrument important în mâinile sale: regulamentul privind lemnul. Acest regulament scutește țările cu care a fost încheiat un acord FLEGT de la domeniul de aplicare al regulamentului. Este un instrument important pentru a da un nou impuls negocierilor. Este cu adevărat necesar să încheiem acorduri FLEGT cu toate țările care dețin păduri tropicale importante, fie din Asia, fie din America Latină, precum și cu marii furnizori de lemn, cum ar fi Vietnam, Cambodgia, Laos, China și numeroase alte țări.
<P>
Aceste țări adoptă propria cale pentru a progresa; acestea adoptă proceduri proprii pentru modernizarea și monitorizarea exploatării forestiere legale. Întrebarea este: facem ceea ce trebuie să facem? Cele 27 de state membre iau decizii care reglementează importurile de lemn din țările FLEGT?
<P>
În cele din urmă, o serie de acte delegate este necesară pentru reglementarea lemnului. Avem doi ani până la aplicarea în întregime a regulamentului. Comisia trebuie să accelereze procedurile, să emită acte delegate, astfel încât țările să cunoască detaliile și ce trebuie să facă pentru a se adapta.
<SPEAKER ID="118" NAME="Seán Kelly" AFFILIATION="PPE">
(GA) Dnă președintă, fără îndoială, aceasta este o chestiune mult mai importantă decât publicitatea pe care o va primi.
<P>
Unul dintre marile scandaluri ale secolului XX a fost tăierea continuă și sistematică a pădurilor, mai ales în lumea a treia, nu de către persoane care nu au știut ce altceva să facă și care nu pot fi acuzate, ci de către întreprinderile mari și lacome și guvernele corupte. Acesta este motivul pentru care prezentul acord este binevenit din toată inima și sper că va fi pus în aplicare, deoarece, dacă nu va fi, nu va merita hârtia pe care este scris.
<P>
Pe plan global, trebuie, de asemenea, să ne asigurăm că și nici politici ale Uniunii Europene nu contribuie la defrișarea continuă. Mă refer la acordul propus privind Mercosur, despre care mulți oameni consideră că va încuraja agricultorii să taie pădurile în acele țări, astfel încât să poată exporta produse agricole în Europa.
<P>
Deci trebuie să fim vigilenți.
<P>
(GA) Vă mulțumesc.
<SPEAKER ID="121" NAME="João Ferreira" AFFILIATION="GUE/NGL">
(PT) Dnă președintă, exploatarea forestieră ilegală în țările din Africa Centrală, cum ar fi Camerun și Congo, constituie o amenințare pentru integritatea resurselor de care comunitățile locale și populațiile indigene depind cu privire la existența și modul lor de viață. Într-adevăr, reprezintă o amenințare pentru un ecosistem care adăpostește o biodiversitate enormă și care joacă un rol foarte important în reglarea ciclurilor biogeochimice.
<P>
Având în vedere distrugerea în stadiu avansat a pădurii tropicale în această regiune - și să nu uităm că aceasta este alimentată de cererea operatorilor și a importatorilor din țările industrializate, în special țările din Uniunea Europeană - soluția nu poate fi în niciun caz de a legaliza ceea ce este ilegal astăzi, și anume, exploatarea nesustenabilă a pădurilor tropicale, care nu ar reprezenta altceva decât o justificare a furtului de terenuri de la comunitățile locale și ocuparea unor zone vaste de păduri tropicale de către întreprinderi din industria lemnului, astfel cum s-a întâmplat.
<P>
Politicile de cooperare pentru dezvoltare și de ajutor ale Uniunii Europene au un rol foarte important de jucat aici, în susținerea diversificării economiei acestor țări și inversarea completă a unui model bazat foarte mult pe extracția și exportul unui număr mic de materii prime în țările industrializate.
<SPEAKER ID="122" NAME="Paul Rübig" AFFILIATION="PPE">
(DE) Dnă președintă, cred că subiectul lemnului ne va preocupa într-o măsură și mai mare pe viitor. Pentru acest acord, prin urmare, este important să oferim sprijin adecvat în domeniul cercetării și, mai presus de toate, în termeni de educație și formare profesională, să ne asigurăm că întreprinderile mici și mijlocii din Camerun și Congo au posibilitatea de a se dezvolta în continuare în ceea ce privește cunoștințele lor de mediu în acest domeniu. Prin urmare, sunt foarte mulțumit că această dezbatere are loc. Este important pentru noi toți, de asemenea, ca cererea de lemn să fie îndeplinită pe viitor.
<SPEAKER ID="123" NAME="Franz Obermayr" AFFILIATION="NI">
(DE) Dnă președintă, 40 % din suprafața Camerunului este acoperită de pădure. Cu toate acestea, trebuie să spunem că, deși Camerun este cel mai mare exportator de lemn tropical din Africa, pădurile nu sunt defrișate într-o atât de mare măsură în nicio altă țară.
<P>
Experții estimează că, în 10 - 15 ani, speciile de copaci importante din punct de vedere ecologic din bazinul Congo vor dispărea dacă exploatarea forestieră continuă în acest ritm. Ce putem face în legătură cu asta? Ceea ce este important pentru protecția pădurilor tropicale din Camerun este, mai presus de toate, ca fenomenul corupției să fie combătut, atât la nivel de funcționari cât și, de asemenea, în cazurile în care sunt implicați arendașii privați, ca urmăririle penale eficiente să fie efectuate în continuare și, desigur, ca silvicultura durabilă să fie practicată. Acolo unde sunt tăiați mulți copaci trebuie să existe, de asemenea, o regenerare. Un aspect foarte important îl constituie formarea mai bună în domeniul exploatării forestiere, pentru a evita deteriorarea prematură în timpul defrișărilor.
<P>
Mai presus de toate, întreprinderile europene trebuie să își asume o parte din responsabilitate, întrucât aproximativ 80 % din recoltă este livrată în Europa. UE trebuie să acționeze, de asemenea, în consecință în această privință, prin adoptarea unor măsuri directe și decisive. Un acord voluntar este bine-venit și optim, dar, în acest context, nu ne va conduce nicăieri. Trebui să determinăm întreprinderile să își asume răspunderea.
<SPEAKER ID="124" NAME="Andris Piebalgs">
membru al Comisiei. - Dnă președintă, dezbaterea cu siguranță a mers dincolo de sfera de aplicare a acestui acord de parteneriat voluntar. Nu numai comerțul afectează pădurile: pădurea este o resursă de energie pentru aceste țări, iar creșterea populației are, de asemenea, un impact asupra pădurii.
<P>
Așadar, aș dori să subliniez din nou că acesta este un prim pas în abordarea unei singure zone de interes. Știu că nu este o soluție, dar abordarea problemelor trebuie să înceapă undeva.
<P>
De asemenea, nu aș dori să vă descurajez cu privire la nivelul de implicare a țărilor în cauză. Știu că uneori negocierile cu aceste țări nu sunt simple, dar acestea sunt țări cu o istorie dificilă. Acestea au obținut independența acum 50 de ani, și nu exact în aceleași condiții în care unele dintre țările noastre au obținut independența, așadar lucrurile necesită timp. Este nevoie de timp pentru a stabili instituțiile de stat capabile să combată corupția sau să stabilească gestionarea resurselor, iar acestea sunt pe calea cea bună. În Africa, în special, acestea înregistrează creștere economică chiar și în vremuri de criză, iar acest lucru înseamnă că devin mai puternice și că situația lor se îmbunătățește.
<P>
Am realizat că acest lucru este doar un indicator, dar, în general, au existat vești încurajatoare, iar singurul mod de a îmbunătăți procesul este de a conlucra. Aici aducem în discuție gestionarea durabilă a pădurilor: vorbim despre Congo-Brazzaville (Republica Congo) și Camerun astăzi, dar lucrăm, de asemenea, și cu Republica Democratică Congo și cu Indonezia. Suntem încă în negocieri, dar avem speranțe mari la o concluzie pozitivă.
<P>
Așadar, aș spune că aici riscurile sunt minime. Angajamentul este punctul de plecare și privesc acest proces ca pe unul pozitiv.
<P>
Ar trebui, de asemenea, să luăm în considerare angajamentul global de combatere a schimbărilor climatice. Cancún a dat asigurări că alte părți ale lumii iau de asemenea în serios lucrurile în această privință. Nu suntem singurii care ar vrea ca lumea să fie echitabilă și durabilă, iar alte părți ale lumii vor învăța de la noi.
<P>
Să luăm, de exemplu, eficiența energetică. Am fost primii care au adoptat măsuri în acest sens, și alte părți ale lumii ne-au urmat. Același lucru se aplică utilizării eficiente a resurselor. Daca putem folosi mai puțin lemn, atunci alte părți ale lumii vor învăța cu siguranță din exemplul nostru. Cred că există o mulțime de moduri în care putem conduce.
<P>
Nu în ultimul rând, aș dori, din nou, să garantez că Comisia va efectua monitorizarea, nu numai cu ajutorul personalul meu, dar, de asemenea, și prin intermediul delegațiilor UE și al delegațiilor statelor membre pe care le avem. Acesta este unul dintre procesele în care punem în comun eforturile noastre cu statele membre. Comisia nu funcționează pur și simplu singură și, în multe privințe, experiența statelor membre a fost esențială în încheierea acestui acord de parteneriat voluntar.
<P>
Aș dori să solicit acestei Camere într-adevăr foarte mult să se ocupe de acest proces, deoarece consider că este un proces sănătos, care merge în direcția corectă dar care, în același timp, nu oferă răspunsuri cu privire la toate problemele pe care le-ați menționat astăzi.
<SPEAKER ID="125" NAME="Yannick Jadot" LANGUAGE="FR">
Dnă președintă, dle comisar, încă o dată, aș dori să mulțumesc membrilor care au luat cuvântul. Cred că am vorbit aproape toți în aceleași condiții: am menționat acest punct esențial despre acordurile de parteneriat voluntar, care asigură legătura între dezvoltare, mediu și consolidarea societății civile.
<P>
Cred că, în cazul în care există un instrument pe care îl putem folosi astăzi pentru a introduce dezvoltarea durabilă în aceste țări, în special în țările africane, acesta este, fără îndoială, consolidarea societății civile. Atâta timp cât singura expresie sau expresia principală a democrației în aceste țări este votul pentru alegerea președintelui, atunci, după cum am văzut - după cum ne reamintește, din nefericire, istoria Côte d'Ivoire - nu vom înregistra progrese suficiente.
<P>
Prin urmare, consolidarea societății civile - faptul că aceasta joacă un rol constant în punerea în aplicare a acestor acorduri, în monitorizarea exploatării forestiere, în discuția cu privire la condițiile acestei exploatări și în repartizarea veniturilor legate de această exploatare forestieră - este esențială.
<P>
Tot prin această consolidare a societății civile vom răspunde cel mai bine la argumentul pe care îl auzim adesea în ceea ce privește China: "De ce ar trebui să îndeplinim criteriile pentru o cooperare strânsă cu Europa - criterii sociale, democratice și de mediu - când China își bate joc de acestea în termeni de corupție și jefuire?” Ei bine, consolidarea societății civile este cea mai bună apărare împotriva acestui sistem pe care China, în special, încearcă să îl impună țărilor din sud.
<P>
Apoi, așa cum ați spus, dle comisar, Europa este o piață mare pentru lemn tropical, dar este, de asemenea - și acest lucru este esențial pentru toți exploatatori și pentru toate sectoarele industriei - o piață stabilă și profitabilă, iar acesta reprezintă, de asemenea, un instrument foarte important în aceste țări.
<P>
Vă mulțumim pentru dorința dvs. de a lucra cu Parlamentul European. Suntem foarte fericiți cu privire la această viitoare colaborare.
<SPEAKER ID="126" NAME="Președintă">
Dezbaterea a fost închisă.
<P>
Votul va avea loc miercuri (19 ianuarie 2011).
<P>
Declarații scrise (articolul 149 din Regulamentul de procedură)
<SPEAKER ID="127" NAME="Gaston Franco" LANGUAGE="FR">
Sunt încântat că, după cinci ani de negocieri, acordurile de parteneriat voluntar (APV) privind aplicarea legislației în domeniul forestier, guvernanța și schimburile comerciale (FLEGT) au fost încheiate cu Camerun și cu Republica Congo.
<P>
Aceste acorduri vor contribui la asigurarea bunei guvernanțe forestiere prin acordarea de licențe FLEGT pentru produse din lemn din aceste țări, garantând astfel exploatarea și gestionarea durabilă a pădurilor lor.
<P>
Este esențială existența unui sistem prin care să se monitorizeze circulația lemnului și a produselor derivate de la dreptul de recoltare până la export. 20-30 % din producția de lemn industrială mondială este ilegală, cum este 60 % din recoltarea care a avut loc în Africa în ultimii 10 ani.
<P>
Aceste APV vor contribui, prin urmare, la conservarea pădurilor în aceste țări, prin combaterea recoltării ilegale, care provoacă daune semnificative de mediu, economice și sociale.
<P>
Principalul avantaj al acestor APV este că se vor aplica tuturor exporturilor între UE și aceste țări, împreună cu toate celelalte țări importatoare de lemn.
<P>
Sper că acest sistem APV va fi introdus rapid în alte țări forestiere.
<SPEAKER ID="128" NAME="Daciana Octavia Sârbu" AFFILIATION="S&amp;D">
în scris. Acordurile de parteneriat voluntar FLEGT au reprezentat o bază solidă pe care să se fondeze cooperarea internațională în vederea abordării problemei despăduririi. Și continuă să își demonstreze relevanța și astăzi, în special în contextul regulamentului de anul trecut privind lemnul ilegal. Țările care aderă la astfel de sisteme voluntare pot oferi anumite asigurări cu privire la legalitate și la sustenabilitatea mediului, în legătură cu sursele de lemn ale acestora. Există beneficii clare din punctul de vedere al protecției mediului, deși ar trebui să acordăm atenție faptului că schimburile comerciale cu lemn recoltat legal nu protejează, în mod necesar, nevoile populației indigene. Dat fiind faptul că se încheie mai multe APV, este important ca efectele acestora să fie îndeaproape urmărite, iar condițiile acestora să țină seama de nevoile și de drepturile persoanelor care depind de păduri, dar care, adesea, nu își fac auzită vocea în procesul de gestionare a acestor păduri.
