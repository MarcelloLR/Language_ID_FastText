<CHAPTER ID="005">
Deșeurile de echipamente electrice și electronice (dezbatere) 
<SPEAKER ID="055" NAME="Președinta">
(Următorul punct pe ordinea de zi este raportul al domnului Florenz, în numele Comisiei pentru mediu, sănătate publică și siguranță alimentară, referitor la propunerea de directivă a Parlamentului European și a Consiliului privind deșeurile de echipamente electrice și electronice (DEEE) (reformată) - C6-0472/2008 -.
<SPEAKER ID="056" NAME="Karl-Heinz Florenz">
raportor. - (DE) Doamnă președintă, domnule Potočnik, în primul rând aș dori să le mulțumesc tuturor oamenilor din acest Parlament și din Comisie care m-au ajutat pe durata acestei etape. Procesul nu a fost chiar ușor. Cooperarea cu Comisia a fost excelentă și aș dori încă o dată să adresez mulțumiri sincere echipei mele, care a lucrat neîntrerupt la acest raport.
<P>
Problema deșeurilor electronice nu se referă la aplicarea unor standarde de mediu exagerate. Pe de o parte, este adevărat că acestea sunt standarde de mediu, dar, de cealaltă parte, acest lucru privește chestiunea protejării rezervelor noastre de materii prime din Europa. Știm cu toții că în viitorul apropiat rezervele de materii prime se vor termina. La ce ne folosesc tehnologiile avansate dacă nu mai avem materii prime?
<P>
Prin urmare, trebuie, de asemenea, să privim acest raport dintr-o perspectivă economică și atunci, din păcate, devine clar faptul că avem slăbiciuni în mai multe domenii. Țările europene au rate de colectare diferite. Țările din nord stau cel mai bune, cu o rată de 16 kg pe cap de locuitor. Cel mai rău se situează țara din care provine numele meu, în care se colectează numai 1 kg pe an. Cu rate de 16 kg și 1 kg, este important să nu rămânem tăcuți cu privire la acele țări cu rezultate bune, dar trebuie și să le mustrăm pe cele cu performanțe scăzute și intenționez să fac asta.
<P>
În sfârșit, trebuie să introducem criterii uniforme în această directivă, deoarece acestea au lipsit până acum. Fiecare țară face ce dorește și folosește definițiile proprii. Din acest motiv, nu prea este posibil să aducem în fața unei instanțe țările cu astfel de rate de colectare scăzute, deoarece acestea acționează în conformitate cu standardele proprii. Situația din Uniunea Europeană trebuie să se schimbe, deoarece trăim într-o piață internă. Uneori părem să fi uitat acest lucru.
<P>
Nu trebuie să renunțăm la beneficiile imense pe care le poate aduce Uniunea Europeană. Din acest motiv, este nevoie ca această brânză emmental care este plină de găuri să fie în sfârșit transformată în ceva care să aibă mai multă brânză și mai puține găuri. Comisia se află acum pe calea cea bună, dar din păcate a omis să efectueze verificări în ultimii ani. Mi-ar fi plăcut să văd un angajament mai mare din partea Comisiei în această privință. Cu toate acestea, asta este de domeniul trecutului și sperăm că viitorul va fi mai bun. Chiar nu este ușor atunci când statele membre acționează prin metode proprii și nici pe propria mea țară nu se poate chiar miza.
<P>
Suntem îndreptățiți să definim în mod mai clar obiectivele de colectare. Suntem îndreptățiți să stopăm exporturile ilegale. Exemplele pe care le pot da v-ar face părul măciucă. Într-un port mare dintr-o țară au fost verificate 420 de containere cu deșeuri electronice de înaltă calitate și 360 dintre acestea erau ilegale. Copiii noștri ne vor pune întrebări foarte incomode dacă până la urmă nu vom putea ține sub control această situație. O tonă de plăci de circuite conține 200 de grame de aur, în timp ce o tonă de minereu conține numai 2 grame de aur. Nu ne putem permite să continuăm în acest mod pe viitor și sper că cetățenii Europei vor deveni mai conștienți de aceste chestiuni economice.
<P>
Din acest motiv, dorim un sistem de colectare mai specializat. Mai precis, vrem să fie posibil ca aparatele de mici dimensiuni care pot fi ușor aruncate la coș să fie predate fără taxe. Putem instaura excepții pentru întreprinderile foarte mici, dar, ca regulă generală, trebuie să facilităm predarea dispozitivelor electronice, în loc să le aruncăm, deoarece avem nevoie de materiile prime valoroase. Acesta este obiectivul nostru principal.
<P>
Trebuie, de asemenea, să oprim transporturile navale ilegale și să schimbăm domeniul de aplicare a directivei. Astăzi, dacă fabricați o veioză, trebuie să o înregistrați în toate cele 27 de state membre pentru a o putea comercializa, tocmai din cauza directivei privind deșeurile. Sistemul trebuie actualizat și făcut mai atractiv. Suntem pe cale să realizăm acest lucru.
<SPEAKER ID="057" NAME="Janez Potočnik">
membru al Comisiei. - Doamnă președintă, în primul rând, aș dori să mulțumesc Parlamentului și în special raportorului, domnului Florenz, și echipei sale, raportorilor alternativi și Comisiei pentru mediu, sănătate publică și siguranță alimentară, pentru activitatea dificilă realizată.
<P>
Angajamentul lor și interesul pentru această chestiune se reflectă în amendamentele care au fost adoptate și depuse în comisie în ultimele săptămâni. Mă bucur să văd că multe amendamente susțin pe deplin obiectivele propunerilor Comisiei referitoare la directiva privind deșeurile de echipamente electronice și electrice și anume: să se profite din plin de avantajele pentru mediu ale Directivei DEEE prin stabilirea de obiective ambițioase și de obiective de recuperare care să fie realiste pentru toate statele membre; să consolideze punerea în aplicare și intrarea în vigoare prin instituirea unor norme detaliate pentru a lupta împotriva exporturilor ilegale de deșeuri UE; și să reducă semnificativ sarcinile administrative inutile pentru producătorii europeni prin cooperarea sporită în rândul autorităților naționale.
<P>
Prin consolidarea Directivei DEEE putem aduce o contribuție importantă pentru a deveni o societate bazată pe reciclare eficientă din punctul de vedere al resurselor. Vorbim despre sursa de deșeuri cu cea mai rapidă creștere din Europa și cu un potențial imens pentru reducerea dependenței noastre de materiile prime importate sau pure.
<P>
Pe baza acestui context foarte pozitiv al acordului larg dintre Parlament și Comisie, permiteți-mi să fac câteva comentarii introductive cu privire la trei chestiuni specifice.
<P>
Comisia se bucură că Parlamentul acceptă în totalitate nivelul de ambiție și data de începere pentru noul obiectiv privind colectarea. Acesta este ambițios pentru a aduce beneficii mediului nostru și pentru a spori eficiența energetică a economiei noastre și este realizabil pentru toate statele membre, ceea ce este, de asemenea, important. Comisia propune definirea obiectivului într-un alt mod prin menționarea țelului suprem în mod explicit în formulare - colectarea unei proporții din DEEE generate. Comisia poate fi de acord cu această abordare dacă se instituie o metodologie corespunzătoare pentru calcularea DEEE generate. Comisia este dispusă să contribuie la găsirea acestei metodologii, după cum a propus comisia.
<P>
În ceea ce privește domeniul de aplicare a directivei, s-a propus abolirea legăturii dintre derogările de la Directiva DEEE. Acest lucru este acceptabil pentru Comisie, deoarece obiectivul principal din propunerea Comisiei în acest domeniu a fost de a clarifica, și nu de a modifica domeniul de aplicare a Directivei DEEE.
<P>
În sfârșit, în ceea ce privește modelele fotovoltaice, care sunt o chestiune specifică în cadrul domeniului de aplicare a directivei, Comisia propune excluderea acestora în mod special din domeniul directivei, ceea ce, după cum știți, este în conformitate cu propunerea comisiei și cu directiva actuală. Cu toate acestea, suntem conștienți de numărul tot mai mare de preocupări referitoare la potențialul impact asupra mediului al panourilor solare, în special atunci când ajung deșeuri. Un acord voluntar prezentat recent de către industria panourilor solare eșuează în mod clar în a îndeplini criteriile pentru astfel de acorduri.
<P>
Foarte curând va fi publicată o evaluare a acordului realizată de către serviciile Comisiei. Este clar că trebuie să evaluăm în mod corespunzător riscurile pentru mediu și oportunitățile de eliminare a panourilor solare înainte de a lua în considerare includerea acestora în domeniul de aplicare a directivei DEEE.
<P>
În încheiere, după cum știți, noua Directivă DEEE a fost propusă în cadrul procedurii de reformare, care combină recalificarea textelor existente cu elemente noi sau modificate desemnate. Credem în continuare că, atunci când se utilizează procedura de reformare, ar trebui în principiu să respectăm regulamentul de procedură adoptat. Doar acele elemente sunt cu adevărat evaluate din punctul de vedere al impactului. Cu toate acestea, înțelegem intențiile și suntem de acord cu direcția anumitor amendamente depuse de comisie.
<P>
Acum sunt curios să ascult dezbaterea dvs. referitoare la propunere și la amendamentele propuse și voi face alte comentarii, în numele Comisiei, în observațiile mele finale.
<SPEAKER ID="058" NAME="Richard Seeber" LANGUAGE="DE">
Doamnă președintă, în primul rând aș dori să-i mulțumesc domnului Florenz pentru abordarea foarte pragmatică a acestui subiect și pentru efortul său. Aș dori să încep cu o întrebare pentru domnul Potočnik. Spuneți că trebuie să discutăm cu statele membre în funcție de capacitatea acestora de a colecta deșeuri. Este adevărat că motto-ul Uniunii Europene este "Unită în diversitate”, dar chiar este corect ca un stat membru să colecteze 16 kg de deșeuri pe cap de locuitor, iar altul numai 1 kg? Nu este aceasta o interpretare greșită a diversității?
<P>
Vă solicit să adoptați o abordare mai strictă față de statele membre în ceea ce privește deșeurile. Aici în Parlament, noi suntem ocupați să adoptăm regulamente, în timp ce statele membre fac ce vor. Acest lucru nu trebuie să se întâmple pe viitor. Aș dori să vă reamintesc interviul pe care l-ați dat în timpul crizei deșeurilor din Napoli. Italia a fost atunci condamnată și încă nu s-a depus un plan adecvat. Trebuie să fiți mai stricți. Este sarcina Comisiei, în calitatea sa de gardian al tratatelor, de a reaminti acelor state membre care rămân în urmă care le sunt obligațiile.
<P>
În acest domeniu avem o piață în creștere rapidă și viitorul Europei va depinde de modul în care gestionăm această problemă a deșeurilor. Avem nevoie ca statele membre să pună în aplicare în mod corespunzător regulamentele. Dacă acestea sunt prea blânde în această privință, nu vom putea înregistra progrese.
<P>
Aș fi vrut să vă solicit să stabiliți obiective realiste, în special cu privire la întreprinderile cele mai mici, și să includeți consumatorii. Este clar că toată lumea trebuie să își asume partea de responsabilitate. Cu toate acestea, trebuie să le reamintim celor responsabili, și când este vorba despre punere în aplicare, aceștia sunt statele membre, care le sunt responsabilitățile.
<SPEAKER ID="059" NAME="Kathleen Van Brempt">
în numele Grupului S&D. - (NL) Doamnă președintă, în ajunul summitului pentru energie și într-un moment în care Comisia și Parlamentul pun accentul în mod deosebit pe eficiența energetică și pe buna gestionare a materiilor noastre prime, acesta este genul de directivă care ar trebui efectiv să transpună acele idei bune în practică. Aceasta este ambiția Parlamentului și am lucrat la amendamentele noastre ținând cont de acest lucru. Discutăm despre un munte de deșeuri tot mai mare, dar nu numai despre deșeuri. Fiecare dintre aceste produse electronice conține câteva materiale pe care trebuie să le reciclăm urgent și să le refolosim.
<P>
Este foarte clar că prima directivă nu a realizat acest obiectiv. Dacă ținem seama de faptul că numai unul din trei produse este reciclat sau reutilizat și că nici măcar nu știm unde se poate găsi unul din două astfel de produse, atunci trebuie să stabilim obiective de colectare mai ridicate și obiective mai bune în materie de reciclare. Mai presus de toate, ar trebui să ne asigurăm că oprim exportarea acestor produse în restul lumii. Ceea ce dorim, de fapt, este ca aceste produse să rămână aici, iar noi să păstrăm materiile prime. În plus, avem preocupări etice și ecologice importante cu privire la modul în care sunt tratate aceste produse în țările în curs de dezvoltare, în special.
<P>
Cu alte cuvinte, Parlamentul dorește obiective clare și foarte specifice. Aș dori să le mulțumesc în mod explicit colegilor mei deputați, raportorilor alternativi și, desigur, domnului Florenz, raportorul, pentru cooperarea lor excelentă, datorită căreia am putut prezenta un text coerent. Suntem un Parlament care va fi ferm pe poziție în cadrul negocierilor cu Consiliul. Avertizăm Consiliul că dorim cu adevărat să transpunem aceste idei în practică.
<P>
Pentru Grupul Alianței Progresiste a Socialiștilor și Democraților din Parlamentul European, este extrem de important să punem un accent suplimentar pe exportul ilegal și să ne implicăm și în ceea ce privește DEEE-urile de mici dimensiuni. Acest lucru este extrem de important. Nimeni nu mai aruncă frigidere mari la marginea drumului, dar aparatele mici încă nu sunt eliminate în mod corespunzător.
<P>
Domnule comisar, am ascultat cu mare atenție cele spuse de dumneavoastră cu privire la panourile fotovoltaice. Știți că grupul meu a luptat mult și cu putere împotriva acordării unei exceptări pentru acestea. Nu am discutat despre panouri fotovoltaice aici, dar voi ține minte promisiunea dvs. Ați spus că veți efectua o evaluare și că această evaluare va face parte din dezbaterea cu Consiliul referitoare la includerea sau nu a panourilor fotovoltaice. Oricum, le solicit din toată inima colegilor mei deputați să susțină textul ambițios pe care îl avem astăzi în fața noastră.
<SPEAKER ID="061" NAME="Vladko Todorov Panayotov">
în numele Grupului ALDE. - (BG) Doamnă președintă, Europa plătește peste 130 de miliarde EUR anual pentru a importa metale strategice pentru susținerea industriei. Această cheltuială poate fi redusă semnificativ cu textul îmbunătățit al directivei europene privind deșeurile de echipamente electrice și electronice pe care am adoptat-o în vară cu o mare majoritate în Comisia pentru mediu, sănătate publică și siguranță alimentară.
<P>
Iată de ce trebuie să felicit raportorul, domnul Karl-Heinz Florenz, și ceilalți raportori pentru munca excepțional de abilă și responsabilă pe care au desfășurat-o. Textul de compromis, care vă va fi prezentat astăzi pentru votare, marchează un pas înainte important în gestionarea deșeurilor de echipamente electrice și electronice din Europa. Mai mult, datorită obiectivului nou, mai ambițios, și sistemului îmbunătățit de colectare a deșeurilor cu o responsabilitate evidențiată în mod clar, Europa își poate rezolva și problema importantă și strategică, aș spune. Asta deoarece mare parte din deșeurile de echipamente electronice și electrice din Europa conțin metale prețioase precum aur, platină, paladiu, cupru, nichel și altele, care pot fi extrase și reutilizate de multe ori la rând. Pentru a da numai un exemplu, conform informațiilor Eurostat, în 2006, țările din Uniunea Europeană au aruncat aproape 307 milioane de tone de deșeuri și echipamente reciclabile.
<P>
Raportul marchează un progres semnificativ nu numai în ceea ce privește obiectivul ridicat de colectare a deșeurilor, ci și în ceea ce privește o mai bună protecție a mediului. Din acest motiv, îi invit pe toți colegii mei deputați să sprijine raportul în totalitate.
<SPEAKER ID="062" NAME="Michail Tremopoulos" LANGUAGE="EL">
Doamnă președintă, doamnelor și domnilor, încercăm prin acest demers să rezolvăm problema creșterii în spirală a deșeurilor de echipamente electrice și electronice care se estimează că va ajunge la 12,3 milioane de tone până în 2020. Revizuirea directivei este o ocazie excelentă de a pune capăt scurgerilor de substanțe periculoase din cauza absenței punctelor de colectare oficiale, a gestionării iraționale și a expedierilor ilegale.
<P>
Problemele fundamentale pe care trebuie să le abordăm sunt: în primul rând, faptul că, deși 65 % din deșeurile de echipamente electrice și electronice de pe piață sunt colectate separat, mai puțin de jumătate sunt tratate și declarate, iar restul ajung în mediu sau sunt exportate în țări terțe. În al doilea rând, ratele de colectare actuale de patru kilograme de persoană pe an pentru deșeurile generate de gospodării nu reflectă consumul din anumite state membre și duce astfel la obiective foarte scăzute în anumite țări și la obiective excesiv de ambițioase în altele. În al treilea rând, există proceduri diferite pentru înregistrarea producțiilor din diferite state membre și, în sfârșit, angajamentele nu sunt aplicate.
<P>
Iată ce am făcut: în primul rând, am extins domeniul de aplicare a directivei la toate deșeurile, cu doar câteva excepții. În al doilea rând, am crescut obiectivele de colectare pentru aceste deșeuri la 85 % până în 2016. În al treilea rând, am stabilit un obiectiv separat de 5 % pentru reutilizarea dispozitivelor electronice și electrice complete. În al patrulea rând, statele membre trebuie să asigure resurse adecvate pentru colectarea deșeurilor de la gospodării. În al cincilea rând, comercianții cu amănuntul ar trebui nu numai să ia înapoi acest deșeu la cumpărarea unui nou produs; aceștia ar trebui să colecteze și deșeurile de dimensiuni foarte mici.
<P>
Nu este necesar ca producătorul să provină din țara în care dorește să se înmatriculeze și, în sfârșit, dorim o monitorizare strictă a expedierilor. Mai presus de toate totuși, este necesar să încurajăm producția de aparate cu o durată de viață lungă.
<SPEAKER ID="063" NAME="Julie Girling">
în numele Grupului ECR. - Doamnă președintă, aș dori și eu să le mulțumesc tuturor raportorilor alternativi și raportorului pentru munca depusă referitor la acest subiect. Obiectivele directivei sunt clare, iar grupul meu este bucuros în principiu să le susțină. DEEE constituie sursa de deșeuri cu cea mai rapidă creștere din Europa și trebuie pur și simplu să avem o directivă corespunzătoare pentru a remedia acest lucru.
<P>
Există desigur multe detalii care încă trebuie tratate aici. În primul rând, doresc să menționez costurile. Reciclarea, reutilizarea și eliminarea finală nu sunt ieftine și nu sunt gratuite. Principiul "producătorul plătește” este extrem de important. Nu trebuie să impunem un sistem care să ridice costurile pentru contribuabilul obișnuit, mai ales în această perioadă de consolidare fiscală.
<P>
În al doilea rând, doresc să accentuez nevoia de a menține flexibilitatea pentru statele membre. Da, sunt perfect de acord: să stabilim obiective provocatoare, dar să nu confundăm obiectivele cu conformitatea. Să nu fim excesiv de stricți în orientarea statelor membre în acea direcție.
<P>
La fel ca doamna Van Brempt, și eu doresc să menționez nevoile în ceea ce privește DEEE de mici dimensiuni. Acesta este un domeniu care a fost din păcate neglijat. Cred că obiectivele ambițioase propuse vor asigura colectarea unui procentaj mai ridicat de DEEE de mici dimensiuni pe viitor. Aștept cu nerăbdare acest lucru.
<SPEAKER ID="064" NAME="Sabine Wils">
în numele Grupului GUE/NGL. - (DE) Doamnă președintă, cantitatea de deșeuri de echipamente crește în mod dramatic. În fiecare an în UE se produc milioane de tone de deșeuri electrice și electronice, iar acest lucru reprezintă un adevărat pericol pentru oameni și mediu.
<P>
Mă bucur că raportul domnului Florenz recunoaște această problemă și că am putut introduce unele îmbunătățiri satisfăcătoare în Comisia pentru mediu, sănătate publică și siguranță alimentară, care au beneficiat de susținerea tuturor grupurilor. Reglementările mai stricte privind exportul de deșeuri electrice și electronice sunt importante. Sper că dvs., doamnelor și domnilor, veți susține această reglementare care, mai presus de toate, va ajuta la protejarea oamenilor din țările afectate.
<P>
Cu toate acestea, tot nu sunt de acord cu excluderea din directivă a modulelor solare. Sunt foarte critică la adresa colectării voluntare a produselor de către producători. Câțiva fabricanți folosesc cadmiu, care este o substanță toxică, în modulele lor solare. Faptul că modulele sunt adesea înlăturate de către entuziaștii care vor să facă ei înșiși asta prezintă un risc suplimentar.
<P>
Nanomaterialele pot fi, de asemenea, periculoase pentru oameni și mediu în timpul procesului de reciclare. Unele nanomateriale sunt însoțite de instrucțiuni clare care precizează că sunt dăunătoare pentru sănătate. Prin urmare, solicit Comisiei să supună nanomaterialele unei analize detaliate. Dacă nu este posibil să se demonstreze în mod concludent că aceste produse nu sunt periculoase, atunci acestea ar trebui să fie interzise pe piață. Din acest motiv, am depus două amendamente împreună cu Grupul Verzilor/Alianța Liberă Europeană și aș dori să vă invit să le susțineți. Acestea sunt amendamentele 101 și 102.
<SPEAKER ID="065" NAME="Oreste Rossi" LANGUAGE="IT">
Doamnă președintă, doamnelor și domnilor, măsura în curs de examinare conține câteva chestiuni critice care pot fi rezolvate numai dacă sunt discutate din nou în a doua lectură.
<P>
Pe lângă normele inacceptabile în detrimentul distribuitorilor și, mai jos, în lanțul de aprovizionare, al consumatorilor, care vor fi obligați să recupereze echipamentele vechi și să decidă dacă acestea pot fi refolosite, rata de colectare este mărită de la un procent de 65 %, deja irealist, direct la 85 %. Întrucât gestionarea deșeurilor este responsabilitatea statelor membre, cum putem forța producătorii și distribuitorii să recupereze 85 %? Dacă consumatorii elimină ei înșiși echipamentele prin donare sau revânzare, cum pot fi trase la răspundere alte persoane pentru recuperarea acestora?
<P>
Textul prevede și obligația de a recupera 5 % din deșeuri pentru reutilizare. Asta înseamnă să contravină mediului și siguranței consumatorului, deoarece echipamentele vechi, cu un consum ridicat de energie și potențial periculoase, vor fi puse înapoi pe piață. Dacă textul rămâne cel adoptat în comisie și nu cel cu amendamentele incluse, vom vota împotrivă.
<SPEAKER ID="066" NAME="Bogusław Sonik" AFFILIATION="PPE">
(PL) Doamnă președintă, deșeurile de echipamente electrice și electronice reprezintă sursa de deșeuri cu cea mai rapidă creștere din Uniunea Europeană. Aceasta este o problemă care există la multe niveluri, deoarece, pe de o parte, vizează protecția mediului și a sănătății omului și, pe de altă parte, vorbește despre gestionarea eficientă a resurselor și a materialelor naturale.
<P>
Revizuirea directivei privind echipamentele electrice și electronice ar trebui să ia în considerare obiectivele care nu sunt numai ambițioase, ci care sunt și mai realiste din punctul de vedere al statelor membre noi. În statele membre noi, echipamentele electronice precum calculatoarele, televizoarele și frigiderele se schimbă mult mai rar și aceste aparate sunt folosite pentru o perioadă mult mai lungă decât în alte țări.
<P>
Amendamentele depuse de către raportor reprezintă un pas către rezolvarea problemei metodologiei disproporționate și a tratamentului nefavorabil al statelor membre noi ale Uniunii Europene. Un astfel de sistem necesită luarea în considerare a variațiilor pieței și a diferențelor de gândire dintre statele membre.
<P>
Consider totuși că noile reglementări din acest domeniu ar trebui să accentueze mai mult inspecția eficientă a colectărilor și punerea în aplicare a legislației. În multe țări au loc numeroase nereguli precum crearea unei documentații fictive privind colectările de deșeuri de exemplu, o practică numită comercializare de facturi. Există o situație comună în care documentația falsă este generată pentru a certifica colectarea și procesarea echipamentelor, pentru a supraestima greutatea echipamentului procesat sau pentru a emite certificate privind colectarea unui echipament, altul decât în realitate. În plus, monitorizarea și inspecția necorespunzătoare înseamnă că în multe țări funcționează o piață gri în care echipamentul colectat este dezmembrat în alte locuri decât în instalațiile de tratare. Este necesar să dăm dovadă de hotărâre în prevenirea acestor situații și să nu permitem dezvoltarea de practici similare.
<SPEAKER ID="067" NAME="Linda McAvan" AFFILIATION="S&amp;D">
Doamnă președintă, aș dori să atrag atenția domnului comisar că, acolo unde trăiesc, dacă vreau să reciclez unul dintre bunurile mele electrice, trebuie să îl duc personal la un sit al consiliului local. Există patru sau cinci în orașul meu și sunt deschise numai la anumite ore.
<P>
Dacă vreau să reciclez carton, hârtii, plastic sau sticlă, acestea sunt colectate din fața trotuarului, de acasă. Dacă vreau să reciclez baterii, pot să duc bateriile vechi la orice comerciant. Dacă dorim să dorim ca obiectivele privind deșeurile de bunuri electrice să devină mai ambițioase, trebuie să colectăm mai multe asemenea deșeuri. Trebuie să facilităm pentru public eliminarea bunurilor electrice și în special a bunurilor electrice de mici dimensiuni.
<P>
Stabilirea obiectivului de patru tone de persoană a fost complet neadecvată. Acesta a fost realizat prea ușor atunci când oamenii și-au reciclat frigiderele sau bunurile electrice mari. Avem nevoie de un obiectiv mult mai ambițios pentru a conduce piața și pentru a ne asigura că se înființează întreprinderi care să poată extrage elementele utile din aceste bunuri.
<P>
Domnule comisar, săptămâna trecută ați lansat strategia privind eficiența resurselor. Prezenta directivă este o parte din aceasta. Ar trebui să fie o regulă și nu o excepție ca toate articolele de deșeuri electric să fie colectate și în mare parte reciclate. Din păcate, în Europa, astăzi acest lucru este excepția. Mâine trebuie să fie regula. Mă tem că nu vom realiza niciodată strategia dvs. pe termen lung privind eficiența energetică - abordarea problemelor semnalate de către Karl-Heinz cu privire la lipsa materiilor prime - dacă prezenta directivă nu va funcționa.
<SPEAKER ID="068" NAME="Chris Davies" AFFILIATION="ALDE">
Doamnă președintă, [cuvintele de deschidere s-au pierdut pentru că microfonul s-a închis]...o directivă reformată, dar câțiva dintre noi am lucrat la formularea inițială și aceasta este o ocazie bună de a completa câteva dintre lacune și de a pune în aplicare directiva despre care am crezut mereu că merită atenția noastră. Dar deoarece dorim să ne asigurăm că reciclăm în mod corespunzător bunurile electrice, dorim să completăm lacuna care face ca atât de multe bunuri electrice să ajungă în țările în curs de dezvoltare, fiind dezmembrate de către copii prin focuri în aer liber și în depozitele de deșeuri.
<P>
Fabricanților și producătorilor care ne scriu pentru a ne ruga să nu susținem un amendament sau altul care vizează completarea acelor lacune le-aș spune: să vină ei cu sugestii. Produsele lor sunt cele care ajung în aceste gropi de gunoi și ei trebuie să prezinte propuneri ca să se asigure că acest lucru nu se întâmplă.
<P>
Acest fapt ne oferă șansa de a rezolva niște probleme rămase nesoluționate. Companiile producătoare de imprimante au un model de afaceri bazat pe vânzarea imprimantelor relativ ieftin și blocarea clienților printr-un contract care vizează cumpărarea continuă de cartușe de imprimantă scumpe. Companiile poartă un război constant cu reproducătorii, care preiau aceste cartușe de imprimantă și le reîncarcă cu cerneală și le vând înapoi clienților la o fracțiune din preț.
<P>
Cu aproape 10 ani în urmă am aflat că producătorii de imprimante au descoperit un nou mijloc de a continua acest război, prin utilizarea electronicii pentru a împiedica reciclarea cartușelor: când sunt umplute cu cerneală, acestea nu mai funcționează. Așadar, am introdus în legislație articolul 4 destinat să asigure că nu este posibilă intrarea pe piață a produselor care nu pot fi reciclate.
<P>
Dar companiile de imprimante au găsit o cale pentru a-l ocoli. Acestea au făcut lobby pe lângă fiecare guvern și au spus că cartușele de imprimantă pot fi considerate consumabile și nu deșeuri de echipamente electrice și electronice (DEEE). Așadar avem acum o situație în care cartușele de imprimantă sunt considerate DEEE în unele state membre și în altele nu.
<P>
Avem acum ocazia de a completa această lacună, pentru a ne asigura că există o concurență mai mare pe piață și pentru a încuraja reciclarea corespunzătoare. Solicit sprijinul colegilor pentru aceste amendamente.
<SPEAKER ID="069" NAME="Oldřich Vlasák" AFFILIATION="ECR">
- (CS) Doamnă președintă, nu ne îndoim că prezenta directivă marchează un pas în direcția corectă, întrucât încearcă să modifice obiectivele de colectare cantitativă, să stabilească normele pentru transportarea transfrontalieră a echipamentelor electrice și electronice și să armonizeze etapele administrative care se aplică subiectelor obligatorii, cu scopul de a reduce birocrația.
<P>
Birocrația excesivă este motivul pentru care resping definirea produsului la nivelul UE, chiar și cu privire la posibila punere în aplicare de către statele membre a obligațiilor prevăzute. În acest caz, ar trebui să ne ghidăm după principiul "nu repara ce nu este stricat!”
<P>
În ceea ce privește domeniul de aplicare a directivei, personal, prefer un domeniu limitat, deoarece mi-e teamă că un domeniu de aplicare deschis ar include echipamentele care nu pot fi reciclate în realitate sau echipamentele cu o durată de viață lungă, supunând astfel riscului realizarea obiectivelor de colectare convenite. În acest caz, sunt de părere că ar trebui să fim nu numai ambițioși în stabilirea obiectivelor, ci, mai presus de toate, realiști și nu ar trebui să plasăm o sarcină și mai mare asupra autorităților locale.
<SPEAKER ID="070" NAME="Paul Nuttall" AFFILIATION="EFD">
Doamnă președintă, telefoanele mobile, încărcătoarele pentru telefoane, consolele de joc, camerele foto, saunele, termometrele, frigiderele, congelatoarele, prăjitoarele de pâine, fierbătoarele, cuptoarele cu microunde, fiarele de călcat, aparatele de împrospătare a aerului, ceasurile de perete, ceasurile de mână, periuțele de dinți electrice, DVD playerele, aspiratoarele, jucăriile pentru copii, jocurile video, dispozitivele medicale, televizoarele, telecomenzile, calculatoarele, încălzitoarele, uscătoarele de haine și mașinile de spălat.
<P>
Asta pentru a numi doar câteva, deoarece toate aceste aparate și multe altele vor înregistra fără îndoială o creștere a prețurilor ca urmare a prezentei directive privind deșeurile. Și când ne gândim că Uniunea Europeană este pregătită să adauge această legislație chiar într-o perioadă în care ne aflăm cufundați în recesiune și în care oamenii se luptă pentru a supraviețui!
<P>
Prin urmare, îi încurajez pe toți cei din acest Parlament să dea dovadă de compasiune față de contribuabilii care muncesc din greu și de întreprinderile mici și mijlocii și să arunce la coș această viitoare lege.
<P>
[Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură]
<SPEAKER ID="071" NAME="Chris Davies" AFFILIATION="ALDE">
Doamnă președintă, domnul Nuttal ne spune că cerința de a recicla deșeurile electrice ridică prețurile produselor.
<P>
Atunci poate acesta să ne spună și cine, dacă nu producătorul, ar trebui să plătească pentru eliminarea acelor produse? De ce este acesta atât de mult împotriva contribuabililor, a plătitorilor de rate și guvernelor din toată Europa, din țara sa și de pretutindeni, care trebuie să suporte povara eliminării acestor deșeuri, pentru care susține că nu ar trebui să plătească producătorul.
<SPEAKER ID="072" NAME="Paul Nuttall" AFFILIATION="EFD">
Doamnă președintă, și eu împărtășesc opinia domnului Davies. Se pare că avem aceste mici confruntări de fiecare dată când țin un discurs. Acesta știe la fel de bine ca mine unde va ajunge costul - până la urmă, contribuabilul va trebui să finanțeze acest lucru. Pentru moment, ne aflăm în mijlocul unei recesiuni cum nu s-a mai văzut din anii '30. Eu îi apăr pe contribuabilii muncitori.
<P>
În al doilea rând, adevărata problemă aici este că acest lucru ar trebui realizat la nivel național de către popor - de către politicieni - care răspund în fața electoratului, nu de către o Comisie care se întâlnește în secret și care nu dă socoteală nimănui. Aceasta este cheia.
<P>
[Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură]
<SPEAKER ID="073" NAME="Karl-Heinz Florenz" AFFILIATION="PPE">
(DE) Doamnă președintă, aș dori să îi spun colegului meu deputat pe nume, dar din păcate nu știu cine este, deoarece nu l-am mai întâlnit niciodată în dezbaterea privind deșeurile electronice. Poate nu vă recunosc deoarece aveți o frizură nouă. Cu toate acestea, ce aveți de gând să le răspundeți cetățenilor atunci când, peste cinci sau șase ani, se va afla că materiile noastre prime s-au terminat și au fost eliminate sau ne poluează apele? Trebuie să explicați acest lucru.
<P>
Cel de-al doilea aspect este următorul. Vă rog să citiți directiva. Nu spune nimic cu privire la finanțarea sistemului de către contribuabili. De fapt, aceasta este responsabilitatea producătorilor. Acest sistem devine acum mai strict și este extins, iar acesta este lucrul corect pe care trebui să-l facem. Aș dori să aud răspunsul dumneavoastră cu privire la aceste două aspecte.
<SPEAKER ID="074" NAME="Paul Nuttall" AFFILIATION="EFD">
Doamnă președintă, în primul rând voi repeta ceea ce tocmai am spus. Știm cu toții unde ajunge costul - acolo unde ajunge mereu. Acest lucru nu trebuie precizat neapărat în directivă, deoarece asta nu se întâmplă niciodată. Nu trebuie să li se spună niciodată oamenilor că se va institui o taxă. Nu trebuie să li se spună niciodată oamenilor că li se vor lua bani din buzunar.
<P>
În țara mea, de exemplu, ne costă până la 50 milioane de lire sterline pe zi să fim membrii acestui club. Cheia la toate acestea este - și mă întorc exact la ceea ce i-am spus domnului Davies - că deciziile ar trebui să se ia la nivelul statelor națiune de către politicienii care răspund în fața electoratului. Electoratul din țara mea, Marea Britanie, nu poate înlătura comisarii. Acest lucru este complet nedemocratic și eronat.
<SPEAKER ID="075" NAME="Catherine Soullie" AFFILIATION="PPE">
(FR) Doamnă președintă, domnule comisar, colegii mei deputați au repetat acest lucru de mai multe ori.
<P>
Într-o perioadă în care Europa se gândește la o strategie comună pentru aprovizionarea cu materii prime și soluri deosebit de rare, nu putem trece cu vederea potențialul uriaș pe care îl oferă recuperarea inteligentă a deșeurilor noastre. Consolidarea standardelor europene astfel încât să îmbunătățească funcționarea lanțului de colectare, rezolvarea problemelor referitoare la scurgerile și exporturile ilegale de DEEE și stabilirea de obiective de colectare mai ambițioase: asta ar trebui să se afle în centrul acestei legislații.
<P>
Să nu uităm cine este principalul responsabil pentru reușita sau eșecul acestei legislații: consumatorul. Emanciparea publicului este esențială dacă dorim să punem în aplicare o legislație eficientă. În acest scop, domnule Florenz, contribuția ecologică, printre alte sisteme, s-a dovedit a fi un instrument foarte important. Desigur, producătorii de echipamente electrice și electronice trebuie să se implice mai mult în sistemul de colectare și reciclare, dar nu putem absolvi cetățenii de orice responsabilitate pentru deșeurile pe care le produc. Cetățenii noștri trebuie să devină actori, și nu spectatori, în politica europeană privind mediul.
<SPEAKER ID="076" NAME="Elisabetta Gardini" AFFILIATION="PPE">
(IT) Doamnă președintă, doamnelor și domnilor, sunt de acord cu majoritatea lucrurilor pe care le-am auzit. Cred că aceasta este o directivă importantă, fundamentală, așadar vom vota, desigur, în favoarea ei. Totuși, sunt, de asemenea, convinsă că avem nevoie de mai multe detalii cu privire la anumite aspecte și sper că acest lucru va fi posibil în a doua lectură.
<P>
De exemplu, solicit Comisiei să realizeze o evaluare a impactului cu privire la domeniul deschis de aplicare a directivei deoarece, deși în teorie aceasta ar părea că respectă mai mult mediul, cred că ar putea să dea naștere unor probleme la nivel practic. Pe baza experienței cu prezenta directivă, un domeniu de aplicare închis oferă mai multă securitate și facilitează punerea în aplicare a legislației.
<P>
Există și alte aspecte, pe lângă această evaluare a impactului. Cred că trebuie să avem grijă să ușurăm sarcina pentru producători, distribuitori și comercianții cu amănuntul. Este bine ca aceștia să fie implicați și determinați să accepte responsabilitatea, dar trebuie să fim atenți să nu îi supraîncărcăm, nu în cele din urmă în ceea ce privește cerințele administrative.
<P>
Cred că instrumentele și criteriile trebuie să fie ajustate pentru a ține seama de diferitele sisteme naționale. Statele membre nu sunt numai bune sau rele. După cum am auzit și după cum am susținut deja - deși cred că și în acest domeniu trebuie să aprofundăm mai mult - în statele membre există diferite sisteme și diferite circumstanțe care trebuie să fie evaluate cu atenție astfel încât să nu existe țări care beneficiază în mod automat în timp ce altele ies în pierdere. Prin urmare, suntem în favoarea prezentei directive, dar avem nevoie de mai mult timp și de mai multe detalii.
<SPEAKER ID="077" NAME="Sirpa Pietikäinen" AFFILIATION="PPE">
(FI) Doamnă președintă, Comisia a elaborat în mod destul de îndreptățit atât o agendă privind eficiența resurselor, cât și o strategie privind materiile prime, deoarece materiile prime și utilizarea acestora devin din ce în ce mai limitate, în timp ce prețul lor crește.
<P>
Știm că o proporție regretabil de mare de deșeuri electronice și, în special, deșeuri de mici dimensiuni, precum telefoanele mobile, ajung la gropile de gunoi, nu numai în UE, ci și în țările terțe, și sunt în cele din urmă incinerate. Din acest motiv, acest instrument important este un pas bun în direcția corectă pe calea reciclării deșeurilor electronice, permițându-ne să garantăm o eficiență sporită a resurselor și întoarcerea materiilor prime la producători.
<P>
Sperăm că pe viitor vom putea progresa către un sistem de raportare mai bun, referitor la prezenta directivă, astfel încât să putem ști de fapt cât de bine diferitele state membre și diferiții parteneri pun în aplicare scopurile sale. Trebuie să oferim garanția colectării separate, care este și mai bună decât cea propusă, și să stabilim obiective mai bune și mai ambițioase pentru aceasta. Directiva reprezintă un început bun, dar sper că pe viitor vom putea transfera mai multă responsabilitate de la distribuitori la producători.
<SPEAKER ID="078" NAME="Pilar Ayuso" AFFILIATION="PPE">
(ES) Doamnă președintă, obiectivele noastre trebuie să fie ambițioase, dar trebuie conștientizat și faptul că propunerea raportorului nu este ușor de aplicat având în vedere situația care există în fiecare stat membru. Cu toate acestea, noi cei din delegația Spaniei vom susține propunerea sa în primă lectură.
<P>
Cu toate acestea, suntem în favoarea încasării separate a costului pentru reciclare și tratare. Vom vota împotriva amendamentului 52, care vizează eliminarea articolului 14 alineatul (1), și în favoarea amendamentelor 91 și 103. Credem că consumatorii au dreptul să știe cât va costa această tratare și, mai mult, că aceștia ar trebui să știe: acest lucru îi motivează să colaboreze cu legislația în sine și este, de asemenea, un lucru pozitiv pentru existența unui nivel corespunzător de transparență în lanțul comercial.
<SPEAKER ID="079" NAME="Alajos Mészáros" AFFILIATION="PPE">
(HU) Doamnă președintă, îmi cer scuze pentru ezitare. Aș dori să îi mulțumesc domnului Florenz pentru munca sa profesionistă excelentă. Deșeurile de echipamente electrice și electronice (DEEE) constituie sursa de deșeuri cu cea mai rapidă creștere din UE. Trebuie să facem tot posibilul pentru a asigura reciclarea sa corespunzătoare nu numai pentru a preveni deteriorarea mediului și a sănătății, ci și pentru a reduce pierderea de materii prime. Pe baza rezultatelor evaluărilor impactului actuale, 85 % din DEEE sunt colectate acum, dar numai 33 % din acestea sunt tratate corespunzător în conformitate cu cerințele directivei. Din păcate, expedierile ilegale de deșeuri la mare distanță din Uniunea Europeană se realizează la scară mare și din acest motiv este important ca noua directivă să poată preveni acest lucru. Deșeurile trebuie colectate separat, deoarece astfel ne putem asigura că acestea sunt reținute și trimise la reciclat în statele membre. Este regretabil că experiența de până în prezent a arătat că statele nu au interpretat în mod uniform directiva actuală și, așadar, aș dori să sugerez ca, pe viitor, nu clasificarea în diferite categorii să fie principiul de orientare, ci directiva ar trebui să acopere efectiv toate deșeurile de echipamente electrice și electronice. Consider că legislația este deosebit de importantă pentru țările care au aderat mai recent, întrucât acestea încă sunt în urmă în domeniul colectării selective a deșeurilor.
<SPEAKER ID="080" NAME="Carl Schlyter" AFFILIATION="Verts/ALE">
(SV) Doamnă președintă, trăim într-adevăr într-o societate risipitoare dacă privim acest lucru ca deșeu. Multe dintre aceste rebuturi conțin niveluri de aur și argint mai ridicate decât în minereurile dintr-o mină de aur sau de argint. Nu este vorba despre costul rezolvării acestei situații. Este o chestiune de profit pur. Acest fapt ne va reduce dependența de importul de mărfuri importante și nu vom emite metale grele sau alte substanțe toxice în mediu. Nu avem decât de câștigat dacă procesăm aceste deșeuri; nici măcar nu ar trebui să fie considerat un cost.
<P>
Cu toate acestea, este păcat că celulele solare constituie o excepție, deoarece, dacă nu le includem, vor crea un avantaj pentru celulele solare care conțin cadmiu și vor denatura concurența în cadrul industriei. Ar fi mai bine ca celulele solare să fie incluse, astfel încât acestea să fie supuse concurenței loiale, iar alternativele la cele care conțin cadmiu să intre mai devreme pe piață. Trebuie, de asemenea, să votăm în favoarea amendamentelor care conțin cerințe pentru controale sporite asupra nanodeșeurilor. În sfârșit, este important ca statele membre și Comisia să se asigure acum că normele privind exportul sunt mai stricte și că sunt respectate. Trebuie să sistăm exportul de deșeuri către țările sărace.
<SPEAKER ID="081" NAME="Alfreds Rubiks" AFFILIATION="GUE/NGL">
(LV) Doamnă președintă, mă aflu printre acele persoane care susțin pe larg adoptarea prezentului document. Susțin și abordarea care încearcă să definească un obiectiv pentru colectarea selectivă care să varieze în funcție de perioada vizată. În Letonia, colectăm actual numai 25 % din echipamentele electrice și electronice disponibile pe piață. Este prea puțin. Susțin, de asemenea, obiectivele ambițioase stabilite în regulament, dar, în același timp, mă preocupă faptul că ar putea exista diferențe mari între statele membre și, prin urmare, invit Comisia și pe toți cei vizați, inclusiv statele membre, să acorde cea mai mare atenție monitorizării punerii în aplicare a acestor documente. Desigur, în Letonia ne-am dori o proporție puțin mai mică pentru a realiza obiectivele: 45 % până în 2016 și 65 % până în 2020.
<SPEAKER ID="082" NAME="Jaroslav Paška" AFFILIATION="EFD">
- (SK) Doamnă președintă, modificarea directivei privind echipamentele electrice și electronice a trecut printr-un proces de consultare imens în comisiile relevante din Parlamentul European. Textul elaborat de Comisie a fost modificat treptat prin propunerile de amendamente ale deputaților în PE, iar versiunea de compromis actuală plasează din nou problema colectării deșeurilor electronice în fruntea discuțiilor.
<P>
Versiunea articolului 47 propus de către Comisia pentru mediu este, în opinia mea, un amendament deosebit de avantajos, deoarece permite direcționarea obligațiilor financiare ale industriei către dezvoltarea unui sistem de colectare a deșeurilor electrice, mai degrabă decât instituirea de penalizări pentru nerealizarea obiectivelor fixate privind colectarea. Acest lucru ar putea să constituie un element deosebit de avantajos și util în țările care încă nu au creat o infrastructură adecvată pentru colectarea deșeurilor electrice.
<P>
Aș dori, de asemenea, să susțin noul articol 93, care abordează faptul că multe persoane răspunzătoare, în special distribuitorii pe internet, evită îndeplinirea obligațiilor care le revin. Noul regulament încearcă să rezolve această problemă în mod delicat și corespunzător.
<SPEAKER ID="083" NAME="Janez Potočnik">
membru al Comisiei. - Doamnă președintă, mulți dintre onorabilii deputați din acest Parlament au menționat punerea în aplicare, care este o problemă reală. Din păcate, acest aspect nu reprezintă o problemă numai în acest domeniu, ci în întregul spectru al mediului. Mai precis, îmi cunosc datoria prin tratat și intenționez să o îndeplinesc în totalitate.
<P>
Pregătim, de asemenea, o comunicare privind punerea în aplicare pentru sfârșitul acestui an, care ar putea rezolva chestiunea punerii în aplicare într-un mod mai holistic. Discutăm deja acest lucru în mod detaliat cu directoratul, deoarece consider că aceasta este una dintre chestiunile asupra cărora ar trebui să ne concentrăm pe viitor, inclusiv, desigur, în propunerile pe care le discutăm astăzi. Apropo, propunerea de reformare facilitează cu siguranță punerea în aplicare.
<P>
În al doilea rând, obiectivele. Este extrem de important să avem obiective ambițioase. Mulți dintre dvs. au precizat că aceasta este sursa de deșeuri cu cea mai rapidă creștere. Mulți dintre dvs. ați menționat că trăim într-o lume a dispozitivelor electrice și electronice, iar acesta este un lucru de care trebuie cu siguranță să ținem seama atunci când stabilim obiectivele.
<P>
În al treilea rând, costurile. Atunci când prezentăm orice propunere, trebuie să ținem seama și de sarcina costurilor și să simplificăm lucrurile cât mai mult posibil. Cu toate acestea, vreau să fie clar că adevăratul cost pentru societatea și economia noastră ar apărea dacă nu am rezolva aceste chestiuni. Acesta ar fi costul real, căruia nu i-am putea face față pe termen mai lung.
<P>
Acum 14 zile am publicat așa-numitul raport privind deșeurile. Chiar în acea zi am vizitat Unicor, care este una dintre întreprinderile de înaltă tehnologie care reciclează deșeuri electrice și electronice. Am fost uimit de ceea ce am învățat și am văzut acolo. Este extrem de important să înțelegem că, de exemplu, telefoanele mobile pe care le deținem în viața de zi cu zi conțin de fapt materiale prețioase, de la aur la platină și rodiu, care sunt extrem de importante pentru viitor. Dacă acum și întotdeauna vom continua să extragem materii prime, nu vom ajunge niciodată la capăt. Am ținut în mână 20 de kilograme de aur extras din telefoanele mobile. Au fost greu de ridicat, dar, ca să fiu sincer, au fost și mai greu de lăsat din mână!
<P>
Mulți dintre dvs. au precizat cel mai important termen care trebuie abordat în acest context, iar acesta este eficiența energetică. Am menționat acest lucru de multe ori, dar este extrem de important să nu îl uităm niciodată. Potrivit informațiilor Națiunilor Unite, în secolul XX, populația a crescut de patru ori, creșterea producției de 40 de ori, emisiile de CO2 de 17 ori, consumul de energie de 16 ori, capturile de pește de 35 de ori și consumul de apă de 9 ori. Dacă există cineva care crede că se poate continua astfel în secolul 21 se înșeală amarnic.
<P>
Trebuie să facem lucrurile altfel. Din acest motiv, după cum am spus, întrucât trăim într-o lume din ce în ce mai electrică și mai electronică, propunerea depusă astăzi și pe care o veți dezbate mai târziu este extrem de importantă pentru a rezolva aceste chestiuni. Mulți dintre dvs. ați menționat și raportarea mai bună și sortarea mai bună. Toate acestea ar trebui să beneficieze de atenția noastră.
<P>
În concluzie, aș dori să spun doar că, după prima lectură, consider că avem un produs bun, demn de a fi lucrat în a doua lectură și finalizat în ceva care sunt sigură că va fi și mai bun.
<SPEAKER ID="084" NAME="Karl-Heinz Florenz">
raportor. - (DE) Doamnă președintă, domnule Potočnik, susțin observațiile finale pe care le-ați făcut, în special cu privire la eficiența resurselor. Cu toate acestea, în următoarele câteva luni, dvs. veți fi în centrul întregului proces decizional, deoarece acum va trebui să se ajungă la un acord asupra unei poziții comune. Va trebui să negociați cu Consiliul și să ajungeți la o decizie și trebuie să vă spun că Consiliul nu s-a mișcat niciun milimetru în ultimele șapte luni, iar acest fapt nu a fost vina Președinției belgiene.
<P>
Unele țări sunt foarte încăpățânate și, contrar cadrului de unanimitate din acest Parlament, aș dori să îi invit pe deputații care au vorbit cu atâta convingere astăzi în favoarea acestui raport să se întoarcă acasă și să exercite o influență asupra guvernelor lor și să le explice că lucrurile nu vor fi la fel cum au fost în trecut.
<P>
Aș putea preciza numele câtorva vechi prieteni care chiar s-au confruntat cu acest subiect. Prin urmare, domnule Potočnik, consider că va trebui să avem o dezbatere intensă în cursul următoarelor câtorva luni. Trebuie să fiți în continuare strict cu Consiliul. Este, de asemenea, important de subliniat faptul că există o cerere clară pentru regulamente naționale referitoare la politica privind deșeurile.
<P>
Cu toate acestea, acest lucru este contraproductiv, deoarece piața internă a luat naștere cu mult timp în urmă și acum trebuie să o dezvoltăm corespunzător. Nu întreaga piață internă, ci jumătate din aceasta reprezintă problema. Aș dori să subliniez din nou faptul că rata de 16 kg la 1 kg, după cum a spus în mod clar domnul Seeber, arată că mai avem multe de făcut. Cu toate acestea, dacă vom putea cădea de acord asupra acestui subiect, atunci ne vom afla pe drumul cel bun.
<P>
Domnule Potočnik, nu am nicio îndoială că știți ce aveți de făcut. Aș dori să accentuez faptul că faceți o treabă excelentă și că vom continua să vă dăm un impuls ocazional, poate puțin mai dur, spre direcția corectă.
<SPEAKER ID="085" NAME="Președinta">
Dezbaterea comună a fost închisă.
<P>
Votul va avea loc astăzi la ora 11.30.
<SPEAKER ID="086" NAME="Jaromír Kohlíček" AFFILIATION="GUE/NGL">
în scris. - CS) Colectarea de deșeuri electrice și electronice este un subiect foarte actual în prezent. Prin urmare, este extrem de necesar să actualizăm directiva din acest domeniu. În opinia mea, unele amendamente care vor fi votate în blocul introductiv reprezintă un mod foarte deficitar de a combina propunerile Comisiei cu celelalte propuneri pentru facilitarea colectării, sortării și reciclării deșeurilor. De cealaltă parte, chiar dacă acestea nu provoacă haos în această privință, întunecă și mai mult situația. Din păcate, la votul final nu se pot face multe în acest stadiu al problemei. Este interesant faptul că reprezentanții majorității grupurilor politice sunt de acord cu multe dintre amendamentele relativ bune. Dacă prezentul acord va beneficia de sprijin la votul final, directiva care va rezulta ar putea susține o creștere dramatică a colectării de echipamente electrice și electronice, precum și de echipamente mai ușor de procesat. Unul dintre aspectele cheie este articolul 14 alineatul (1), care - în cazul în care amendamentul 91 sau formularea mai puțin clară de la amendamentul 103 vor fi adoptate - ar putea susține reciclarea și colectarea de echipamente electrice și electronice. Este important ca efortul general să ducă la o directivă care va stabili în mod clar obligațiile diferitelor organisme, permițând în același timp procesului de reciclare să fie cât mai eficient posibil. Din această perspectivă, ideea ciudată privind sortarea aparatelor de iluminat în mai multe categorii nu este dorită, și nici numărul excesiv de exceptări pentru întreaga categorie de echipamente de mari dimensiuni.
<SPEAKER ID="087" NAME="Pavel Poc" AFFILIATION="S&amp;D">
în scris. - (CS) Deșeurile de echipamente electrice și electronice este sursa de deșeuri cu cea mai rapidă creștere. Aceasta reprezintă în prezent un risc semnificativ mai mare pentru mediu și sănătatea publică decât combustibilul nuclear consumat. Revizuirea directivei a fost esențială. Cantități mari de deșeuri electronice sunt fie procesate în mod necorespunzător în conformitate cu versiunea actuală și ajung la depozitul de deșeuri, fie sunt exportate ilegal în afara UE. Este îngrijorător că nu avem nicio idee despre ceea ce se întâmplă cu peste jumătate din deșeurile electrice și electronice europene. Această situație nu este durabilă, întrucât producția anuală de deșeuri pe cap de locuitor ar putea crește de la 4 kg astăzi la 24 de kg până în 2020 dacă nu se stabilesc și nu se respectă obiective de colectare și de reciclare. Reciclarea deșeurilor electronice poate reda procesului de fabricație mai mult aur decât se află în minele UE și același lucru este valabil și pentru alte materii prime prețioase. Prin urmare, salut fără reținere crearea de noi locuri de muncă permanente și în special diminuarea dependenței UE de importul de materii prime prețioase. Cu toate acestea, am o imagine foarte neclară asupra exceptării privind panourile solare. În legătură cu exceptarea pentru panourile din cadmiu-telur din Directiva referitoare la limitarea substanțelor periculoase, aceasta reprezintă un risc suplimentar de poluare a mediului cu cadmiu extrem de toxic, pe care UE o combate prin alte măsuri legislative. Există promovări ale grupurilor de interese în spatele acestei inconsecvențe, care nu este benefică pentru imaginea UE și nici a Parlamentului European și care, prin urmare, nu va fi deloc în folosul industriei europene.
<SPEAKER ID="088" NAME="Jim Higgins" AFFILIATION="PPE">
în scris. - Susțin raportul referitor la DEEE de astăzi, dar trebuie să ne asigurăm că aceste reglementări nu reprezintă o sarcină excesiv de grea pentru întreprinderile mici și mijlocii și comercianții cu amănuntul care oricum abia se descurcă. Trebuie să ne asigurăm că sarcina de a prelua DEEE revine fabricanților, nu comercianților cu amănuntul. Salut propunerea de prevederi mai solide care încearcă să prevină transporturile ilegale ale acestor deșeuri și să completeze lacunele din legislație. În prezent, prin declararea acestor echipamente ca "EEE utilizate, dar funcționale”, și nu DEEE, acestea pot fi transportate ilegal și aruncate în țările din lumea a treia. Desigur, este necesară și o executare sporită din partea autorităților, deși articolele electrice ar trebui să fie reciclate în conformitate cu legea pentru a preveni emisia necontrolată de clorofluorocarburi. Infractorii profită adesea de transporturile ilegale, întrucât traficanții implicați în afacere înșeală adesea autoritățile neetichetând bunurile ca fiind electronice, pretinzând că sunt pentru reutilizare sau ascunzându-le într-un container destinat expedierii. Expedierile neverificate ajung de obicei în Ghana, Nigeria, India sau Pakistan. Trebuie să lucrăm împreună în a doua lectură pentru a ne asigura că această practică periculoasă este oprită și, de asemenea, pentru a ne asigura că metalele europene valoroase rămân în Europa.
<SPEAKER ID="089" NAME="Rovana Plumb" AFFILIATION="S&amp;D">
în scris. - Deșeurile de echipamente electrice și electronice (DEEE) reprezintă fluxul de deșeuri care crește cel mai rapid în UE. Gestionarea corectă a DEEE ajută la reutilizarea unor resurse valoroase, cu efecte deosebite în materie de mediu, sănătatea cetățenilor și crearea de locuri de muncă verzi. Conform evaluării de impact a Comisiei, în prezent, la nivelul UE, se generează aprox. 24 kg DEEE/locuitor/an, din care se colectează numai 65 %. Reciclarea DEEE va contribui la crearea de 5-7 ori mai multe locuri de muncă decât în domeniul incinerării și de 10 ori mai multe decât în domeniul depozitării. Revizuirea directivei a permis stabilirea de noi obiective pentru colectarea, reciclarea și reutilizarea DEEE (obiectiv de reciclare de 50-75 % - depinzând de categorie, în număr de 6 acum față de 10 inițial - și un nou obiectiv de reutilizare de 5 %, precum și măsuri mai dure pentru prevenirea exportului de deșeuri electronice către țările în curs de dezvoltare. Responsabilitățile producătorilor, consumatorilor, precum și ale autorităților locale sunt mai clar definite, pentru a se asigura o tratare prietenoasă mediului. Producătorii de bunuri electronice vor trebui să asigure finanțarea tratării deșeurilor, cu impact pozitiv prin respectarea regulilor de design ecologic, creând produse ușor de reparat și reciclat.
<SPEAKER ID="090" NAME="Csanád Szegedi" LANGUAGE="HU">
Cred că eliminarea corespunzătoare a deșeurilor de echipamente electrice și electronice (DEEE) este excepțional de importantă. Creșterea ratei deșeurilor colectate selectiv este indispensabilă, însă este important ca întregul proces de reciclare să fie monitorizat printr-o documentație corespunzătoare. Pentru acest lucru este nevoie și de atitudinea responsabilă a industriei; comportamentul marilor întreprinderi producătoare și procesatoare trebuie să fie controlat într-un mod mai eficient. În același timp, trebuie să se înțeleagă că statele membre, în special statele membre care au aderat recent, nu dețin încă un număr adecvat de instalații de reciclare și, în consecință, trebuie pus accentul pe dezvoltarea acestora pentru a garanta că DEEE colectate sunt într-adevăr tratate în mod corespunzător.
<SPEAKER ID="091" NAME="János Áder" AFFILIATION="PPE">
în scris. - (HU) Reformarea actuală a directivei privind deșeurile de echipamente electrice și electronice este de o importanță imensă atât din punctul de vedere al protecției mediului și al sănătății publice, cât și din punctul de vedere al eficienței energetice, menționate atât de des în ziua de azi. Este bine cunoscut faptul că numeroase expedieri ilegale de DEEE părăsesc Uniunea Europeană în fiecare an, așadar este în interesul fundamental al industriei noastre să ne asigurăm că statele membre păstrează materiile prime valoroase în hotarele Uniunii Europene prin colectarea corespunzătoare de DEEE generate în cantități tot mai mari și, dacă este posibil, prin reciclarea acestora. Desigur, obiceiurile consumatorilor diferă de la o țară la alta și, prin urmare, este în interesul reușitei colectării ca acest lucru să nu fie trecut cu vederea în stabilirea obiectivelor. În Ungaria, de exemplu, consumatorul mediu nu își schimbă televizorul la doi sau trei ani și, chiar dacă ar face acest lucru, este mai probabil să îl ducă la casa de vacanță decât la punctele de colectare. Ținând seama de toate acestea, raportorul, recunoscând problema, a reușit să asigure acceptarea unui compromis printr-un sprijin larg, care să stabilească baza obiectivelor de colectare nu prin cantitatea produselor intrate pe piață, ci prin cantitatea de deșeuri electronice generate. Deși încă mai trebuie rezolvate numeroase detalii profesionale în acest domeniu, consider că aceasta ar putea fi o direcție bună. Acest lucru se datorează faptului că, în mod contradictoriu, chiar și evaluarea impactului a Comisiei consideră că obiectivul de colectare inițial este realist pentru vechile state membre, dar nu și pentru cele noi.
<SPEAKER ID="092" NAME="Marian-Jean Marinescu" AFFILIATION="PPE">
în scris. - Propunerea de directivă privind deșeurile de echipamente electrice și electronice, așa cum a fost trimisă Parlamentului European de către Comisie, este neclară și, de aceea, statele membre pot interpreta diferit tipurile de echipament acoperite de această directivă.
<P>
În plus, Comisia va trebui să realizeze o metodologie comună care să determine cantitatea de deșeuri generate în fiecare stat membru, însă această cantitate de deșeuri generate depinde de particularitățile pieței de consum, de ciclul de viață diferit al produselor și de obiceiurile populației din acel stat.
<P>
De asemenea, nu este specificată o perioada de referință pentru calcularea cantității procentuale de deșeuri generate. Valoarea adăugată a acestei directive o reprezintă potențialul beneficiu pentru sănătate și mediu. O gestionare corectă a deșeurilor electronice ar putea contribui la o reciclare de până la 50-75 % și la o reutilizare de 5 %. Pentru a atinge acest obiectiv, producătorii de bunuri electronice, dar și consumatorii trebuie responsabilizați. Producătorii vor trebui să asigure finanțarea tratării deșeurilor, iar consumatorii vor trebui să înlăture deșeurile electronice în mod legal, la centrele de tratare
<P>
(Ședința a fost suspendată la ora 11.10 și reluată la ora 11.30)
