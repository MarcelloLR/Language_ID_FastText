<CHAPTER ID="020">
Intervenții cu durata de un minut (Articolul 150 din Regulamentul de procedură al PE)
<SPEAKER ID="220" NAME="Președintă">
Următorul subiect pe ordinea de zi îl reprezintă discursurile de un minut pe teme de importanță politică.
<SPEAKER ID="221" NAME="Jim Higgins" AFFILIATION="PPE">
(GA) Dnă președintă, scopul Uniunii Europene trebuie să fie acela de a reduce în mare măsură producerea de accidente fatale și răniri grave și de a îmbunătăți siguranța rutieră.
<P>
Nu cred că trebuie să așteptăm până în 2033 pentru ca permisul european de conducere să intre în vigoare. În acest moment, există doar un model european pentru permisul de conducere, dar, de fapt, ce înseamnă el în realitate?
<P>
Dorim să-i protejăm pe cei care folosesc drumurile, dacă există voința politică în acest sens, și am convingerea că tehnologia modernă disponibilă acum poate scurta perioada de punere în aplicare a Directivei 2006/126/CE. Nu mai putem aștepta - acest lucru este extrem de important. Comisia trebuie să facă ceva concret în această privință.
<SPEAKER ID="222" NAME="Alajos Mészáros" AFFILIATION="PPE">
(HU) Dnă președintă, democrația, libertatea, solidaritatea și idealurile creștine reprezintă valorile europene comune în care cred. Acestea au fost de asemenea recunoscute de contele János Eszterházy, politician slovaco-maghiar, care a fost condamnat în 1947 de către comuniști, pe baza unor acuzații false, și a murit ca martir în închisoarea Mírov în 1957. În afară de numeroase alte merite ale sale, a fost singurul politician care, în calitate de parlamentar, a condamnat și a votat împotriva deportării evreilor, în Parlamentul statului slovac fascist, în 1942. Singura sa crimă a fost aceea de a sprijini necondiționat maghiarii din Slovacia care, alături de cetățenii germanofoni, au fost stigmatizați en masse, declarați apatrizi și strămutați în urma rușinoaselor decrete Beneš. Uniunii Europene ar trebui să-i fie rușine că aceste decrete inumane, care legitimizează teroarea de stat, sunt încă în vigoare și că reabilitarea lui János Eszterházy, precum și a altor sute de mii de cetățeni lipsiți de demnitatea lor umană, se lasă încă așteptată. Îi îndemn pe distinșii mei colegi deputați să manifeste o preocupare mai mare pentru protejarea valorilor noastre europene comune.
<SPEAKER ID="223" NAME="George Sabin Cutaș" AFFILIATION="S&amp;D">
În acest an, manifestările separatiste ale extremiștilor maghiari din Transilvania, organizate cu ocazia Zilei Naționale a Ungariei, au fost marcate de un radicalism îngrijorător, în special din cauza sprijinului și declarațiilor reprezentanților la vârf ai statului maghiar și ale unuia dintre vicepreședinții Parlamentului European.
<P>
Sărbătoarea maghiară din 15 martie pune în pericol, de la un an la altul, buna înțelegere dintre români și unguri. În acest context, gesturi provocatoare, ca recenta spânzurare simbolică de către un extremist maghiar a eroului luptei românilor ardeleni pentru drepturile naționale la 1848, nu fac decât să amenințe conviețuirea pașnică.
<P>
Condamn cu fermitate aceste manifestări extremiste, cer autorităților române să treacă de la complicitatea politicianistă, la măsuri legale, și lansez un apel forurilor europene să acționeze pentru oprirea escaladării urii etnice și a separatismului teritorial într-o regiune în care rănile trecutului au șansa unică de a se închide sub semnul valorilor europene.
<SPEAKER ID="224" NAME="Alexander Mirsky" AFFILIATION="S&amp;D">
(LV) Dnă președintă, aș dori să vă adresez o întrebare. Credeți că este posibil să se închidă școlile franceze din Belgia? Sau, să zicem, școlile germane din Franța? Aveți dreptate: nu este posibil. Totuși, în Letonia, unde mai mult de 40 % din populație este rusofonă, acest lucru este posibil. Astăzi, în parlamentul leton, membrii naționaliști și naziști doresc organizarea unui referendum privind închiderea școlilor rusești din Letonia. În același timp, Înaltul Comisar OSCE pentru Minorități Naționale, Knut Vollebaek, sosește în Letonia și anunță că este mândru de integrarea din Letonia. Credeți că glumesc? Vă înșelați. Mai mult, ce credeți că se va întâmpla dacă școlile rusești sunt închise în Letonia? Vă spun eu - va izbucni un război civil în Letonia. Dacă Parlamentul European nu reacționează astăzi la această inițiativă ultra-radicală, mâine va fi deja prea târziu. Vă mulțumesc.
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) Dnă președintă, criza nucleară din Japonia nu trebuie exploatată în scopuri de manipulare: publicul se așteaptă să răspundem și să acționăm. Primul lucru este ca testele de siguranță anunțate să se desfășoare rapid și transparent și ca statelor să li se solicite să închidă centralele vechi sau nesigure. Primele teste ar trebui derulate la centralele din prima generație, care utilizează aceeași tehnologie ca Fukushima. Ele sunt la finalul perioadei de exploatare și sunt depășite din punct de vedere tehnic.
<P>
Din acest motiv, vă solicit să susțineți cererea adresată de toate instituțiile din Țara Bascilor de a închide de urgență o astfel de centrală: cea din Santa María de Garoña. Mai mult de 2 milioane de oameni locuiesc pe o rază de 80 km în jurul acesteia. De asemenea, trebuie să se întreprindă mai multe lucrări de prevenire, din punctul de vedere al planificării urbane și al protecției civile, de securizare, din punctul de vedere al deciziilor legate de amplasarea acestor tipuri de construcții și, de asemenea, de elaborare a unui protocol european, care să ne permită să întreprindem o acțiune eficientă, bine organizată și rapidă în situația în care ne vom confrunta vreodată cu catastrofe pe scară largă.
<SPEAKER ID="226" NAME="Marian Harkin" AFFILIATION="ALDE">
Dnă președintă, dna Secretar General al Comisiei, Catherine Day, a descris recent planul de salvare a băncilor irlandeze ca fiind "dificil, însă sustenabil”. Nu vorbim de un plan de salvare, ci de o lichidare: o lichidare, la insistențele UE, prin vânzare către deținătorii de obligațiuni - cu statut superior, inferior, garantate, negarantate - orice tip, categorie și clasă de deținători de obligațiuni, în timp ce contribuabilii irlandezi vor suporta o datorie intolerabilă.
<P>
Costul salvării băncilor este de 70 de miliarde de euro, ca să nu mai vorbim despre cele 200 de miliarde de euro alocate finanțării de urgență de către BCE. Cum se poate oare crede că o insulă mică, de 4,4 milioane de oameni, va putea să facă față acestei nebunii? Povara datoriilor pentru fiecare bărbat, femeie și copil din Irlanda este de circa 160 000 EUR numai ca să scoată din impas băncile, iar această sumă nu include dobânda. O mică comparație: dacă Franța - cu o populație de 62 de milioane - s-ar confrunta cu o criză bancară similară, datoria cetățenilor francezi ar fi de 1 trilion de euro. Oare Comisia ar mai descrie acest lucru ca fiind "dificil, însă sustenabil”?
<P>
În fine, Catherine Day s-a înșelat de asemenea atunci când a spus că aceasta nu este o criză a monedei euro. Dacă Comisia Europeană nu recunoaște acest lucru și nu face nimic în această privință, atunci viitorul zonei euro și nu doar al Irlandei, este sumbru.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Dnă președintă, doamnelor și domnilor, în cadrul actualei crize economice internaționale, Catalonia oferă semnale pozitive, spre exemplu creșterea de 16 % a exporturilor, înregistrată anul trecut, dar, în același timp, și simptome negative, cum ar fi șomajul în rândul tinerilor, ce depășește 40 %.
<P>
Unul dintre motivele principale ale acestor dificultăți este pierderea veniturilor din impozite, suferită de țara noastră în fiecare an, echivalentă cu mai mult de 10 % din produsul intern brut, cifră cu mult mai mare decât contribuția celor mai bogate landuri la întreaga Republică Federală Germane.
<P>
Strangularea economică a Cataloniei lovește într-unul dintre motoarele economice ale Europei de Sud și, din acest motiv, reprezintă o problemă pentru Uniunea Europeană în ansamblul ei.
<SPEAKER ID="228" NAME="Janusz Wojciechowski" AFFILIATION="ECR">
(PL) Dnă președintă, Republica Lituania a adoptat de curând Legea educației, care schimbă sistemul educațional într-un mod care a generat temeri că un număr semnificativ - cel puțin jumătate, dacă nu chiar mai mult - de școli poloneze din Lituania vor fi închise. Acesta este un alt exemplu de discriminare împotriva minorității naționale poloneze care a trăit în această țară timp de multe secole și generații. După ce s-a introdus interdicția de a scrie numele poloneze folosind grafia poloneză și, de asemenea, interdicția utilizării numelor poloneze de localități, existând chiar cazuri de polonezi sancționați pentru că au vorbit în propria limbă, ne confruntăm acum cu un alt caz de discriminare care afectează, de această dată, educația.
<P>
Acest lucru este cu atât mai lamentabil, cu cât nu există niciun conflict între popoarele celor două țări, și totuși autoritățile lituaniene pun paie pe foc, alimentând în mod iresponsabil un astfel de conflict, care poate avea efecte foarte nocive. Suntem îngrijorați de încălcările drepturilor omului din diferitele colțuri ale lumii, în timp ce manifestări similare regretabile se petrec chiar aici, în Uniunea Europeană. A sosit vremea ca Uniunea Europeană să analizeze această chestiune. Este o rușine, nu doar pentru Lituania, ci pentru Uniunea Europeană în ansamblul ei. Vă mulțumesc.
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Dnă președintă, primul-ministru turc a comentat pe marginea raportului Oomen-Ruijten privind progresele înregistrate de Turcia în vederea aderării, declarând că raportul este părtinitor și că, personal, dumnealui consideră că cei care l-au întocmit sunt părtinitori.
<P>
Câteva zile mai târziu, liderii sindicali ciprioți turci s-au întrunit în fața clădirii Parlamentului European din Bruxelles, scandând faptul că conducerea politică din Turcia nu îi insultă doar pe deputații care au votat în favoarea raportului d-nei Oomen-Ruijten; îi insultă de asemenea și pe turcii ciprioți, care s-au raliat în forță în Ciprul ocupat, pentru a protesta împotriva represiunii exercitate asupra lor de cele 40 000 de trupe turce și de numărul nelimitat de coloniști turci. Vorbind în cadrul mitingului, politicianul turc cipriot Izzet Izcan a afirmat că Ankara încalcă dreptul internațional schimbând întreaga structură demografică prin strămutarea locuitorilor din Turcia, periclitând astfel însăși existența comunității turce cipriote și subliniind că oricine respectă drepturile omului, cum ar fi Uniunea Europeană, nu poate admite asemenea încălcări.
<P>
Vom admite noi, Parlamentul European, această încălcare, dnă președintă? Vă îndemn să transmiteți acest protest al turcilor ciprioți atât către Consiliu, cât și către Comisie, astfel încât să se întreprindă acțiunile adecvate înainte de a fi prea târziu.
<SPEAKER ID="230" NAME="Nikolaos Salavrakos" AFFILIATION="EFD">
(EL) Dnă președintă, Africa de Nord este în flăcări, în urma evenimentelor politice din Egipt, Tunisia și Libia. Criza se manifestă și în alte state din Orientul Mijlociu, cu consecințe nefericite, dubioase din punct de vedere politic și ambigue. În același timp, Turciei i se acordă o autonomie considerabilă de către decidenții din Vest, cu ciocniri între Ankara și Israel și relații mai strânse între Turcia, Iran și Brazilia. Turcia câștigă autonomie și în raport cu politicile SUA pentru Orientul Mijlociu și cu angajamentele europene privind viitoarea aderare la Uniunea Europeană. Există o instabilitate continuă în statele fostei Iugoslavii, care alimentează grupările naționaliste. În fine, conform unor statistici internaționale de încredere, populația musulmană care numără la ora actuală 1,6 miliarde de persoane, va ajunge la 2,2 miliarde în 2030, în timp ce populația Europei va scădea cu 50 de milioane.
<P>
Întrebarea mea este următoarea: înțeleg oare liderii europeni că destabilizarea Sudului va avea un impact negativ atât asupra monedei euro, cât și asupra stabilității geopolitice a sistemului de securitate din Vest?
<SPEAKER ID="231" NAME="Diane Dodds" AFFILIATION="NI">
Dnă președintă, intenționam să vorbesc despre impactul crizei financiare din Republica Irlanda asupra economiei Irlandei de Nord. În schimb, voi informa cu profund regret această Cameră cu privire la uciderea crudă și brutală a unui membru al Serviciului de Poliție din Irlanda de Nord. Sergentul Ronan Kerr, de douăzeci și cinci de ani, a fost ucis de teroriștii republicani sâmbătă după-amiază.
<P>
Sergentul Kerr, un ofițer de poliție catolic, a fost ucis când o bombă-capcană plasată sub mașina lui a explodat sâmbătă, în momentul în care pleca de la serviciu. A murit pe loc. Îndemn această Cameră să condamne această atrocitate și să îndemne la încetarea unor astfel de acte violente comise de teroriștii republicani irlandezi, care doresc să târască Irlanda de Nord înapoi în zilele sale întunecate și să pericliteze procesul politic.
<P>
Din 2007, teroriștii republicani dizidenți au plasat zeci de bombe-capcană sub mașinile personale ale ofițerilor de poliție. Din fericire, majoritatea nu au putut fi detonate. Sunt sigură că veți fi alături de mine în a solicita ca toate informațiile privitoare la această crimă să fie puse la dispoziția poliției. Există oameni în comunitatea locală care au informații despre uciderea brutală a sergentului Kerr. Aceștia trebuie să acționeze și să ajute la deferirea acestor criminali organelor de justiție, în loc să îi protejeze. Trebuie să facă acest lucru pentru viitorul țării noastre și din respect pentru un ofițer de poliție curajos și pentru mama și familia sa îndoliată. Sunt de asemenea șocată de lipsa de respect pe care acest discurs a suscitat-o în rândul unor deputați din această Cameră.
<SPEAKER ID="232" NAME="Konstantinos Poupakis" AFFILIATION="PPE">
(EL) Dnă președintă, în ratificarea Convenției Națiunilor Unite privind drepturile persoanelor cu dizabilități, cele 27 de state membre s-au angajat cu privire la egalitatea în drepturi, la tratamentele egale și la oportunitățile egale, asigurându-se astfel că acești cetățeni pot participa în totalitate în societate. Totuși, după cum am văzut, acest lucru nu se aplică tuturor. Circa 30 de milioane de persoane nevăzătoare care locuiesc în Europa se confruntă cu dificultăți uriașe în activitățile cotidiene, cum ar fi cumpărăturile, deoarece trebuie să se bazeze pe alte persoane care să le spună ce se află în interiorul ambalajelor.
<P>
Prin urmare, aș dori să îndemn Comisia să inițieze consultații extinse cu organismele interesate, pentru adoptarea unui sistem de etichetare voluntară a produselor în Braille și, în același timp, să-i îndemn pe colegii mei deputați prezenți aici să susțină această inițiativă, prin semnarea declarației scrise nr. 14.
<SPEAKER ID="233" NAME="Georgios Papanikolaou" AFFILIATION="PPE">
(EL) Dnă președintă, concluziile ultimei reuniuni la nivel înalt au oferit orice, mai puțin asigurări. Prevederea clară prin care se instituia facilitatea ca un stat membru să-și restructureze datoria după 2013 reprezintă o deviere evidentă de la poziția originară a Uniunii Europene din momentul în care a izbucnit criza, anume că restructurarea datoriei va fi evitată cu orice preț. În Grecia a început deja, din nou, dezbaterea la care participă economiști distinși de nivel mondial și reprezentanții piețelor.
<P>
Ce s-a întâmplat de s-a ajuns la această schimbare de poziție? S-au făcut toate eforturile și nu s-a precupețit nicio cheltuială; poate că pur și simplu am rămas fără energie. Adevărul este că previziunile și estimările făcute nu sunt verificate. Recesiunea se adâncește în Grecia, în loc să se amelioreze, cheltuielile guvernamentale sunt la -9 %, în timp ce ar trebui să se situeze la +8,5 %, pe baza memorandumului pentru 2011 și, ce este cel mai rău, șomajul a ajuns deja la 15 %.
<P>
La aceasta nu există decât un singur răspuns: creșterea. Există vreun semn de creștere? Nu, nu există; avem nevoie de politici de creștere, nu de transformări totale și discuții despre restructurare.
<SPEAKER ID="234" NAME="András Gyürk" AFFILIATION="PPE">
(HU) Dnă președintă, Președinția ungară a UE a ajuns la jumătatea mandatului, astfel că merită să analizăm realizările sale până la acest moment. Un succes major este faptul că s-a ajuns de curând la un acord de principiu în cadrul Consiliului privind pachetul de șase propuneri legislative pentru consolidarea guvernanței economice. Adoptarea rapidă a unei noi legislații de către Parlament poate îmbunătăți în mare măsură competitivitatea economiei europene. Reuniunea la nivel înalt pe probleme de energie, din februarie, a reprezentat o reală evoluție. Ca urmare a întăririi pieței energetice comune și a dezvoltării infrastructurii, poate fi creată, în cele din urmă, o politică energetică comună la nivel european. În plus, s-a ajuns la acorduri extrem de importante cu privire la politica agricolă comună și, de asemenea, la politica de coeziune.
<P>
Desigur, mai există încă întrebări deschise, cum ar fi strategia UE privind romii. Prin adoptarea acesteia, UE va accepta în cele din urmă să-și asume în mod oficial responsabilitatea în vederea eliminării diferențelor pentru romi. Doamnelor și domnilor, succesul Președinției ungare înseamnă și succesul Europei. Din acest motiv, vă solicit să continuați să susțineți atingerea obiectivelor comune prin voturile dumneavoastră. Vă mulțumesc că mi-ați acordat cuvântul, dnă președintă.
<SPEAKER ID="235" NAME="Mairead McGuinness" AFFILIATION="PPE">
Dnă președintă, ca și dna Dodds, intenționam să discut despre economie, însă uciderea îngrozitoare și crudă a unui tânăr ofițer de poliție de confesiune catolică în Irlanda de Nord a schimbat, din nefericire, tema discursului meu. Cred că este important ca această Cameră să realizeze enormitatea acestei tragedii pentru insula Irlanda și pentru familia afectată.
<P>
Dl Kerr de-abia își finalizase pregătirea inițială în decembrie; avea numai 25 de ani și o bombă a explodat sub mașina lui. Am fost foarte impresionată de comentariile mamei sale ieri, de Ziua Mamei, atunci când a îndemnat catolicii să nu se lase intimidați și să se înroleze în Serviciul de Poliție al Irlandei de Nord, într-un moment în care, a spus ea, depunem eforturi pentru a avea o forță polițienească neutră spre binele țării noastre. A îndemnat toți catolicii să nu se lase descurajați de această crimă. A spus că trebuie să luăm cu toții atitudine și să depunem eforturi pentru obținerea egalității.
<P>
Din nou, îi voi cita vorbele spuse în tristețea momentului: "Nu vrem să ne întoarcem iar în zilele negre ale fricii și terorii. Eram așa de mândri de Ronan și de tot ceea ce reprezenta el. Nu lăsați ca această moarte să fie în van”.
<P>
Cei care l-au ucis încă nu și-au recunoscut fapta. Cei care cunosc persoanele sau pe alții care au comis crima au datoria să vină și să depună mărturie la Serviciul de Poliție al Irlandei de Nord. Europa a susținut procesul de pace și este de datoria noastră să continuăm în această direcție.
<SPEAKER ID="236" NAME="Cătălin Sorin Ivan" AFFILIATION="S&amp;D">
În România este o lege care spune că profesorii ar trebui să aibă salariile mărite, pentru că ele sunt foarte mici, o lege aprobată și votată în Parlamentul național, dar care nu este aplicată absolut deloc. Profesorii și-au câștigat în instanță drepturile prin hotărâri definitive judecătorești, dar Guvernul nu vrea să pună în aplicare această lege. Prin urmare, vine cu o nouă lege, prin care plafonează salariile profesorilor. Nu este doar un pericol al democrației și nu este doar un mod nesănătos al instituțiilor democratice ale unui stat de a funcționa, este mai mult decât atât. Sunt puse în pericol obiectivele agendei Europa 2020.
<P>
Știm cu toții că, pentru a ieși durabil din criză, avem nevoie de educație, avem nevoie de competențe. Pentru a avea o economie bazată pe cunoaștere și cercetare, avem nevoie de tineri foarte bine pregătiți, avem nevoie de profesori foarte bine plătiți și avem nevoie de învățământ sănătos și eficient.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
Ca urmare a guvernării incompetente și a politicii dezastruoase de dezmembrare economică dusă de regimul Băsescu - Boc, sistemul sanitar din România, în special cel al asigurărilor de sănătate, a ajuns la limita subzistenței. Atât cadrele medicale care lucrează în acest sistem, cât și bolnavii, care ar trebui să fie beneficiarii lui, au ajuns să fie tratați sub limita decenței și a demnității umane.
<P>
Soluții pentru îmbunătățirea și redresarea acestei situații există, dar ele nu sunt luate în seamă de către actualii guvernanți. De curând s-au pus bazele unei colaborări între organizațiile sindicale ale medicilor de familie și Comisia pentru sănătate din Camera Deputaților, în speranța obținerii unor rezultate mai bune la viitoarele discuții cu Ministerul Sănătății și cu Casa Națională de Asigurări de Sănătate.
<P>
Am dorit să aduc în atenția Parlamentului European această situație deoarece, dacă și aceste demersuri susținute de Parlamentul României vor eșua, acest lucru va constitui încă o probă la dosarul abuzurilor de putere din România, unde principiul democratic al separării puterilor în stat a încetat să existe.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Dnă președintă, aș dori să continui pe marginea îngrijorărilor exprimate săptămâna trecută de prințul moștenitor Felipe de Borbón, care poartă titlul istoric al regiunii mele - principatul Asturiei - atunci când l-a primit pe Prințul de Wales la Madrid.
<P>
Prințul Felipe a îndemnat pe bună dreptate guvernele Spaniei și Marii Britanii să rezolve nefastul conflict din Gibraltar. Salut de aici, din Parlamentul European, invocarea acestui subiect important.
<P>
În condițiile în care Spania și Marea Britanie sunt state membre cu o democrație exemplară, ocupația continuă de către Marea Britanie a promontoriului în secolul XXI este intolerabilă. Ocuparea unui stat suveran de către un altul este inacceptabilă, conform legii.
<P>
Ocuparea Ciprului de Nord - o regiune pe care am vizitat-o de curând - prin încălcarea integrității teritoriale a Ciprului este de asemenea, în mod clar, inacceptabilă.
<SPEAKER ID="239" NAME="Katarína Neveďalová" AFFILIATION="S&amp;D">
(SK) Dnă președintă, Uniunea Europeană dorește să devină cea mai competitivă economie din lume. Pentru a reuși acest lucru, trebuie să investim în viitorul nostru și, după părerea mea, tinerii noștri și educația lor reprezintă viitorul nostru. Este trist că oricine dorește ceva caută motive și oricine nu dorește ceva caută modalități de a evita găsirea de motive.
<P>
După părerea mea, Uniunea Europeană caută, la momentul de față, motive să spună de ce nu putem aloca mai multe fonduri pentru educație și suntem adesea prea înclinați să pretextăm că trecem printr-o criză și că trebuie să ne confruntăm cu consecințele acesteia. Dat fiind că acum discutăm despre viitoarea perioadă de șapte ani în UE și despre viitoarea finanțare și bugete, cred că ar trebui să punem o întrebare fără echivoc: cât intenționăm să investim în educație și în viitorul nostru? Trebuie să știm desigur și ce vor să facă Consiliul și Comisia în această privință.
<P>
La fel, nu putem tolera nici ceea ce se întâmplă în unele state membre, care transferă fondurile dedicate educației în alte zone, așa cum se întâmplă, spre exemplu, în propria mea țară. După părerea mea, acest lucru nu este corect. Este important să înțelegem că investițiile în viitor sunt singurul mod în care putem obține ceea ce dorim într-adevăr să obținem.
<SPEAKER ID="240" NAME="Ramon Tremosa i Balcells" AFFILIATION="ALDE">
Dnă președintă, doresc să denunț astăzi un act de agresiune la adresa unuia dintre pilonii Uniunii Europene: piața internă și libera circulație a mărfurilor și persoanelor. De curând, Federația catalană a industriei cărnii și anumite ziare catalane au raportat că, în Franța, unele camioane venind din Catalonia au fost atacate și avariate de fermierii francezi. Produsele din carne pe care le transportau unele dintre camioane au fost complet distruse de pichetele franceze.
<P>
Aceste acte de agresiune au fost repetate de două ori, de la începutul anului 2011. Ultimul incident a avut loc cu doar câteva săptămâni în urmă, când pichetele franceze au oprit un alt camion plin de carne din Catalonia, au atacat șoferul și apoi au aruncat cu motorină peste 20 000 de kg de carne proaspătă.
<P>
Această presiune exercitată de câteva sindicate ale fermierilor francezi, care au distrus produsele venite din afara Franței, a avut un impact foarte rapid asupra clienților industriei catalane a cărnii iar, ca rezultat, vânzările acesteia au scăzut cu 50 %. Am înaintat Comisiei o întrebare parlamentară cu solicitare de răspuns scris, în speranța că Uniunea Europeană va stopa această agresiune inacceptabilă.
<SPEAKER ID="241" NAME="Csaba Sógor" AFFILIATION="PPE">
(HU) Dnă președintă, în Europa diversitatea culturală este o valoare pentru care trebuie să luptăm cu toții. Totuși, situația nu a fost întotdeauna astfel. Pe continentul nostru, există numeroase culturi unice care sunt amenințate cu dispariția. Maghiarii ceangăi din regiunea română a Moldovei sunt și ei o astfel de comunitate în pericol. Recomandarea 1521/2001 a Consiliului Europei îndeamnă la salvarea minorității maghiarilor ceangăi, prevăzând măsuri specifice. Deși s-au înregistrat câțiva pași înainte în această chestiune în ultimii zece ani, drept rezultat al recomandării, situația este departe de a fi mulțumitoare. Consiliul Europei nu dispune de o legislație europeană sau de un mecanism de responsabilizare care să asigure respectarea acestor recomandări și care asigură funcționarea eficientă a Uniunii Europene. Consiliul Europei a devansat UE în multe chestiuni referitoare la prevederi ce țin de drepturile omului la nivel înalt, însă recomandarea sa și tratatele sale nu pot obține efectul scontat. Dacă Uniunea Europeană adoptă principiul onorării diversității culturale și lingvistice în mod serios, lucru susținut de asemenea și de articolul 3 al Tratatului UE, trebuie să se facă totul pentru a ne asigura că acest principiu este aplicat în cazurile concrete. Haideți să începem cu cultura maghiarilor ceangăi din Moldova.
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Dnă președintă, în ianuarie, Comisia Europeană a aprobat strategia de combatere a abandonului școlar timpuriu ca contribuție-cheie la strategia Europa 2020 pentru contracararea problemei abandonului școlar din întreaga Uniune Europeană și pentru reducerea ratei acestuia cu cel puțin 10 %.
<P>
În mod ciudat, această strategie nu face nicio referire la persoanele cu dizabilități și, din acest motiv, aș dori să folosesc acest minut pentru a face un apel, de vreme ce miniștrii educației din toate statele membre se vor întâlni la Bruxelles în data de 2 și 4 mai pentru a discuta despre strategiile globale de adoptat în această chestiune.
<P>
Aș dori să solicit ca problema persoanelor cu dizabilități să fie inclusă în această strategie, deoarece este de o importanță fundamentală ca acest grup de persoane din toată Europa să primească o educație continuă, care să le permită accesul la piața muncii. Articolul 24 din Convenția Națiunilor Unite privind drepturile persoanelor cu dizabilități prevede că persoanele cu dizabilități nu trebuie, sub nicio formă, excluse de la sistemul educațional general.
<SPEAKER ID="243" NAME="Președintă">
Dezbaterea a fost închisă.
