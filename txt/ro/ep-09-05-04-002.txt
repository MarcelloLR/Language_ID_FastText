<CHAPTER ID="002">
Declaraţiile Preşedinţiei
<SPEAKER ID="006" NAME="Preşedintele">
Doamnelor şi domnilor, acum câteva zile am sărbătorit cea de-a cincea aniversare a celei mai mari extinderi din istoria Uniunii Europene. La 1 mai 2004, şaptezeci şi cinci de milioane de persoane din zece ţări din Europa Centrală şi de Est şi din zona Mării Mediterane - şi anume Estonia, Letonia, Lituania, Polonia, Republica Cehă, Slovacia, Ungaria, Slovenia, Malta şi Cipru - şi-au exprimat bucuria de a deveni cetăţeni ai Uniunii Europene. Această extindere a fost urmată în 2007 de aderarea României şi Bulgariei.
<P>
Acest eveniment a reprezentat unul din cele mai mari progrese din era contemporană. După asuprirea de şaizeci de ani suferită de populaţia din Europa Centrală şi de Est, extinderea UE a reprezentat reunificarea continentului nostru, în spiritul libertăţii, al democraţiei, al legilor şi al respectului pentru drepturile omului şi demnitatea umană. În urma acestui proces, UE şi-a consolidat puterea, diversitatea şi bogăţia culturală. Procesul de extindere a fost şi este o experienţă fructuoasă pentru fiecare stat membru, dar şi pentru întreaga Uniune Europeană.
<P>
La cinci ani de la acest moment istoric, extinderea s-a dovedit a fi un mare succes pentru UE. Uniunea ocupă un loc din ce în ce mai important în viaţa cotidiană a cetăţenilor săi. După sclavia comunistă, procesul de extindere a transformat democraţia în realitate şi a consolidat stabilitatea la nivel continental. Extinderea Uniunii Europene a contribuit la creşterea nivelului de trai din noile state membre şi a reprezentat un stimulent puternic pentru întreaga economie europeană, pentru că şi vechile state membre beneficiau de pe urma noilor oportunităţi de export şi investiţii şi aveau la dispoziţie o piaţă mai mare. În esenţă, aderarea celor douăsprezece ţări a consolidat poziţia UE pe plan internaţional şi i-a accentuat importanţa politică şi economică la nivel mondial.
<P>
În cei cinci ani care au trecut de la extindere, Parlamentul European şi celelalte instituţii ale Uniunii Europene au reuşit să îşi integreze noii membri. Am învăţat să facem compromisuri şi să colaborăm îndeaproape. Cu toate acestea, lărgirea şi diversificarea Uniunii Europene impun o cooperare mai apropiată şi o putere mai mare de acţiune.
<P>
Tratatul de la Lisabona conţine principalele reforme de care avem nevoie pentru a adapta instituţiile UE la consecinţele extinderii şi pentru ca aceste instituţii să poată face faţă noilor provocări. Chiar dacă discuţia privind ratificarea Tratatului de la Lisabona nu s-a încheiat încă, trebuie să avem încredere că la începutul anului viitor vom obţine un rezultat bun şi sperăm ca rezultatul de miercurea viitoare din senatul ceh să fie unul pozitiv.
<P>
(Aplauze)
<P>
Doamnelor şi domnilor, trebuie să fim mândri că astăzi facem parte din această comunitate. După cum este menţionat şi în Declaraţia de la Berlin din 25 martie 2007: "ne-am unit pentru binele nostru”. Avem de ce să fim mulţumiţi şi recunoscători.
<P>
Trebuie să ne îndreptăm acum atenţia asupra unui fapt destul de îngrijorător: ne preocupă profund situaţia tragică a jurnalistei iraniano-americane Roxana Saberi, care a fost acuzată de spionaj pentru Statele Unite şi condamnată la opt ani de închisoare, iar în prezent se află în închisoarea Evin din Teheran. În numele Parlamentului European, doresc să mă alătur preşedintelui Consiliului Europei şi preşedintelui Statelor Unite şi să solicit eliberarea imediată şi necondiţionată a Roxanei Saberi.
<P>
(Aplauze)
<P>
Cazul Roxanei Saberi arată cât de puţin sunt respectate drepturile omului în Iran; situaţia s-a înrăutăţit începând din 2005, în special în ceea ce priveşte drepturile civile şi politice, deşi, în cadrul instrumentelor internaţionale existente, Iranul şi-a luat angajamentul de a promova şi proteja drepturile omului. Condamnarea doamnei Saberi survine într-un moment critic: cu două luni înaintea alegerilor prezidenţiale din Iran şi la puţin timp de când Statele Unite şi UE au început demersurile pentru îmbunătăţirea relaţiilor cu Iranul.
<P>
Mă îngrijorează faptul că, având în vedere evenimentele politice actuale, persoana doamnei Saberi poate fi folosită ca element de negociere şi doresc să condamn cu cea mai mare asprime o acţiune impulsionată de astfel de raţiuni politice. Doresc să îi comunic familiei doamnei Saberi că se bucură de tot sprijinul nostru, iar Parlamentul European va lupta în continuare pentru a asigura respectarea necondiţionată a drepturilor omului şi a democraţiei în Iran şi întreaga lume.
<P>
(Aplauze)
<P>
Am fost informaţi că a fost executată o tânără din Iran, care a fost acuzată de comiterea unei crime când era minoră. Acest lucru încalcă toate normele dreptului internaţional şi protestăm împotriva acestei crime.
<P>
(Aplauze)
<P>
În final, doresc să vă informez că, după tragicele evenimente de săptămâna trecută de la Appeldoorn, din Ţările de Jos, am transmis cele mai sincere condoleanţe reginei Olandei, familiilor victimelor şi poporului olandez, în numele Parlamentului. Toţi cetăţenii Europei trebuie să ne arătăm solidari cu prietenii noştri olandezi.
<P>
Acestea au fost câteva dintre noutăţi. Vom reveni acum la discuţiile obişnuite.
