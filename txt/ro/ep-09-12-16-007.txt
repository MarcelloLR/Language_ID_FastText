<CHAPTER ID="007">
Acordarea Premiului Saharov (şedinţă solemnă) 
<SPEAKER ID="143" NAME="Preşedinte">
Dragi onoraţi invitaţi, dragi colegi, dragi prieteni, sunt zile când sunt deosebit de mândru să mă aflu la prezidiul Parlamentului European ca Preşedinte. Aceasta este una din acele zile. Astăzi îi onorăm pe câştigătorii din 2009 ai premiului Saharov, premiul pentru libertatea de gândire.
<P>
Este o onorare deosebită de a aminti faptul că Conferinţa preşedinţilor a decis să confere premiul lui Oleg Orlov, Serghei Kovalev şi Liudmilei Alexeieva în numele organizaţiei "Memorial” şi a tuturor celorlalţi susţinători din Rusia ai drepturilor omului. Sunt mândru ca această decizie a fost luată în unanimitate.
<P>
(Aplauze puternice şi prelungite)
<P>
Prin acest premiu, noi, membrii Parlamentului European, îi onorăm pe apărătorii drepturilor omului care se află încă printre noi, dar îi onorăm şi pe cei ce şi-au pierdut viaţa chiar în această luptă. Astăzi, Natalia Estemirova ar fi trebuit să se afle încă printre noi, precum şi Anna Politkovskaya. Nici până azi, asasinii lor nu au fost aduşi în faţa justiţiei.
<P>
(Aplauze)
<P>
Noi, cei din Europa, cunoaştem preţul libertăţii; cunoaştem preţul libertăţii de gândire. Exact acum 28 de ani, la 16 decembrie, poliţia comunistă poloneză a ucis grevişti la mina de cărbune Wujek pentru că aceştia au luptat pentru solidaritate; adică pentru drepturi fundamentale ale omului, pentru demnitate. Acum douăzeci de ani, la 16 decembrie, în România, a început o revoluţie care a curmat viaţa a peste 1000 de oameni, din cauză ca aceştia au luptat pentru libertate.
<P>
Aceste evenimente au avut loc în ţări care astăzi sunt membre ale Uniunii Europene, ţări care sunt astăzi alături de noi. Noi, cei din Parlamentul European, nu vom uita niciodată trecutul. Este datoria noastră să apărăm acele valori atât de dragi nouă tuturor. În Europa ne bucurăm zi de zi de dreptul libertăţii de gândire datorită sacrificiului lor suprem.
<SPEAKER ID="145" NAME="Serghei Kovalev">
în numele organizaţiei Memorial, câştigătoarea Premiului Saharov pe anul 2009.-(traducere după un original în limba rusă) Doamnelor şi domnilor, în numele organizaţiei Memorial, permiteţi-mi să mulţumesc Parlamentului European pentru această înaltă distincţie - Premiul Saharov.
<P>
Organizaţia Memorial consideră că acest premiu nu îi este decernat în exclusivitate: premiul este destinat întregii comunităţi de activişti pentru drepturile omului din Rusia şi, într-un sens mai larg, unei părţi semnificative a societăţii ruse. S-au scurs de acum 40 de ani de când, mai întâi în Uniunea Sovietică şi mai apoi în Rusia, activiştii pentru drepturile omului s-au ridicat în apărarea valorilor "europene", cu alte cuvinte, universale. Această luptă s-a desfăşurat, în permanenţă, sub semnul tragicului şi a reclamat, în anii din urmă, viaţa celor mai buni şi mai neînfricaţi. Am convingerea că, decernând Premiul Saharov organizaţiei Memorial, Parlamentul European s-a gândit la toţi aceştia, înainte de toate la tovarăşii noştri de luptă şi la prietenii noştri care nu se mai află printre noi. Premiul le aparţine, de drept, acestora. Şi primul nume pe care trebuie să-l amintesc este acela al Nataliei Estemirova, o membră a organizaţiei Memorial asasinată vara aceasta în Cecenia. Nu pot trece mai departe fără a menţiona şi alte nume: acela al avocatului Stanislav Markelov, al jurnalistei Anna Politkovskaia şi al Anastasiei Baburova, asasinaţi la Moscova, acela al etnologului Nicolai Girenco, împuşcat la Petersburg, al lui Farid Babaiev, asasinat în Dagestan şi al multor altora - din păcate, această enumerare ar putea continua încă mult timp. V-aş ruga să vă ridicaţi, pentru a onora memoria acestor oameni.
<P>
(Camera s-a ridicat şi a păstrat un moment de tăcere)
<P>
Aceşti oameni au murit pentru ca Rusia să poată deveni cu adevărat o ţară europeană, în care viaţa publică şi politică să fie bazate pe primatul vieţii şi al libertăţii fiecărei persoane. Aceasta înseamnă că ei şi-au dat viaţa şi pentru Europa, pentru că o Europă fără Rusia nu este una întreagă.
<P>
Sper să fiu pe deplin înţeles că, atunci când vorbesc despre "valori europene" şi "cultură politică europeană", nu atribui acestor termeni nicio conotaţie geografică sau vreun "eurocentrism", deoarece o cultură politică bazată pe libertate şi pe drepturile persoanelor întruchipează un sistem universal de valori, la fel de potrivit pentru Europa ca şi pentru Africa, pentru Rusia ca şi pentru China.
<P>
Evenimentul de astăzi este simbolic şi raportează premiul însuşi şi ziua în care este decernat la persoanele care îl decernează şi la cele cărora le este conferit.
<P>
Andrei Saharov, care a murit în urmă cu 20 de ani, a fost un distins campion al drepturilor omului, ca şi un distins gânditor. El a formulat două teze majore. Conform celei dintâi, depăşirea animozităţilor şi a dezbinării politice constituie singura modalitate prin care umanitatea ar putea supravieţui şi s-ar putea dezvolta şi care i-ar permite să facă faţă provocărilor vremii şi să asigure pacea în lume şi progresul pe planeta noastră. Conform celei de a doua, singurul sprijin de nădejde pentru eforturile noastre de a trece peste dezbinarea politică a lumii moderne sunt drepturile omului şi, înainte de toate, libertatea intelectuală.
<P>
Uniunea Europeană, al cărei Parlament a instituit acest premiu în timp ce Saharov era încă în viaţă este, poate, astăzi, modelul cel mai apropiat de acea umanitate unită a viitorului la care visa Andrei Dimitrievici Saharov.
<P>
În ultimul timp, între Rusia şi Europa s-au manifestat opoziţii crescânde. În Rusia, au ajuns la modă discuţiile despre "calea proprie a Rusiei", despre "spiritualitatea specifică a Rusiei", ba chiar şi despre "valori naţionale deosebite". În lumea euroatlantică, sunt exprimate adesea opinii conform cărora Rusia, ca ţară, constituie o ciudăţenie, în sensul că dezvoltarea sa politică este determinată de propria sa istorie şi de caracteristicile sale specifice, precum şi alte asemenea construcţii speculative. Ce se poate spune în această privinţă? Rusia, ca orice altă ţară, îşi ordonează viaţa bazându-se în felul său propriu pe temeliile umane universale. Nicio naţiune din lume nu îşi organizează viaţa în conformitate cu idei şi concepţii împrumutate în întregime din afară, însă raporturile Rusiei cu Europa sunt departe de a fi determinate exclusiv de cine împrumută şi de la cine. Întrebarea poate fi formulată şi în alt fel: a contribuit Rusia cu ceva la civilizaţia paneuropeană şi universală care se prefigurează sub ochii noştri? În acest context, aş dori să reamintesc contribuţia cu totul singulară a Rusiei la progresul spiritual şi politic al Europei şi al umanităţii, şi anume rolul-cheie jucat de mişcarea sovietică pentru drepturile omului în formarea culturii politice moderne.
<P>
Saharov a regândit rolul drepturilor omului şi al libertăţii intelectuale în lumea modernă încă din 1968. Ideile sale au fost transpuse în practică de organizaţiile pentru drepturile omului înfiinţate de dizidenţii sovietici, în primul rând de Grupul Helsinki de la Moscova, reprezentat astăzi aici de Liudmila Alexeieva. Aceste organizaţii au fost primele care au afirmat public că declaraţiile frumos formulate despre protecţia internaţională a drepturilor omului nu pot rămâne doar nişte simple declaraţii. Am reuşit să mobilizăm opinia publică mondială şi elita politică occidentală a fost constrânsă să se desprindă de pragmatismul său tradiţional. Fireşte, această evoluţie a dat naştere şi unei mulţimi de noi probleme, încă nesoluţionate pe deplin - un exemplu constituindu-l doctrina intervenţiei umanitare. Cu toate acestea, în ultimii 30 de ani s-au înregistrat progrese considerabile, deşi pe viitor multe rămân de realizat. Din anii '70, apărătorii ruşi ai drepturilor omului au pornit acest proces, iar Rusia nu poate fi exclusă de pe lista ţărilor europene fie doar şi din aceste motive.
<P>
În Rusia, în ultima treime a secolului al XX-lea, ca nicăieri în altă parte, mişcarea pentru drepturile omului a devenit sinonimă cu activitatea cetăţenească, iar gândirea rusă cu privire la drepturile omului a fost în măsură să se dezvolte ajungând până la generalizările globale ale lui Saharov, asumându-şi calitatea unei noi filozofii politice. Toate acestea se leagă de caracterul singular al istoriei tragice pe care a cunoscut-o Rusia în secolul al XX-lea, de necesitatea de a înţelege şi a depăşi trecutul sângeros şi întinat. Dacă cel de Al Doilea Război Mondial a declanşat modernizarea politică postbelică a Europei Occidentale, încheind în mod logic perioada relativ scurtă de dominaţie a regimului nazist în Germania, pentru URSS şi Rusia, reconstrucţia a fost dictată de experienţa celor 70 de ani de dominaţie a regimului comunist, care a culminat cu dictatura teroristă a lui Stalin. Cele două componente principale ale vieţii cetăţeneşti renăscute din Rusia au fost conştiinţa legii şi memoria istorică. Mişcarea pentru drepturile omului s-a configurat, încă de la început, în primul rând ca mişcare urmărind să învingă stalinismul în viaţa publică, politică şi culturală a ţării. Într-unul dintre primele texte publicate de mişcare, o foaie volantă distribuită de organizatorii întrunirii istorice din 5 decembrie 1965, desfăşurată în apărarea legii, se afirma, în acest sens, cât se poate de simplu şi succint: "Trecutul sângeros ne îndeamnă la vigilenţă în prezent."
<P>
În esenţă, această legătură specială dintre două componente ale conştiinţei civice - gândirea în termenii legii şi memoria istorică - s-a transmis pe de-a întregul comunităţii militanţilor pentru drepturile omului din Rusia modernă şi, poate, societăţii civile ruse în ansamblul ei.
<P>
Am convingerea că importanţa deosebită pe care Saharov a acordat-o organizaţiei Memorial în ultimii ani şi în ultimele luni ale vieţii sale este legată de faptul că el a înţeles clar acest aspect specific. În cadrul activităţii organizaţiei Memorial, aceste două componente de bază ale conştiinţei publice s-au contopit într-un tot unic.
<P>
În opinia mea, acum, la 20 de ani de la moartea lui Saharov, membrii Parlamentului European, la decernarea premiului, au sesizat şi înţeles acest aspect specific. Ne amintim cu toţi de rezoluţia privind conştiinţa europeană şi totalitarismul, adoptată de Parlamentul European în aprilie. Aceasta, ca şi rezoluţia OSCE care i-a urmat în iulie, referitoare la Europa reunificată, dovedesc că o Europă unită înţelege sensul şi importanţa activităţii noastre. Organizaţia Memorial vă mulţumeşte pentru aceasta. Absurditatea situaţiei politice actuale din Rusia este ilustrată clar de faptul că propriul nostru parlament, parlamentul ţării care a suferit cel mai mult şi pe perioada cea mai îndelungată dintre toate celelalte de pe urma dictaturii staliniste şi comuniste, în loc să sprijine cu căldură aceste rezoluţii, le-a declarat de îndată "anti-ruseşti!”
<P>
Aceasta arată că, astăzi, stalinismul nu reprezintă încă, pentru Rusia, un episod istoric aparţinând secolului al XX-lea. Am lăsat să se scurgă câţiva ani de libertate politică confuză şi incompletă. Principala caracteristică a totalitarismului comunist, şi anume considerarea poporului drept o resursă de care te poţi folosi cu impunitate, nu a fost eliminată.
<P>
Obiectivele politicii de stat sunt stabilite, ca mai înainte, fără a ţine cont de opinia şi interesele cetăţenilor ţării.
<P>
Instituirea unui regim care "mimează democraţia” în Rusia de astăzi este legată tocmai de acest lucru. Toate instituţiile democratice moderne sunt imitate îndeaproape: sistemul multipartinic, alegerile parlamentare, separarea puterilor, sistemul judiciar independent, transmisiile independente de televiziune şi aşa mai departe. Dar, o astfel de imitaţie, circulând sub denumirea de "democraţie socialistă”, a existat şi sub Stalin.
<P>
În prezent, nu mai este necesar ca teroarea în masă să fie imitată: în conştiinţa şi comportamentul public există destule stereotipuri păstrate din era stalinistă.
<P>
Pe de altă parte, atunci când este nevoie, se recurge şi la teroare. În ultimii 10 ani, în Republica Cecenă au "dispărut” peste 3 000 de persoane; cu alte cuvinte, acestea au fost răpite, torturate, executate sumar şi îngropate fără ca cineva să ştie unde. Iniţial, aceste crime au fost comise de reprezentanţi ai autorităţilor federale, însă mai apoi acestea au pasat această sarcină, ca spunem aşa, structurilor de securitate locale.
<P>
Câţi ofiţeri ruşi de securitate sunt pedepsiţi pentru aceste crime? Doar câţiva. Cine a asigurat tragerea la răspundere şi judecarea lor? Înaintea tuturor, apărătoarea drepturilor omului Natalia Estemirova, jurnalista Anna Politkovskaia, avocatul Stanislav Markelov. Unde sunt toţi aceştia? Asasinaţi.
<P>
Vedem cum violenţa care caracterizează viaţa cotidiană din Cecenia se extinde dincolo de graniţele acesteia şi ameninţă să se răspândească în întreaga ţară. Cu toate acestea, constatăm că, chiar şi în aceste circumstanţe, se găsesc oameni gata să se opună întoarcerii la trecut. Şi aceasta este temelia pe care se poate aşeza speranţa. Înţelegem cu toţii că Rusia nu poate fi readusă pe calea libertăţii şi a democraţiei decât de ea însăşi, de poporul şi de societatea sa civilă.
<P>
Mai mult, situaţia din ţara noastră nu este atât de limpede pe cât ar putea să-i pară unui observator superficial. Avem numeroşi aliaţi în sânul societăţii, atât în lupta pentru drepturile omului, cât şi în combaterea stalinismului.
<P>
Ce putem aştepta, în acest sens, de la politicienii europeni şi de la opinia publică europeană? Andrei Dimitrievici Saharov a formulat aceste aşteptări în urmă cu mai mult de 20 de ani: "Ţara mea are nevoie de sprijin şi presiuni”.
<P>
O Europă unită este în măsură să practice o astfel de politică fermă şi, totodată, prietenoasă, bazată pe sprijin şi presiuni, dar este departe de a face uz de acestea pe deplin. Aş dori să menţionez doar două exemple.
<P>
Primul îl constituie activitatea desfăşurată în cadrul Curţii Europene pentru Drepturile Omului în legătură cu plângerile cetăţenilor ruşi. Însăşi eventualitatea ca victimele să apeleze la forul din Strasbourg constrânge instanţele ruseşti să acţioneze independent şi într-un mod calitativ diferit. Important este că executarea hotărârilor Curţii Europene trebuie să înlăture cauzele care conduc la încălcarea drepturilor omului.
<P>
În ultimii ani, la Strasbourg au fost pronunţate peste 100 de hotărâri în cauze legate de Cecenia, având ca obiect infracţiuni grave, comise de reprezentanţii statului împotriva cetăţenilor. Şi ce s-a întâmplat? Nimic. Rusia plăteşte victimelor compensaţiile cuvenite, ordonate de Curtea Europeană, ca pe un fel de "taxă de impunitate”, refuzând să cerceteze crimele și să-i pedepsească pe vinovaţi. Mai mult, nu numai că generalii nominalizaţi în hotărârile pronunţate la Strasbourg nu sunt aduşi în faţa instanţelor, ci sunt propuşi pentru avansare.
<P>
Şi ce dacă Consiliul de Miniştri al Consiliului Europei este chemat să urmărească executarea hotărârilor Curţii? Cei din Strasbourg ridică din umeri: "Ce putem face?” şi păstrează tăcerea.
<P>
Cel de al doilea exemplu, de mai mare generalitate, priveşte relaţiile dintre Rusia şi Uniunea Europeană în domeniul drepturilor omului. În prezent, acestea se rezumă la faptul că Uniunea Europeană desfăşoară consultări pe această temă cu Rusia la fiecare şase luni. Cum sunt folosite aceste oportunităţi? Participanţii oficiali, care nu sunt de rangul cel mai înalt, poartă discuţii timp de câteva ore, în spatele uşilor închise. Europa adresează întrebări privind Cecenia, Rusia răspunde cu o întrebare referitoare la Estonia sau Letonia, după care se despart şi îşi continuă calea separat timp de alte şase luni. Atât Rusia, cât şi organizaţiile neguvernamentale internaţionale organizează evenimente festive şi prezintă rapoarte. În cadrul întrunirilor cu apărătorii drepturilor omului, reprezentanţii Bruxelles-ului suspină cu tristeţe: "Ce putem face?” şi păstrează tăcerea.
<P>
Ce ar trebui, deci, să facă Europa în legătură cu Rusia? Din punctul nostru de vedere, răspunsul este simplu: ea ar trebui să se comporte faţă de Rusia ca şi cu orice altă ţară europeană care şi-a asumat anumite obligaţii pe care trebuie să le respecte. Dar vai, la adresa Rusiei, Europa formulează astăzi din ce în ce mai rar recomandări în domeniul democraţiei şi al drepturilor omului, uneori preferând chiar să nu le menţioneze defel. Nici măcar nu este important de ce se întâmplă astfel, dacă aceasta este o măsură a futilităţii eforturilor sau reprezintă considerente pragmatice, legate de petrol şi gaz.
<P>
Este de datoria Europei să nu rămână tăcută ci - mereu şi mereu - să repete şi să reamintească, cu respectuoasă şi fermă insistenţă, ca Rusia să-şi îndeplinească obligaţiile.
<P>
(Aplauze)
<P>
Desigur, nu există garanţii şi nici vreo speranţă deosebită că aceste solicitări şi-ar atinge obiectivele. Lipsa lor ar fi însă, cu certitudine, înţeleasă de autorităţile ruse drept un semn de indulgenţă. Eliminarea aspectelor sensibile de pe ordinea de zi ar dăuna, fără îndoială, Rusiei, dar ar dăuna, în aceeaşi măsură, şi Europei, deoarece ar pune sub semnul întrebării angajamentul instituţiilor europene în ceea ce priveşte valorile europene.
<P>
Premiul conferit astăzi este decernat pentru "libertatea de gândire”.
<P>
Cineva s-ar putea întreba cum ar fi cu putinţă o gândire care să nu fie liberă, care să-ţi poată limita libertatea şi în ce fel? Există o modalitate: este frica ce devine parte din personalitatea omului şi determină persoanele să gândească şi chiar să simtă astfel cum li se cere. Oamenii nu numai că se tem, ci îşi găsesc o descărcare în iubirea pentru Fratele cel Mare, aşa cum arăta George Orwell. Aşa s-a întâmplat atunci când Rusia l-a avut pe Stalin şi aşa a fost când Germania l-a avut pe Hitler. Situaţia se repetă acum în Cecenia, sub Ramyan Kadirov. Această spaimă se poate răspândi în întreaga Rusie.
<P>
Dar ce poate sta în calea spaimei? Oricât de paradoxal ar putea fi, pur şi simplu libertatea de gândire. Această calitate, pe care Saharov a avut-o într-o măsură cu totul neobişnuită, i-a asigurat imunitatea în faţa fricii. Exemplul său îi eliberează şi pe alţii de spaimă.
<P>
Libertatea gândirii este baza tuturor celorlalte libertăţi.
<P>
Acesta este motivul pentru care decernarea Premiului Saharov pentru "libertatea de gândire” este într-atât de oportună. Noi suntem mândri să-l primim în această zi.
<P>
(Camera, în picioare, ovaţionează vorbitorul)
<P>
(Şedinţa a fost suspendată la ora 12.30 şi reluată la ora 15.00)
