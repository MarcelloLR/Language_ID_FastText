<CHAPTER ID="014-01">
1. Pakistan - asasinarea lui Shahbaz Bhatti, ministrul pentru minorități 
<SPEAKER ID="255" NAME="Președinte">
Următorul punct este dezbaterea referitoare la șase propuneri de rezoluție privind Pakistanul - asasinarea lui Shahbaz Bhatti, ministrul pentru minorități.
<SPEAKER ID="256" NAME="Jean Lambert">
autor. - Dle președinte, cred că toți am fost profund șocați și îngroziți de asasinarea ministrului Shahbaz Bhatti, nu numai pentru că este o persoană cunoscută de noi în acest Parlament: a făcut vizite aici, s-a întâlnit cu mulți dintre noi; dar și pentru că aceasta este o altă asasinare, extrem de simbolică, a unei persoane care căuta reconcilierea și colaborarea între toate minoritățile din Pakistan.
<P>
De asemenea, ar trebui să ne prezentăm condoleanțele nu numai față de familia sa, ci și față de toate familiile celor care au fost uciși în atacurile teroriste din Pakistan. În această săptămână, am văzut două astfel de atacuri, care au ucis și au rănit mai multe persoane decât, de exemplu, atentatele cu bombă de la Londra.
<P>
Întreaga populație suferă, iar intimidarea subminează democrația în Pakistan. Asistăm la o schimbare în datele demografice ale anumitor circumscripții, de exemplu, Quetta, deoarece intimidarea are efectul de a izgoni populația.
<P>
Rezoluția noastră este importantă dacă dorim să continuăm și să sprijinim activitatea, în termeni de toleranță și înțelegere reciprocă. Aș dori să subliniez faptul că avem nevoie de acest lucru și în Uniunea Europeană, unde, după părerea mea, anumite declarații ministeriale recente nu au adus niciun folos. Așadar, ne așteptăm la leadership în Pakistan și în Uniunea Europeană.
<SPEAKER ID="257" NAME="Marietje Schaake">
autoare. - Dle președinte, în ciuda cererii înaintate de ministrul pakistanez pentru minoritățile religioase, Shahbaz Bhatti, pentru mai multă protecție după numeroase amenințări, un asasin a reușit să îl omoare la 2 martie. Considerația noastră se îndreaptă nu numai spre cei dragi lui, dar și spre tot poporul pakistanez care dorește o societate mai tolerantă. Aceasta este o lovitură grea pentru Pakistan, precum și pentru umanitate în general.
<P>
De ce au refuzat autoritățile pakistaneze cererea ministrului de acordare a unei mașini oficiale antiglonț, precum și solicitarea de a alege el însuși gărzile de corp în care avea încredere? Solicitând reforme ale legilor privind blasfemia inumană, acesta a fost un apărător al drepturilor omului.
<P>
De asemenea, dorim să aducem un tribut pentru activitatea lui Naeem Sabir Jamaldini, coordonatorul Comisiei pentru drepturile omului din Pakistan, care a fost ucis la 1 martie.
<P>
Avem nevoie de acțiuni concrete, cum ar fi anchetele, inclusiv în interiorul guvernului. Acestea trebuie să aibă loc în conformitate cu standardele internaționale, deoarece trebuie să se pună capăt impunității. Uniunea Europeană ar trebui să monitorizeze situația și să încerce să finanțeze societatea civilă prin intermediul Instrumentului pentru democrație și drepturile omului.
<SPEAKER ID="258" NAME="Lidia Joanna Geringer de Oedenberg" LANGUAGE="PL">
Dle președinte, în ultimele 10 luni, Parlamentul European a adoptat un total de trei rezoluții privind libertatea religioasă în Republica Islamică Pakistan.
<P>
În mai 2010, am vorbit despre acest subiect aici, la Strasbourg, în prezența ministrului pentru minorități, Shahbaz Bhatti. Astăzi, în Parlament, dezbatem circumstanțele morții sale. Asasinarea unui funcționar de stat de rang înalt, care a avut loc la 2 martie, înseamnă doar un singur lucru: în Pakistan, nimeni nu este în siguranță cu islamiștii radicali. Sunt în pericol nu numai cei care critică legea arhaică ce prevede pedeapsa cu moartea pentru blasfemie religioasă, dar și cei care sprijină în mod public victimele intoleranței, cum ar fi dl Bhatti.
<P>
După 10 luni, se poate observa că actuala politică a Uniunii Europene față de Pakistan nu are efectele dorite. Prin urmare, susțin ideea din rezoluția noastră de a organiza mese rotunde privind situația minorităților din Pakistan. Consider că Serviciul european de acțiune externă, recent înființat, trebuie să reacționeze în mod clar la evenimentele din Islamabad înainte ca și mai mulți oameni să devină victime și înainte să fie prea târziu.
<SPEAKER ID="259" NAME="Eija-Riitta Korhola" LANGUAGE="FI">
Dle președinte, Shahbaz Bhatti și întreaga sa familie sunt un exemplu uimitor a ceea ce pot realiza oamenii curajoși, cu principii și loiali. Deținea postul abia de șase luni când Parlamentul pakistanez a adoptat o reformă semnificativă care a garantat o cotă de ocupare a funcțiilor publice în proporție de 5 % pentru minoritățile din țară. Aceasta a fost doar una dintre numeroasele reforme democratice pe care Bhatti le-a încurajat și de care guvernul pakistanez ar trebui să fie foarte mândru.
<P>
Cea mai importantă dintre toate acestea este probabil "Dialogul interconfesional armonios”, pe care a început-o la nivel local și care a avut drept scop atenuarea tensiunilor și rezolvarea problemelor care dau naștere terorismului. Am văzut în idee ingredientele pentru Premiul Nobel pentru pace și sper că activitatea de promovare a drepturilor omului și a democrației în Pakistan nu va înceta, chiar dacă elementele extremiste au obținut o victorie temporară atunci când l-au eliminat pe cel mai strategic activist pentru drepturile omului din țară. Dacă dialogul are succes într-o țară care este un centru al islamismului radical, efectele pozitive se vor transmite peste tot în lume.
<P>
Cu doar o lună în urmă, m-am întâlnit cu dl Bhatti. Am vorbit despre posibila sa moarte. Nu era naiv. A înțeles foarte bine la ce ar putea duce actul de curaj. Voi muri în scurt timp, a spus domnia sa, dar între timp voi încerca să modific legislația nedreaptă cât pot de mult. Voi muri, dar legea va rămâne și va afecta viețile a milioane de oameni.
<P>
(Aplauze)
<SPEAKER ID="260" NAME="Peter van Dalen" LANGUAGE="NL">
Dle președinte, mă tem că situația din Pakistan se înrăutățește. Pare să aibă loc atac după atac, iar guvernul pare să fi pierdut voința de a interveni. În luna ianuarie a anului trecut, guvernatorul Taseer a fost asasinat, iar săptămâna trecută, singurul ministru federal creștin, dl Bhatti, a fost asasinat, de asemenea. Uniunea Europeană și statele membre mențin legături cu Pakistanul în multe feluri. Cooperarea este în curs în ceea ce privește Afganistanul, ajutoare în valoare de multe sute de milioane ajung în țară pentru educație și reconstrucție și se depun eforturi pentru a favoriza dialogul interconfesional.
<P>
Cu toate acestea, a venit timpul să punem piciorul în prag. Sistemul educațional din Pakistan trebuie să fie reformat, iar predicarea în rândul copiilor a urii împotriva creștinilor trebuie să fie oprită. Ajutorul pentru reconstrucție după inundații ar trebui să fie distribuit în mod echitabil, iar acest lucru îi include pe cei care nu sunt musulmani. Nu este doar în interesul Occidentului. Dacă guvernul pakistanez și serviciile de securitate nu țin situația sub control, țara se va scufunda în mocirla extremismului. Mai este foarte puțin timp pentru a schimba cursul lucrurilor.
<SPEAKER ID="261" NAME="Rui Tavares" LANGUAGE="PT">
Dle președinte, există adesea multe lucruri pe care le putem realiza aici în Parlamentul European în rezoluțiile noastre privind probleme urgente, dar în cazuri ca acestea, unde există cel puțin două probleme în ceea ce privește libertatea de exprimare și libertatea religioasă în țări precum Pakistan, există cel puțin două lucruri pe care trebuie să le realizăm pentru a ne face auzită vocea.
<P>
În primul rând, aș dori să transmit apărătorilor toleranței din Pakistan și apărătorilor libertății religioase din Pakistan că nu sunt singuri. Acesta este un obiectiv foarte modest, dar cred că este un prim pas spre o anumită demnitate și respect în dezbatere, iar acest mesaj va ajunge la cei din Pakistan care susțin libertatea religioasă, astfel încât primul lucru pe care aș dori să îl facem este să le spunem că nu sunt singuri.
<P>
Al doilea lucru pe care aș dori să îl fac este să clarific guvernului pakistanez faptul că nu îi poate opri pe extremiștii din Pakistan să creadă că vorbesc în numele tuturor, deoarece acesta este cercul vicios în care cad adesea țările atunci când vine vorba despre legi privind blasfemia, așa cum este cazul în prezent în Pakistan sau cum a fost cazul, de exemplu, în Indonezia. Ne confruntăm cu o minoritate de extremiști care vociferează foarte tare și care, în cele din urmă, încep să creadă că vorbesc în numele tuturor pentru că reușesc să intimideze restul societății. În consecință, în acest caz, dacă guvernele nu sunt în prima linie pentru a apăra libertatea în propriile țări și pentru a lupta împotriva impunității și dacă guvernele nu impun un bastion de demnitate, întreaga țară va risca să fie afectată de intoleranță.
<P>
Prin urmare, guvernul pakistanez trebuie să investigheze pe deplin asasinarea lui Shahbaz Bhatti și trebuie să efectueze anchete până ajunge la concluzii, astfel cum a făcut în cazul guvernatorului din Punjab. Ceea ce cu siguranță nu poate face este să permită coruperea investigațiilor prin tipul de practici pe care poliția și serviciile secrete pakistaneze le-au folosit în anchete, care au distrus investigațiile, chiar și pe cele referitoare la asasinarea fostului prim-ministru, Benazir Bhutto. Prin urmare, este vital ca guvernul pakistanez să garanteze că extremiștii nu își asumă sarcina unui discurs public și, în ceea ce ne privește, să ne menținem solidaritatea cu apărătorii toleranței din țară.
<SPEAKER ID="262" NAME="Mario Mauro" LANGUAGE="IT">
Dle președinte, doamnelor și domnilor, Shahbaz Bhatti a fost ucis în numele așa-numitelor legi privind blasfemia de către un grup de fundamentaliști care, așa cum se întâmplă din ce în ce mai mult, a folosit numele lui Dumnezeu pentru a-și promova propriile sisteme de putere.
<P>
Prin această rezoluție, dorim să îl aplaudăm și să îi mulțumim lui Shahbaz Bhatti pentru exemplul pe care ni l-a dat de-a lungul anilor. Sper că un sacrificiu atât de dureros servește drept avertisment guvernelor Uniunii Europene și Înaltului Reprezentant pentru politica externă, astfel încât acțiunile specifice să poată înlocui puținele cuvinte care au fost rostite cu o astfel de lipsă de forță până în prezent.
<P>
De fapt, în ultimele luni, Uniunea Europeană, sau mai degrabă Consiliul și Comisia, spre deosebire de Parlament, au pierdut timp discutând dacă ar trebui să includă sau nu cuvântul "creștin” în condamnările lor slabe, în timp ce creștinii continuă să fie sacrificați în mod brutal, de multe ori pentru că s-au apropiat de Occident, chiar dacă nu este nimic occidental în ceea ce-i privește. Prin urmare, cred că Comisia și Consiliul ar face bine să își îndrepte privirile spre Parlament cu această ocazie.
<SPEAKER ID="263" NAME="Catherine Stihler">
în numele Grupului S&D. - Dle președinte, și eu doresc să aduc omagiu pentru curajul și activitatea lui Shahbaz Bhatti. Știu că mulți colegi din acest Parlament l-au cunoscut personal, iar determinarea sa de a lucra pentru comunitățile minoritare din Pakistan, de a le susține drepturile, este un exemplu pentru noi toți. Adevărul este că și-a dedicat viața acestui scop; știa că amenințările erau în creștere, iar curajul său ar trebui să fie recunoscut. Și-a pierdut viața, iar noi, cei din acest Parlament, am pierdut un prieten.
<P>
Așadar, ce putem face? Cred că există o serie de puncte importante în această rezoluție. De o importanță deosebită este punctul 13 privind apelul la instituțiile competente ale UE de a include problema toleranței religioase în societate. De asemenea, aș face apel la Comisie să aducă în discuție și problema drepturilor omului în cadrul reuniunilor, precum și în aspectele legate de comerț. Punctul 19 referitor la instituțiile și la guvernul Pakistanului este de asemenea important, ca și cererea de recunoaștere a democrației și a drepturilor omului.
<P>
Cred că, la sfârșitul zilei, cu toții am dori să ne asigurăm că sunt transmise condoleanțele noastre și sper că Președintele Parlamentului va trimite o scrisoare personală mamei lui Shahbaz Bhatti. Funeraliile sale au avut loc săptămâna trecută și cred că acest lucru este de asemenea important.
<SPEAKER ID="264" NAME="Anneli Jäätteenmäki">
în numele Grupului ALDE. - Dle președinte, asasinarea dlui Bhatti este cea de-a doua asasinare a unui înalt funcționar pakistanez în curs de două luni. Asasinarea atât a dlui Bhatti, cât și a guvernatorului Salman Taseer trebuie anchetată riguros, iar făptașii trebuie aduși în fața instanței.
<P>
În afară de asasinarea dlui Bhatti, aș dori să luăm în considerare un alt aspect delicat privind drepturile omului din Pakistan, și anume situația din provincia Balochistan. Minoritatea din Balochistan continuă să fie persecutată și, conform organizației Amnesty International, cel puțin 90 de activiști din Balochistan - profesori, jurnaliști și avocați - au dispărut sau au fost asasinați. Alte persoane, cum ar fi personalul umanitar, profesorii, jurnaliștii și funcționarii guvernamentali, au făcut de asemenea obiectul unor persecuții și amenințări.
<P>
Parlamentul European și UE trebuie să trimită un mesaj clar către Pakistan și să îndemne guvernul pakistanez să facă tot posibilul pentru a evita acest tip de situație.
<SPEAKER ID="265" NAME="Nicole Kiil-Nielsen" LANGUAGE="FR">
Dle președinte, aceste asasinate sunt, desigur, intolerabile, dar ceea ce este mai intolerabil este climatul de impunitate care există, în ciuda creșterii atacurilor. Din păcate, cetățenii din Pakistan și familiile victimelor nu se pot aștepta la multe de la un sistem judiciar care este afectat de corupție, de intimidare, cu anchetatori și procurori slab pregătiți. Investigațiile durează ani de zile și se bazează pe legi discriminatorii. Dimensiunea penală a sistemului judiciar, în special, trebuie să fie reformată și să dobândească credibilitate reală atât la nivel național, cât și internațional.
<P>
Potrivit unui sondaj de opinie efectuat în universități de către Heinrich Böll Foundation, tinerii pakistanezi consideră că credibilitatea sistemului judiciar este mai importantă pentru supraviețuirea țării decât forța militară sau sistemul parlamentar.
<P>
Prin urmare, Uniunea Europeană trebuie să utilizeze toate instrumentele necesare aflate la dispoziția sa pentru a consolida cooperarea judiciară cu Pakistanul.
<SPEAKER ID="266" NAME="Charles Tannock">
în numele Grupului ECR. - Dle președinte, în Pakistan se sting una câte una vocile reformei și progresului. Shahbaz Bhatti știa că era în pericol, atât în calitate de creștin într-o țară în care intoleranța religioasă este în floare, cât și în calitate de ministru pentru minorități care a denunțat fără teamă legile draconice privind blasfemia din țara sa. Cu toate acestea, a refuzat să fie intimidat de fanaticii islamiști care l-au amenințat cu moartea.
<P>
Cu doar două luni mai devreme, guvernatorul din Punjab, Salman Taseer, fusese asasinat de propriile sale gărzi de corp, dar lui Bhatti nici măcar nu i-au fost prevăzute gărzi de corp și, prin urmare, a reprezentat cea mai ușoară țintă pentru teroriștii înarmați din greu care l-au ucis atunci când se îndrepta către o ședință de cabinet.
<P>
De ce nu era dl Bhatti însoțit de ofițeri de protecție armată? Aceasta este una dintre numeroasele întrebări pe care trebuie să le adresăm președintelui Zardari. Sper că poate răspunde. Sper că Vicepreședintele/Înaltul Reprezentant va face presiuni pentru a oferi un exemplu de împotrivire față de radicalizarea alarmantă din societatea pakistaneză.
<P>
Mai presus de toate, aceasta este o tragedie umană. Un om de un mare curaj și principii și-a pierdut viața, iar noi, în calitate de democrați, îi onorăm numele și îi salutăm realizările vieții sale astăzi, în această dezbatere. Trimitem condoleanțele noastre celor dragi lui în aceste momente de durere.
<SPEAKER ID="267" NAME="Jaroslav Paška" LANGUAGE="SK">
Dle președinte, dispozițiile din dreptul islamic Sharia prevăd literalmente că oricine ofensează Islamul va fi condamnat la moarte.
<P>
Nu știu ce acțiuni pot fi considerate o insultă la adresa Islamului în lumea islamică, dar cazurile de asasinare a apărătorilor drepturilor omului și ale libertăților religioase din Pakistan, precum și din alte țări islamice, ne arată faptul că unii lideri spirituali islamici privesc valorile civilizației noastre, care conferă oamenilor o mare libertate de decizie, ca o amenințare la adresa credinței lor și nu ezită să declare, în conformitate cu legislația lor, o fatwa împotriva tuturor celor care promovează în mod deschis respectarea drepturilor omului și a libertăților civice pe teritoriul lor.
<P>
Shahbaz Bhatti, un ministru din guvernul pakistanez, Salman Taseer, guvernator al provinciei Punjab, sau Sabir Jamaldini, coordonator al Comisiei pentru drepturile omului din Pakistan, au devenit pentru noi victime nevinovate ale aplicării fanatice a legii islamice. Exemplul acestor victime ar trebui să terorizeze nu numai poporul pakistanez de la a solicita o mai mare libertate, ci și pe politicienii care vor conduce țara spre reformarea sistemului politic, astfel încât aceștia să respecte în continuare un set de norme provenite din timpurile medievale.
<P>
Cu toate acestea, dacă nu dorim să provocăm conflicte între politicienii reformiști din țările islamice și autoritățile lor religioase, ar trebui, după părerea mea, să ne străduim să găsim o platformă pentru un dialog constructiv cu liderii spirituali islamici în ceea ce privește coexistența pașnică a civilizațiilor...
<P>
(Președintele l-a întrerupt pe vorbitor)
<SPEAKER ID="268" NAME="Ryszard Czarnecki" AFFILIATION="ECR">
(PL) Dle președinte, discutăm despre asasinarea unui ministru al guvernului și a unui om care și-a mărturisit rădăcinile creștine și a fost catolic. Vorbim despre un alt asasinat în Pakistan, care arată că, de fapt, autoritățile de acolo nu controlează situația, iar aceasta este o problemă. Nu putem spune în prezent că președintele sau guvernul pakistanez au dat dovadă de rea-voință. Problema noastră este legată de faptul că nu sunt în măsură nici măcar să garanteze securitatea persoanelor care fac parte din structurile guvernamentale, dar care mărturisesc o credință diferită de restul țării. Aceasta este tragedia din această țară, care, pas cu pas, devine din ce în ce mai agresivă și mai plină de ură față de alte religii decât Islamul. Aceasta este o problemă reală. Sunt sigur că ar trebui să vorbim despre acest lucru.
<SPEAKER ID="269" NAME="Președinte">
A sosit momentul procedurii "catch-the-eye”.
<P>
Foarte mulți deputați mi-au indicat - și deoarece unii dintre deputați și reprezentanți ai grupului sunt prezenți aici, voi menționa acest lucru acum - că avem nevoie de mai multă flexibilitate când vine vorba de aceste dezbateri de urgență, atunci când atât de mulți deputați sunt în mod evident interesați de un subiect anume. Într-o anumită măsură, voi ține acum seama de proporția în care deputații sunt înscriși ca vorbitori în dezbaterile de mai târziu.
<SPEAKER ID="270" NAME="Michael Gahler" AFFILIATION="PPE">
(DE) Dle președinte, cu o săptămână înainte de a fi ucis, am vorbit cu Shahbaz Bhatti în biroul său de la Islamabad și era conștient de pericolul în care se afla. Cu toate acestea, era preocupat mai mult de impresia lui că, în special în ultimele luni, mai ales în legătură cu asasinarea lui Salman Taseer, guvernatorul din Punjab, mulți oameni au bătut în retragere în fața amenințării extremiștilor. Miniștri, parlamentari, jurnaliști, avocați, chiar și activiști pentru drepturile omului, care s-au implicat întotdeauna înainte, se tem acum să se ridice împotriva amenințării acestor extremiști.
<P>
Cred că trebuie să facem apel la toată lumea din Pakistan pentru a se ridica împotriva acestei intoleranțe, deoarece, în caz contrar, vor fi înlăturați împreună sau individual. Sherry Rehman, acel politician curajos care a prezentat amendamente la legea privind blasfemia, se află în mod deosebit în pericol. Prin urmare, fac apel la Parlamentul din Pakistan să o protejeze acum, aprobând în cele din urmă amendamentele la legea privind blasfemia pe care le-a propus. Acest lucru ar oferi un semnal clar că rămânem uniți împotriva extremismului.
<SPEAKER ID="271" NAME="George Sabin Cutaș" AFFILIATION="S&amp;D">
Asasinarea ministrului pakistanez pentru minorități, dl Bhati, intervine în plină controversă privind amendarea legii care prevedea pedeapsa cu moartea pentru blasfemie în această țară, modificare pe care acesta o susținea. Consider că intoleranța care stă la baza legilor referitoare la penalizarea blasfemiei a condus și la regretabile asasinate ale unor personalități care se luptau pentru libertatea de expresie și credință în Pakistan. Totodată, cazul dlui Bhati a fost condamnat de o mare parte a societății pakistaneze în lumea politică, în media și de către oameni cu origini etnice și convingeri religioase variate, iar acesta este un semnal pozitiv. Guvernul acestei țări are, prin urmare, datoria de a preveni repetarea cazurilor de violență bazate pe intoleranță și de a-și continua eforturile pentru respectarea valorilor democratice înscrise în Constituția pakistaneză, a principiilor universale ale drepturilor omului și a libertății de gândire.
<SPEAKER ID="272" NAME="Constance Le Grip" AFFILIATION="PPE">
(FR) Dle președinte, și eu am fost profund cutremurată de asasinarea, întreprinsă cu lașitate, la data de 2 martie 2011, a dlui Shahbaz Bhatti, ministrul creștin pentru minorități din guvernul pakistanez.
<P>
Acest asasinat terorist urmează altor numeroase asasinate ale unor cetățeni pakistanezi curajoși, toleranți, care sunt pasionați de drepturile omului și apărători ai acestora, atât bărbați, cât și femei.
<P>
Încă o dată, facem apel la guvernul din Pakistan să facă tot posibilul pentru a elucida acest asasinat laș și pentru a garanta protecția cu adevărat eficientă a persoanelor amenințate de extremiștii fanatici religioși. Mă gândesc firește, în primul și în primul rând, dar nu numai, la dna Sherry Rehman.
<P>
Încă o dată, fac apel insistent către toate instituțiile competente ale Uniunii Europene pentru a include în negocieri o clauză de garantare a respectării libertății religioase și a drepturilor omului, în vederea pregătirii unor acorduri de cooperare viitoare, inclusiv a acordului de cooperare între Uniunea Europeană și Pakistan.
<P>
(Aplauze)
<SPEAKER ID="273" NAME="Joanna Katarzyna Skrzydlewska" AFFILIATION="PPE">
(PL) Dle președinte, încă o dată, discutăm despre problema încălcării drepturilor omului în Pakistan, de data aceasta din cauza asasinării recente a ministrului guvernului Shahbaz Bhatti, care s-a opus legislației privind blasfemia din țară și a apărat drepturile minorităților religioase. S-a opus intoleranței și discriminării religioase.
<P>
Rezoluția Parlamentului European referitoare la această crimă sordidă este expresia noastră de opoziție față de exterminarea religioasă brutală aflată în creștere în Pakistan și mărturisește, de asemenea, fără echivoc, că nu lăsăm în voia sorții minoritățile religioase, ale căror drepturi sunt foarte frecvent încălcate. Este de datoria noastră să condamnăm nelegiuirile care amenință libertatea și viața altor oameni. Prin urmare, aș dori să subliniez cât de important este sprijinul acordat organizațiilor neguvernamentale care luptă pentru drepturile omului în eforturile lor pentru o mai mare democratizare în Pakistan și pentru încetarea violenței.
<SPEAKER ID="274" NAME="Johannes Hahn">
membru al Comisiei. - Dle președinte, în ianuarie, am deplâns asasinarea guvernatorului din Punjab, Salman Taseer.
<P>
Câteva săptămâni mai târziu, aceste acte de violență au continuat cu asasinarea, la 2 martie 2011, a dlui Shahbaz Bhatti, ministrul pentru minorități din guvernul pakistanez.
<P>
Vicepreședintele Comisiei, dna Ashton, a condamnat ferm asasinatul și și-a exprimat îngrijorarea profundă față de climatul de intoleranță și de violență din Pakistan legat de dezbaterea legilor controversate privind blasfemia.
<P>
Dl Bhatti a fost singurul creștin din guvernul pakistanez și un binecunoscut susținător al respectării drepturilor omului și a libertății religioase. A fost una dintre puținele voci rămase care au îndrăznit să vorbească și știa că se află sub amenințare după asasinarea lui Salman Taseer. Totuși, acest lucru nu l-a oprit de la a-și apăra drepturile care, la urma urmei, sunt consacrate în constituția pakistaneză.
<P>
Vicepreședintele Comisiei, dna Ashton, a invitat guvernul pakistanez să își asume responsabilitatea și să ofere protecție adecvată persoanelor aflate în funcții oficiale sau din societatea civilă, care sunt amenințate.
<P>
Uniunea Europeană salută declarația prim-ministrului Jamali, conform căreia guvernul va face tot posibilul pentru a-i aduce pe vinovați în fața justiției. Respectul nostru se îndreaptă spre dl Jamali pentru că a participat la funeraliile dlui Bhatti.
<P>
Acum guvernul trebuie să își respecte angajamentele și să aducă în fața justiției pe făptașii și instigatorii unor astfel de infracțiuni. Dl Bhatti și dl Taseer au fost critici fățiși ai legilor privind blasfemia și au condus eforturile de modificare a acestora. Cu toate acestea, în climatul predominant de după asasinarea lui Taseer, amendamentele au fost retrase din parlament.
<P>
Legile privind blasfemia, care prevăd pedeapsa cu moartea, sunt incompatibile cu valorile comune pe care dorim să le promovăm în relațiile noastre cu Pakistanul. De asemenea, au condus la erori judiciare și la discriminare împotriva minorităților religioase.
<P>
În timp ce noi oferim o susținere fermă guvernului democratic din Pakistan și vom face tot ce putem pentru a-l ajuta în încercarea de a face față unui val fără precedent de acte teroriste, membrii săi ar trebui să protejeze principiile la care au aderat. Libertatea religioasă sau a convingerilor este un drept universal uman; libertatea de opinie și de exprimare sunt intrinsec legate de aceasta.
<P>
Consiliul tocmai a adoptat concluziile ce reamintesc angajamentul UE de a garanta aceste drepturi fundamentale și de a intensifica eforturile de promovare și de protejare a acestor drepturi pretutindeni și pentru toată lumea.
<SPEAKER ID="275" NAME="Președinte">
Am primit șase propuneri de rezoluție depuse în conformitate cu articolul 110 alineatul (2) din Regulamentul de procedură.
<P>
Dezbaterea a fost închisă.
<P>
Votarea va avea loc la sfârșitul dezbaterilor.
<P>
Declarații scrise (articolul 149 din Regulamentul de procedură)
<SPEAKER ID="276" NAME="Krzysztof Lisek" LANGUAGE="PL">
Aș dori să transmit condoleanțe familiei ministrului pakistanez pentru minorități asasinat, Shahbaz Bhatti. Sper că făptașii acestei crime vor fi rapid reținuți și pedepsiți în mod corespunzător. Acest incident brutal, a cărui victimă a fost un oficial de stat de rang înalt care lupta pentru drepturi egale pentru minoritățile din Pakistan, este încă o dovadă a situației foarte dificile din această țară. Din nefericire, politica noastră actuală nu a adus rezultatele așteptate. Având în vedere acest lucru, Uniunea Europeană trebuie să ia măsuri specifice, care vor ajuta la creșterea respectului pentru litera legii și a democrației în Republica Islamică Pakistan.
<P>
După părerea mea, o intensificare semnificativă a activității noastre, prin organizarea și susținerea unor reuniuni anuale UE-Pakistan privind situația minorităților din Pakistan, cu implicarea Parlamentului European, poate aduce beneficii tangibile. În conformitate cu textul rezoluției pe care am adoptat-o astăzi, aprob pe deplin sprijinul financiar acordat din partea noastră organizațiilor care apără drepturile omului și care luptă împotriva legilor privind blasfemia. Sper că vom fi capabili să creștem amploarea acestui sprijin. Sper, de asemenea, că vom fi capabili, cu ajutorul unor instrumente diplomatice adecvate, să convingem guvernul pakistanez să respecte dispozițiile consacrate în clauza privind democrația și drepturile omului din Acordul de cooperare între Uniunea Europeană și Republica Islamică Pakistan.
<SPEAKER ID="276" NAME="Monica Luisa Macovei" AFFILIATION="PPE">
în scris. - Shahbaz Bhatti, ministrul pentru minorități din Pakistan, a încercat să reformeze legile privind blasfemia din țară și a fost ucis. Talibanii pakistanezi au revendicat crima și au promis aceeași soartă tuturor celor care vor mai critica legile privind blasfemia. Este timpul pentru măsuri ferme pentru a proteja reformatorii și apărătorii drepturilor omului care își riscă viața pentru libertate. Fac apel la Consiliu și la Serviciul european de acțiune externă pentru a asigura protecția celorlalți apărători ai drepturilor omului aflați în situație de risc în Pakistan și pentru a investiga în mod eficient și în timp util asasinarea ministrului Shahbaz Bhatti. Vinovații trebuie să fie aduși în fața justiției, iar răspunsul guvernului trebuie să fie ferm pentru a avea un efect de descurajare.
<SPEAKER ID="277" NAME="Kristiina Ojuland" AFFILIATION="ALDE">
în scris. - Pierderea unui susținător al libertății religioase este o nenorocire; pierderea a două asemenea persoane este de-a dreptul neglijență. Atunci când am discutat despre asasinarea guvernatorului Salman Taseer, am formulat avertizări privind ascensiunea extremismului religios în Pakistan. Cu mai puțin de două luni mai târziu, s-a produs o altă tragedie. Mișcarea talibanilor din Punjab a revendicat responsabilitatea pentru asasinarea ministrului Shahbaz Bhatti. Cererea sa de utilizare a unei mașini antiglonț fusese refuzată de autoritățile pakistaneze. O astfel de neglijență din partea autorităților le face complice la crimă. Aș dori să sper că Uniunea Europeană va aborda asasinarea acestor funcționari de rang înalt din Pakistan cu autoritățile de acolo și va face apel la acestea să abroge legile privind blasfemia care au provocat escaladarea violenței religioase.
<SPEAKER ID="278" NAME="Tadeusz Zwiefka" LANGUAGE="PL">
În urmă cu două luni, în plen și, de asemenea, în cursul unei dezbateri privind drepturile omului, am condamnat atacul asupra guvernatorului provinciei Punjab, Salman Taseer. Subiectul discuției a fost același ca cel despre care vorbim astăzi - încercări de reformare a legislației controversate privind blasfemia. Cele două evenimente tragice sunt strâns legate unul de celălalt, pentru că victimele au lucrat împreună în numele minorităților naționale din Pakistan, inclusiv minoritățile religioase, și în apărarea celor care au căzut victime ideologiei intoleranței răspândite de talibani.
<P>
Din păcate, lumea occidentală poate doar să observe radicalizarea în creștere a atitudinilor din țară, unde, cu mai puțin de un deceniu în urmă, Benazir Bhutto introducea reforme democratice. Pakistanul se scufundă în haos - talibanii terorizează țara și desfășoară atacuri cu o frecvență crescută, precum cel care a avut loc în Punjab, la 8 martie, de exemplu, în care 25 de persoane au fost ucise.
<P>
Au apărut acum rapoarte privind următoarea persoană pe care extremiștii au condamnat-o la moarte - deputată în Parlamentul pakistanez, fostă jurnalistă și susținătoare a drepturilor femeilor, a minorităților religioase și a libertății de exprimare, Sherry Rehman. Ea a fost cea care a prezentat Parlamentului pakistanez un proiect de modificare a legislației privind pedepsele pentru blasfemie. La următoarea perioadă de sesiune, vom condamna oare un atac împotriva sa?
