<CHAPTER ID="003">
Declarațiile Președinției
<SPEAKER ID="007" NAME="Președintele">
Aș dori să vă împărtășesc cinci noutăți ca observații preliminare.
<P>
Aș dori, în primul rând, să abordez situația din Mediterană, care, după cum știm cu toții, se schimbă foarte repede. Parlamentul European a fost și este pregătit să acorde sprijin schimbărilor democratice inițiate chiar de cetățeni, care sunt vecinii noștri europeni. Astăzi, când vom organiza dezbaterea referitoare la Tunisia, vom discuta despre o țară parteneră care a făcut deja primii pași pe drumul spre o democrație veritabilă. Cu puțin timp în urmă, m-am întâlnit cu ministrul tunisian al afacerilor externe și am fost însoțit de cinci alți deputați în Parlamentul European.
<P>
Situația din Egipt este diferită și nu putem ști cu siguranță în ce direcție se îndreaptă aceste schimbări, care sunt deja ireversibile. Totuși, aceste schimbări nu trebuie să-și piardă elanul. Ambele țări au în comun un aspect: toate forțele democratice trebuie să depună urgent eforturi pentru a înfăptui reforme politice și, ulterior, reforme economice și sociale. Trebuie, de asemenea, să pună bazele unor alegeri libere și democratice, astfel încât să se răspundă cererilor de democrație ale oamenilor. Trebuie, de asemenea, să menționăm - și o vom face în timpul acestei perioade de sesiune, atât astăzi, cât și mâine, în cadrul timpului afectat votului - că democrația din țările învecinate este la fel de importantă pentru Uniunea Europeană ca stabilitatea acestora. Nu putem să alegem între democrație și stabilitate; ambele sunt imperative.
<P>
A doua chestiune se referă la faptul că, la 20 ianuarie 2011, Letonia a comemorat cea de-a 20-a aniversare a "duminicii sângeroase”, așa cum este denumită această zi în cărțile de istorie. La această dată, unitățile OMON pro-sovietice au atacat clădiri strategice din capitala statului care abia renăscuse. Șapte persoane și-au pierdut viața pe baricade și multe altele au fost rănite apărând independența Letoniei.
<P>
La 29 ianuarie 2011, după un proces care a fost un afront adus standardelor internaționale, Zahra Bahrami, de cetățenie olandeză, și deci europeană, a fost spânzurată în Iran. Îndemn autoritățile iraniene să lămurească acuzațiile aduse doamnei Bahrami și procedura judiciară opacă. Uniunea Europeană consideră că pedeapsa cu moartea nu poate fi considerată niciodată un act de justiție.
<P>
La 26 ianuarie 2011, David Kato, militant pentru drepturile omului și activist în domeniul drepturilor civile, a fost asasinat în Uganda. Îndemn autoritățile ugandeze să-i aresteze pe autorii acestei crime. Dezaprobăm cu toții faptul că homosexualitatea continuă să fie considerată infracțiune în această țară.
<P>
În cele din urmă, ultima mea știre: cu privire la dezbaterea de astăzi referitoare la pregătirea pentru Consiliul European din 4 februarie, aș dori să vă informez că, la 8 februarie, sau, cu alte cuvinte, săptămâna viitoare, va avea loc o reuniune a Conferinței președinților la care vor avea acces toți deputații. Domnul Van Rompuy, președintele Consiliului European, va fi oaspete la această reuniune specială, în cadrul căreia va prezenta concluziile summitului de vineri în conformitate cu Tratatul de la Lisabona, care prevede că președintele trebuie să ne raporteze cu privire la aceste chestiuni.
<SPEAKER ID="008" NAME="Michael Cashman" AFFILIATION="S&amp;D">
Domnule Președinte, sper că deputații și dvs. îmi veți permite să intervin scurt pentru a vă felicita pentru declarația pe care ați făcut-o în numele lui David Kato care a fost asasinat în Uganda. A fost, după cum ați spus, un militant pentru drepturile omului și a apărat drepturile persoanelor lesbiene, homosexuale și bisexuale.
<P>
Am dorit doar să precizez că noi, cei din acest Parlament, am promulgat deja o moțiune cu privire la ceea ce se întâmplă în Uganda. Este esențial să sprijinim societatea civilă ugandeză și să ne amintim că David a fost un uriaș care s-a înălțat deasupra celor care au propovăduit ura și discriminarea, și ar trebui să ne amintim atât de el, cât și de familia lui în acest moment trist.
<SPEAKER ID="009" NAME="Președintele">
Vă mulțumesc.
