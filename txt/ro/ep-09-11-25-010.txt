<CHAPTER ID="010">
Telecom (semnarea actelor)
<SPEAKER ID="255" NAME="Preşedintele">
Suntem martorii unui eveniment important, deoarece, peste câteva minute, eu şi dna Torstensson vom semna câteva documente importante în legătură cu pachetul "Telecom”. Doamnă Torstensson, domnule comisar, doamnelor şi domnilor, stimaţi colegi, actele juridice care formează pachetul "Telecom” au fost adoptate în cadrul unei proceduri de codecizie. Comunicaţiile electronice şi internetul au devenit principalele instrumente ale societăţilor noastre moderne. Acest pachet legislativ este un bun exemplu al modului în care activitatea noastră poate ajuta oamenii şi al modului în care le poate afecta viaţa de zi cu zi.
<P>
În special, avem directiva cadru revizuită privind reţelele şi serviciile de comunicaţii electronice. Raportoare pentru aceasta a fost colega noastră, dna Trautmann, care se află astăzi alături de noi. Directiva a fost adoptată în a treia lectură, ceea ce demonstrează cât de multă muncă a fost necesară ca să putem obţine cele mai bune avantaje pentru cetăţenii noştri. Elementele acestei directive care rămân sunt: administrarea mai eficientă şi, într-o mai mare măsură, strategică a frecvenţelor radio, o concurenţă mai acerbă şi investiţii mai simple în internet în viitor.
<P>
Directiva privind serviciul universal şi drepturile utilizatorilor, al cărei raportor a fost colegul nostru, dl Harbour, reprezintă, de asemenea, un important pas în direcţia oferirii unor servicii mai bune. Am vrut să îmbunătăţim drepturile consumatorilor, să protejăm confidenţialitatea şi datele personale, şi, de asemenea, să oferim fiecărui cetăţean posibilitatea de a păstra acelaşi număr de telefon mobil atunci când schimbă operatorul, lucru care nu ar trebui să dureze mai mult de o zi lucrătoare.
<P>
În cele din urmă, pentru ca aceste principii să ia naştere într-o modalitate mai bună şi mai coerentă, Parlamentul şi Consiliul au hotărât să instituie o organizaţie europeană care reuneşte 27 de operatori naţionali. Raportoare a Parlamentului pentru această chestiune a fost dna del Castillo Vera.
<P>
Prin urmare, aş dori să exprim marea mea consideraţie pentru raportori, bineînţeles, care sunt întotdeauna oameni-cheie. Aş dori, de asemenea, să mulţumesc tuturor celor a căror muncă susţinută cu privire la aceste directive a contribuit la succesul de astăzi. Eforturile a numeroşi oameni s-au combinat pentru obţinerea acestui succes. În special, este cazul unor preşedinţii succesive, şi, mai ales, al Preşedinţiei cehe şi al actualei Preşedinţii suedeze, deoarece au fost responsabile pentru a doua şi a treia lectură.
<P>
Cel mai mult, în special în acest moment, aş dori să mulţumesc comisarului şi Comisiei Europene pentru pregătirea acestui pachet, care nu a fost singurul rezultat bun obţinut în cursul ultimului mandat de cinci ani. Am dori să vă felicităm. Colaborarea domniilor voastre ne este de foarte mare ajutor, şi, de asemenea, influenţează modul în care cetăţenii înţeleg ceea ce face facem noi.
<P>
Bineînţeles, cei trei raportori merită din plin recunoaşterea, la fel ca preşedintele Comisiei pentru industrie, cercetare şi energie, colegul nostru, dl Reul, şi vicepreşedintele Parlamentului, dl Vidal-Quadras, care au prezidat delegaţia PE la Comitetul de conciliere. Aşadar, foarte mulţi oameni au contribuit la succesul de astăzi.
<P>
Aş dori, vorbind din această poziţie şi în numele tuturor colegilor noştri deputaţi în Parlamentul European însă, înainte de toate, cetăţeni ai Uniunii Europene, să exprim un adânc respect şi stimă, deoarece acesta este cel mai bun exemplu al modului în care putem să facem un lucru pe care cetăţenii îl vor considera un mare succes, un lucru care le va uşura viaţa. Vă felicit pe toţi.
<SPEAKER ID="256" NAME="Åsa Torstensson" LANGUAGE="SV">
Domnule Preşedinte, aş dori să încep subliniind cât de încântată sunt de faptul că putem să semnăm pachetul de telecomunicaţii astăzi împreună. Pachetul consolidează concurenţa şi protecţia consumatorilor în Europa. Vom avea regulamente moderne şi actualizate într-un domeniu în care progresul este foarte rapid.
<P>
Aş dori, de asemenea, să profit de ocazie ca să mulţumesc tuturor celor implicaţi pentru munca lor incredibil de susţinută şi constructivă şi pentru colaborarea lor foarte creativă. Aş dori să extind mulţumirile mele către vicepreşedintele Parlamentului European, Alejo Vidal-Quadras, către preşedintele comisiei, Herbert Reul, şi către cei trei raportori ai Parlamentului, Catherine Trautmann, Pilar del Castillo Vera şi Malcolm Harbour, care, ca şi colegii mei din Consiliu, au desfăşurat o activitate extrem de importantă ca să ne permită să elaborăm împreună pachetul privind telecomunicaţiile.
<P>
Această colaborare a însemnat că am reuşit să obţinem un acord care indică, în mod clar, importanţa majoră şi crucială a internetului pentru libertatea de exprimare şi pentru libertatea de informare, şi, prin aceasta, nu am încălcat tratatul.
<P>
Pachetul telecomunicaţii este o victorie importantă pentru toţi consumatorii din Europa. Încă o dată, aş dori să mulţumesc tuturor pentru munca depusă pentru obţinerea acestui acord.
