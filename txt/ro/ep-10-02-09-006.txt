<CHAPTER ID="006">
Timpul afectat votului (continuare)
<SPEAKER ID="090" NAME="Preşedinte">
Înaintea votului, vom asculta discursurile preşedinţilor grupurilor politice cu privire la alegerea noii Comisii.
<SPEAKER ID="091" NAME="Joseph Daul" LANGUAGE="FR">
Dle Preşedinte, dle López Garrido, dle Preşedinte al Comisiei, vă mulţumesc că mi-aţi dat ocazia de a spune, în numele Grupului Partidului Popular European (Creştin-Democraţi), de ce sunt ferm convins că Dl Barroso şi colegiul său de comisari, asistat de personalul Comisiei, se vor ridica la înălţimea provocărilor cu care se confruntă.
<P>
Europa s-a născut dintr-o criză internaţională şi, pentru prima dată în decursul a 60 ani, se confruntă cu o nouă criză internaţională, având un tipar diferit dar, fără îndoială, gravă şi periculoasă. O vom învinge, deşi n-am ieşit încă la liman. Moneda euro şi-a îndeplinit misiunea de scut monetar; nu vor fi niciodată suficiente cuvinte pentru a spune cât îi datorăm: factorii de stabilizare automată, acele faimoase mecanisme de solidaritate, care sunt prea... Aţi beneficiat foarte mult de ele, prieteni!
<P>
(Aplauze)
<P>
Unde aţi fi acum fără factorii de stabilizare care antreneaza solidaritatea? Aceştia au fost consideraţi mult prea adesea ca o obligaţie care împovărează economiile noastre, dar au fost de mare ajutor în a menţine modelul european pe linia de plutire. Un model atractiv, mult copiat, de care concetăţenii noştri sunt întru totul ataşaţi, dar care este pus în discuţie de către noile provocări.
<P>
Lumea a devenit multipolară, dar nu în modul în care am visat-o; am visat că va fi idealistă, paşnică şi multilaterală. Nu, a devenit o lume a competiţiei, a luptei - una paşnică, dar fără îndoială sălbatică- pentru a impune un model altor modele.
<P>
În faţa acestei provocări, Uniunea nu trebuie să irosească numeroasele instrumente pe care le are la dispoziţie. Trebuie să rămână fidelă idealurilor sale, prin cuprinderea ideilor şi a oamenilor şi prin activităţi de pionierat în lupta împotriva încălzirii globale, dar trebuie, de asemenea, să se înarmeze cu resursele necesare pentru a putea fi competitivă.
<P>
Ştiu că este ceea ce noua Comisie se va strădui să realizeze împreună cu noi. Cunoaştem cu toţii punctele slabe ale Europei: demografia, lipsa de viitor consum, provocările industriale, deficitul public, guvernarea economică fără vlagă. Este un motiv în plus pentru a ne pune în valoare instrumentele: moneda euro şi politica monetară, dezvoltările tehnologice, realizările industriale de vârf, potenţialul agricol pentru a garanta securitatea alimentară a celor 500 de milioane de concetăţeni ai noştri.
<P>
În acest scop, contez pe Comisie că va da dovadă de imaginaţie şi va juca un rol de lider în domeniul legislaţiei europene pe care va trebui să o adoptăm. Mă aştept să apere interesele Europei, să solicite reciprocitate din partea partenerilor noştri şi, în caz de încălcări, să nu ezite în a recurge la mijloacele legale de care dispune.
<P>
Dlor comisari, este răspunderea dumneavoastră ca, împreună cu noi, cu Consiliul, să finalizaţi piaţa internă. Pentru a face acest lucru, trebuie să eliminăm tabuurile, cum ar fi acela al fiscalităţii şi al dimensiunii sociale. Statele membre nu mai pot acţiona ca şi cum aceste două domenii ţin de competenţe restricţionate şi de neatins, care nu se încadrează în aria de acţiune comună.
<P>
În acelaşi timp, provocările externe vor trebui abordate cu mult mai multă determinare: securitatea şi apărarea, dar şi comerţul, standardele tehnologice şi industriale şi standardele de mediu. Europa trebuie să-şi apere valorile, să apere pacea şi prosperitatea cetăţenilor ei. Europa trebuie să fie un actor internaţional şi nu doar o zonă de prosperitate şi de aplicare a legii. Nu trebuie să se lipsească de instrumentele care decurg din forţa ei.
<P>
Grupul PPE se aşteaptă ca noua Comisie să lucreze simultan şi în mod eficient pe toate aceste fronturi. Dacă va acţiona în acest sens - şi nu există niciun motiv de îndoială- va avea întotdeauna sprijinul Grupului PPE.
<P>
Dle Barroso, Grupul PPE are încredere în dumneavoastră; vă cere să aveţi curaj, să realizaţi reforme. Vă cere să fiţi clarvăzător, în numele cauzei care ne uneşte pe toţi: crearea unei Europe politice.
<P>
(Aplauze)
<SPEAKER ID="092" NAME="Martin Schulz" LANGUAGE="DE">
Dle Preşedinte, doamnelor şi domnilor, Grupul Alianţei Progresiste a Socialiştilor şi Democraţilor din Parlamentul European nu a adoptat uşor decizia sa. În urmă cu cinci luni, în acest Parlament s-a derulat votul pentru Preşedintele Comisiei şi, deşi atunci nu i-am acordat sprijinul nostru, a obţinut majoritatea voturilor. În baza acestei majorităţi, care în mod regretabil s-a alcătuit din oameni care de fapt nu sunt în favoarea Tratatului de la Lisabona, preşedintele Comisiei ne-a prezentat colegiul pe care astăzi urmează să-l evaluăm.
<P>
Şi pentru noi este necesar să evaluăm acest colegiu. Avem două opţiuni: putem alege să împărţim acest Parlament în cei de dreapta şi cei de stânga. Aceste două grupuri au ideologii contradictorii şi vor trebui să voteze în mod corespunzător. Aceasta este una dintre opţiuni. În orice caz, nu este modul în care funcţionează Europa. Nu avem o majoritate în acest Parlament. Nici Grupul Partidului Popular European (Creştin-Democrat) şi nici Grupul Alianţei Liberalilor şi Democraţilor pentru Europa nu deţine majoritatea în acest Parlament. Europa nu constituie o entitate în care orice forţă politică poate să încropească o majoritate şi să spună că acum Europa va fi guvernată într-un anumit mod. Europa este un compromis permanent. Este unul dintre elementele care o face uneori aşa de greoaie şi greu de înţeles. În orice caz, mai bine un compromis permanent, care conduce la succese şi mai multă justiţie socială, decât o luptă ideologică care în final eşuează fără niciun rezultat palpabil.
<P>
(Aplauze)
<P>
Din acest motiv ne este foarte greu să cântărim beneficiile. Desigur, o dispută ne încântă pe toţi. Şi mie îmi face plăcere să dezbat aprins principii cu colegii din alte grupuri, dar Europa are nevoie şi de rezultate palpabile. De aceea, ca social-democraţi - socialişti şi democraţi - ne întrebăm ce am putea solicita şi ar putea fi acceptat. Am definit apoi criteriile. Unul dintre criterii a fost ca cea de-a doua forţă politică din Europa să fie reprezentată în Comisie la un nivel mai înalt. De aceea, am dorit postul de Înalt Reprezentant al Uniunii pentru afaceri externe şi politica de securitate şi am reuşit să-l obţinem.
<P>
Aş dori să spun câte ceva despre persoana care deţine acest post. Baroneasa Ashton nu trebuie să permită ca în acest Parlament să fie numită comunistă de către un om care, în Franţa, a fost condamnat pentru negarea holocaustului. Baroneasa Ashton are întregul nostru sprijin.
<P>
(Aplauze prelungite)
<P>
Am întrebat dacă am putea introduce în legislaţia Uniunii Europene o evaluare de impact social ca mecanism de reglementare. Pentru noi, întrebarea era dacă mai există vreo şansă să poată fi puse în mişcare unele măsuri, cum a fost, în trecut, Directiva privind Serviciile. Nu, noi am dorit un mecanism care să permită o analiză a tuturor măsurilor avute în vedere de această Comisie, înainte de adoptarea acestora, din punct de vedere al impactului lor asupra sistemului de securitate socială al statelor membre. Acest lucru a fost integrat. Am dorit - şi, pentru mine, reprezintă un salt cuantic în politica europeană- ca în interval de un an, rezoluţiile legislative ale acestui Parlament să se traducă în iniţiativele legislative proprii ale Comisiei. Este un uriaş pas înainte, deoarece înseamnă că dreptul la iniţiativă al acestui Parlament, care din păcate nu există, va fi garantat prin mijloace indirecte. Considerăm că se realizează un progres semnificativ.
<P>
În cele din urmă, fiind a doua forţă din acest Parlament şi, de asemenea, reprezentând grupul politic fără de care nu ar fi posibilă majoritatea calificată în acest Parlament, am dorit să fim reprezentaţi în Comisie. Trei din cei şapte vicepreşedinţi sunt social-democraţi. În acest sens, ne-aţi satisfăcut solicitările în mare măsură. În ultimele săptămâni şi luni, am exprimat multe preocupări, inclusiv în dezbaterea de azi dimineaţă. Evaluând aceste preocupări în raport cu progresul făcut, am hotărât să vă acordăm sprijinul nostru pentru următorii cinci ani. Când am spus "vă”, am avut în vedere colegiul comisarilor. Vă puteţi baza pe sprijinul nostru dacă luaţi în serios ceea ce vă spun: ori va exista o Europă socială, ori Europa va eşua. Este răspunderea noastră comună să garantăm că va deveni o Europă mai socială. Grupul S&D va sprijini Comisia.
<P>
(Aplauze)
<SPEAKER ID="093" NAME="Guy Verhofstadt">
în numele Grupului ALDE. - Dle Preşedinte, grupul meu va acorda sprijinul Comisiei Europene. Alianţa Liberalilor şi Democraţilor constituie un grup responsabil şi suntem conştienţi că următorii cinci ani vor fi foarte critici pentru Uniunea Europeană şi cetăţenii europeni, condiţii în care vom avea nevoie de o Comisie care să se bucure de un larg sprijin proeuropean în acest Parlament.
<P>
Dar să fie foarte clar. Sprijinul nostru este condiţionat, mai mult decât în ultimii cinci ani. Dorim ca noua Comisie Europeană să fie motorul Uniunii Europene. Dorim o Comisie cu o abordare economică şi socială mai curajoasă, mai ambiţioasă şi mai integrată, o Comisie care se află în linia întâi a unei astfel de strategii- o strategie care poate forţa statele membre să facă ceea ce trebuie să facă.
<P>
Cred că trebuie să recunoaştem - şi cu atât mai mult în zona euro - că pilonul monetar existent trebuie neapărat însoţit de un pilon economic şi social adevărat. Problemele de azi din zona euro sunt o dovadă clară a eşecului abordării slabe pe care am aplicat-o în ultimii 10 ani prin aşa-numita metodă de coordonare deschisă. Acelaşi lucru este valabil şi în alte zone - în cazul schimbărilor climatice, în cazul politicii noastre externe şi al politicii noastre de apărare.
<P>
Premisa de bază pe care trebuie să se întemeieze acestastă nouă abordare îndrăzneaţă este recunoaşterea faptului că, în lumea multipolară de mâine, Europa nu poate juca un rol semnificativ decât în condiţiile în care va fi mai eficientă şi va reuşi să îşi consolideze propria integrare în viitorul apropiat. Dorim să îmbrăţişaţi această prezumţie şi să prezentaţi propuneri şi reforme clare, ferme şi ambiţioase în acest domeniu. Sperăm că, în acest scop, Comisia va face uz la întregul său potenţial de dreptul la iniţiativă. Vorbesc în mod evident despre Comisie ca un întreg, lucrând ca un colegiu, ca un corp politic coerent care promovează integrarea europeană. O Comisie puternică poate fi utilă, dar pentru realizarea acestor obiective o Comisie puternică este indispensabilă.
<P>
Tratatul de la Lisabona oferă noi instrumente şi ne-a sporit capacitatea de acţiune. Dnă Înalt Reprezentant Ashton, vă cerem să utilizaţi aceste noi instrumente. Aşteptăm mai mult de la Înaltul Reprezentant, decât ceea ce am văzut până acum. Rolul dumneavoastră v-o impune şi Uniunea Europeană o cere. Profitaţi de ocazii. Lecţia pe care am învăţat-o în Haiti constituie un exemplu. Puneţi imediat pe masa Consiliului raportul pentru constituirea unei forţe civile de protecţie la nivel european. Acestea fiind spuse, grupul meu va sprijini această Comisie, cu puternica ei prezenţă liberală, şi suntem pregătiţi să ne asumăm angajamentul pentru dezvoltarea cauzei europene alături de ea.
<P>
(Aplauze)
<SPEAKER ID="094" NAME="Daniel Cohn-Bendit" LANGUAGE="FR">
Dle Preşedinte, ştiţi foarte bine că Grupul Verzilor/Alianţa Liberă Europeană nu va vota pentru această Comisie dar, în acelaşi timp, vă oferim ideile noastre, imaginaţia noastră şi determinarea noastră pentru cauza europeană.
<P>
Dle Barroso, nu vă jucaţi spunând că cei care nu votează pentru Comisie sunt împotriva Europei. Nu vă jucaţi cu noi, Verzii Europeni. Puteţi juca acest joc cu alţii, dar nu cu noi. Propunem cooperarea necondiţionată cu dumneavoastră dacă doriţi să faceţi progrese în domeniul sistemului fiscal european. Dacă doriţi ca Europa să-şi aibă propriile ei resurse, vă susţinem contra statelor membre care îşi apără propriile lor suveranităţi economice. Le voi numi: fie că e vorba de Germania, sau Franţa, vă vom sprijini.
<P>
Dacă doriţi să fiţi gardineii tratatelor- de exemplu, în prezent se desfăşoară negocieri în cadrul Consiliului care vizează returnarea refugiaţilor în Libia, şi solicităm Consiliului să ne spună care este temeiul juridic al acelor negocieri. Va fi Parlamentul parte a procedurii legislative ordinare? Consiliul ne spune: "vi se va comunica la sfârşitul negocierilor”. Acest lucru este imposibil; ţine de responsabilitatea Comisiei să intervină pentru a garanta că instituţiile europene sunt informate asupra temeiului juridic al acelor negocieri.
<P>
Vă pot oferi o mulţime de exemple. Dacă doriţi să progresaţi în domeniul schimbărilor climatice, dacă doriţi ca Europa să meargă dincolo de cele de trei ori douăzeci, dacă doriţi să vă apropiaţi mai mult de 30 %, aveţi sprijinul întregului Grup Verts/ALE. Veţi avea întregul nostru sprijin dacă, după criza financiară, veţi dori să realizaţi progrese în domeniul reglementărilor financiare. Veţi avea întregul nostru sprijin dacă dumneavoastră şi Comisia dumneavoastră doriţi să realizaţi progrese în ceea ce priveşte protecţia Europei. Veţi avea sprijinul nostru dacă veţi dori să rezolvaţi problema Ciprului. Veţi avea sprijinul nostru, dacă, în sfârşit, doriţi să puneţi capăt unei situaţii absurde, prin care o ţară cum ar fi Grecia, după cum am spus mai înainte, cheltuieşte 4,3 % din PIB pentru apărare. Îl veţi avea în mod necondiţionat!
<P>
Dle Barroso, din acest motiv spun că acum vom vota "Nu”, dar că s-ar putea să greşim. Ştim că am făcut o greşeala ultima dată în legătură cu dl Dimas. Am făcut o greşeală şi o recunoaştem. De aceea, dacă vă puteţi ridica la înălţimea viselor noastre, şi dacă ne înşelăm în privinţa aşteptărilor pe care le avem de la dvs după ziua de azi, vom spune cinstit că am greşit şi vă vom sprijini.
<P>
(Aplauze)
<SPEAKER ID="095" NAME="Timothy Kirkhope">
în numele Grupului ECR. - Dle Preşedinte, unele state membre cred că desemnarea unui comisar constituie un prilej de a soluţiona o problemă internă sau de a achita o datorie politică. Comisia Europeană ar trebui să reunească cei mai talentaţi şi eficienţi lideri politici din Europa, oameni cu experienţă şi capacitatea de a contribui în abordarea imenselor provocări cu care ne confruntăm.
<P>
După ani de discuţii instituţionale aprinse, Europa trebuie să îşi reorienteze eforturile asupra obţinerii de rezultate în domeniile în care poate adăuga valoare muncii statelor membre, şi în domeniile în care concetăţenii noştri se aşteaptă ca naţiunile Europei să coopereze. Trebuie să sprijine eforturile de consolidare a fragilei redresări economice şi de a genera creştere şi locuri de muncă, şi are de jucat un rol hotărâtor în abordarea securităţii energetice şi a schimbărilor climatice. Trebuie să propună reforme centrale în ceea ce priveşte bugetul european şi multe dintre programele cheie de cheltuieli.
<P>
Dl Barroso este liderul cel mai indicat care să conducă Comisia. În orientările sale politice, el conturează un program ambiţios, concentrat pe problemele importante, un program pe care, în general, îl sprijinim. Fiecare stat membru ar fi trebuit să îi susţină eforturile, nominalizând cel mai puternic candidat posibil pentru funcţia de comisar, dar în unele cazuri a fost foarte dezamăgit. Desigur că trebuie să gireze fiecare membru al echipei sale - nici nu am aştepta altceva de la un lider în poziţia lui - şi, în organizarea echipei sale, deşi punem la îndoială unele portofolii, a făcut probabil tot ceea ce se putea având în vederea ceea ce a primit.
<P>
În timp ce unii candidaţi sunt excelenţi şi s-au prezentat bine în cadrul audierilor, alţii sunt mediocri şi au făcut o impresie slabă. Unii s-au distanţat de liniile directoare ale politicii lui. Dle Preşedinte, dacă votul este favorabil, noi ne vom angaja, desigur, în mod constructiv faţă de fiecare comisar şi încă sperăm că vom fi plăcut surprinşi dar, rog ca Parlamentul să aibă posibilitatea de a evalua Comisia cel puţin o dată pe an.
<P>
Este încă un proces în mod fundamental defectuos şi nu-l putem susţine în întregime. Din acest motiv, Conservatorii şi Reformiştii Europeni se vor abţine astăzi de la acest vot. Unele grupuri nu sunt solidare; noi suntem solidari în legătură cu această poziţie.
<SPEAKER ID="096" NAME="Lothar Bisky" LANGUAGE="DE">
Dle Preşedinte, dle Barroso, doamnelor şi domnilor, şi grupul meu a luat parte activ la audierile candidaţilor. Unii dintre ei ne-au făcut o impresie profund pozitivă. Suntem mai puţin entuziasmaţi de noile înţelegeri asupra multora dintre portofolii. Şi mă refer aici şi la aria de responsabilitate destul de misterioasă - care în curând va fi probabil mai puţin misterioasă - a Înaltului Reprezentant pentru afaceri externe şi politică de securitate, care este de asemenea vicepreşedinte al Comisiei.
<P>
Însă mulţi dintre candidaţi ne-au dezamăgit sub aspectul cunoştinţelor lor de specialitate. În această privinţă, toate întrebările noastre s-au referit în primul rând la proiectele politice. În ce direcţie ar trebui să se îndrepte integrarea europeană? Care sunt cele mai importante măsuri din punctul de vedere al candidatului pentru Comisie? Au fost mult prea multe răspunsuri vagi la aceste întrebări, după cum au fost răspunsuri pe care, din punct de vedere politic, nu le susţinem. În pofida solicitărilor pentru o Europă mai socială, ei au continuat să pledeze pentru un drum spre dereglementare, privatizare sau conceptul de flexisecuritate. Prioritatea maximă a fost flexibilitatea lucrătorilor iar securitatea socială s-a aflat la sfârşitul listei.
<P>
Protecţia climei este pe agendă, dar nu constatăm o distanţare faţă de producerea de energie electrică pe bază de cărbune sau faţă de energia nucleară. Nu văd preluarea de către UE a unui rol conducător în domeniul protecţiei climei şi a ajutorului pentru dezvoltare. Nu s-a spus nimic despre dezarmarea consecventă, în special în legătură cu armele nucleare din Europa. Dle Barroso, dle Preşedinte, oricât de mult aş aprecia candidaţii prezenţi la audiere, grupul meu nu poate da un vot pozitiv colegiului dumneavoastră.
<SPEAKER ID="097" NAME="Nigel Farage">
în numele Grupului EFD. - Dle Preşedinte, copiilor din generaţiile viitoare li se va spune o poveste. Li se va spune că odată ca niciodată, Europa era divizată; era un zid mare în mijlocul ei, iar popoarele din est erau foarte sărace şi lipsite de democraţie şi trăiau sub un sistem funest numit comunism care a ucis milioane din oamenii săi. Dar, bucuria bucuriilor, zidul a căzut şi am terminat cu cele 27 naţiuni iar acele popoare au trăit în democraţie şi 500 milioane de oameni au trăit în pace...
<P>
(Aplauze)
<P>
Mai este. Vă promit, mai este.
<P>
(Aplauze)
<P>
Ei bine, trebuie să spun că este prima oară când am primit astfel de aplauze şi, dle Verhofstadt, sunt tentat să stau jos dar, cu permisiunea dumneavoastră, povestea continuă cu tristeţe.
<P>
Politicienii responsabili au devenit foarte hrăpăreţi; îşi doreau bani şi putere. Astfel că au recurs la minciuni şi amăgire, au înscenat cel mai spectaculos coup d'état birocratic pe care lumea l-a văzut vreodată. Dar nu a fost nevoie să utilizeze gloanţe. Au fost mult mai isteţi, mult mai uneltitori. Astfel că au pus în aplicare un nou tratat - se numea Tratatul de la Lisabona. Apoi au dat puteri total nelimitate unui număr de 27 persoane. Aceştia erau oamenii care făceau toate legile. Desigur că ei aveau deja un steag, şi aveau deja un imn naţional, dar s-au apucat să făurească un nou stat. Dar au ignorat popoarele. Ceea ce au făcut, cu, sau fără ştiinţă, a fost să recreeze tocmai sistemul diabolic sub care trăiseră înainte popoarele din Europa de Est. Dar era de necrezut că mulţi dintre noii conducători au lucraseră deja înainte pentru acelaşi sistem diabolic. Ei bine, desigur că planul lor era greşit şi că sistemul lor monetar fantezist s-a prăbuşit. Dar, totuşi, noii conducători nu voiau să asculte poporul. Dimpotrivă, au făcut viaţa din ce în ce mai grea: au adus milioane de oameni în stare de sărăcie; le-au negat popoarelor dreptul de a spune ceva şi, în final, acele popoare au trebuit să recurgă la violenţă pentru a-şi recăpăta statele lor naţionale şi democraţia lor.
<P>
Morala poveştii este că ei nu au învăţat nimic din istorie. Deputaţi ai Parlamentului European, înainte de a investi cu puteri această Comisie, aduceţi-vă aminte că în urmă cu 60 ani, în Europa s-a lăsat o cortină de fier, dar acum, prin această Comisie, se instalează o mână de fier în domeniul economic, care se simte astăzi în Grecia.
<P>
(Preşedintele l-a întrerupt pe vorbitor)
<SPEAKER ID="098" NAME="Hans-Peter Martin" AFFILIATION="NI">
(DE) Dle Preşedinte, după povestea pe care tocmai aţi auzit-o, aş dori să revin la realitate. Fiul meu are şaptesprezece ani şi studiază foarte intens limba engleză, deoarece ştie că engleza este limba de lucru, şi speră că îl va ajuta să găsească un loc de muncă adecvat. Este un european entuziast, dar este nemulţumit de politica europeană, şi pe bună dreptate. În Germania, revista Der Spiegel scrie deja despre sfidarea politică la scară mare, şi pe bună dreptate. Cu toate acestea, milioane de tineri europeni doresc în secolul al XXI-lea o democraţie funcţională, competentă şi îndrăzneaţă. Cu toate acestea, ce ni se oferă astăzi aici de către Comisie? Sunt aceştia oamenii competenţi - şi cei mai buni - de care avem nevoie?
<P>
Noi cei de aici din rândul din spate reprezentăm un grup independent de cetăţeni care au jucat un rol esenţial în a asigura că radicalii de dreapta din acest Parlament nu vor forma din nou un grup. Suntem proeuropeni înflăcăraţi, dar tocmai de aceea suntem foarte dezamăgiţi de oamenii cu care v-aţi prezentat şi de calitatea acestor oameni. Am angaja aici un asistent care să devină un obiect de batjocură cum s-a întâmplat cu Günther Oettinger pe YouTube în "Oettinger vorbind englezeşte”? Probabil că nu. Din punct de vedere al competenţei, am vrea să avem de a face cu un comisar austriac care nu şi-a dovedit competenţele în niciun fel în domeniul său?
<P>
Dle Barroso, aici, în Parlament, există foarte mulţi parlamentari de a căror experienţă aţi putea beneficia. Aveţi unul dintre ei, de exemplu, în persoana suedezei, e adevărat. Totuşi, de ce nu-l vreţi pe dl Karas? De ce nu aţi luat un german de aici, în locul celor pe care îi aveţi? Fiindcă nu aveţi dreptul. Fiindcă, în pofida Tratatului de la Lisabona, suntem încă îngrădiţi, fiindcă tot nu suntem atât de independenţi încât să putem lua decizii suverane - nici dumneavoastră şi nici noi ca Parlament.
<P>
Din păcate, nici nouă nu ni se permite să alegem individual comisarii. Este un tip de democraţie pe care l-am avut în Austria în secolul al XIX-lea. Nu este adecvat pentru Europa de care avem nevoie, la care visăm. Vă rog să luaţi aminte: dacă continuaţi pe acest drum, veţi face jocurile naţionaliştilor şi, mai mult decât atât, a oponenţilor UE. Şi, dimpotrivă, avem nevoie de mai multă democraţie.
<SPEAKER ID="099" NAME="Bruno Gollnisch" AFFILIATION="NI">
(FR) Dle Preşedinte, exact acestea sunt sentimentele mele. Voi fi foarte scurt. Dle Preşedinte, doamnelor şi domnilor, dl Schulz s-a referit la mine - nu nominal dar destul de precis - ca fiind găsit vinovat de revizionism de către instanţele franceze.
<P>
Aş dori să-i spun dlui Schulz că greşeşte şi pun la dispoziţia sa, şi la dispoziţia întregii Comisii de imunităţi a Parlamentului European, hotărârea extraordinară a instanţei supreme franceze, Curtea de Casaţie, care a casat toate sentinţele pronunţate împotriva mea şi care, în hotărârea ei excepţională, a declarat că am fost pus sub acuzare pe baza unor fragmente de fraze compilate în mod artificial pentru a forma o declaraţie şi că, în plus, chiar astfel încropită de către adversarii mei politici, această declaraţie nu intră sub incidenţa prevederilor legii. Este o hotărâre extrem de rară, deoarece instanţa a casat hotărârea judecătorească a unei instanţe inferioare şi s-a pronunţat asupra cazului, ceea ce se întâmplă foarte rar la Curtea de Casaţie franceză. Această casare a hotărârii şi a sentinţei pronunţată de Curtea de Casaţie într-o cauză a intrat în istoria justiţiei noastre pentru prima oară în cazul Dreyfus. Aşadar, dl Gollnisch este la fel de nevinovat ca şi dl Dreyfus.
<P>
(Preşedintele l-a întrerupt pe vorbitor)
<P>
Aş dori să mai adaug ceva. Nu am spus că Baroneasa Ashton a fost comunistă. Am spus că a fost unul dintre acei pacifişti pe care Lenin i-ar fi putut numi tovarăşi de drum.
<P>
(Preşedintele l-a întrerupt pe vorbitor)
<SPEAKER ID="100" NAME="Preşedinte">
Vă mulţumesc. S-a bănuit doar că este vorba de o declaraţie personală.
