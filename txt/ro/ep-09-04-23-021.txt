<CHAPTER ID="021">
Condiţii armonizate pentru comercializarea produselor de construcţie (dezbatere) 
<SPEAKER ID="494" NAME="Preşedintele">
Următorul punct pe ordinea de zi este raportul întocmit de dna Neris, în numele Comisiei pentru piaţa internă şi protecţia consumatorului, referitor la propunerea de regulament al Parlamentului European şi al Consiliului de stabilire a unor condiţii armonizate pentru comercializarea produselor de construcţie - C6-0203/2008 -.
<SPEAKER ID="495" NAME="Catherine Neris" LANGUAGE="FR">
Dle preşedinte, dle comisar, doamnelor şi domnilor, în această seară se încheie prima etapă din activitatea de examinare a propunerii Comisiei privind condiţiile de comercializare a produselor de construcţie.
<P>
În acest sens, aş dori să mulţumesc Comisiei pentru sprijinul tehnic acordat şi, de asemenea, tuturor raportorilor alternativi pentru receptivitatea şi bunăvoinţa cu care s-au implicat în dialog, ceea ce ne-a ajutat să ajungem treptat la opinii comune şi la un acord asupra principalelor aspecte ale problemei.
<P>
Cu toate că sprijinim pe deplin obiectivele reformei, respectiv îmbunătăţirea modului de funcţionare a pieţei, consolidarea credibilităţii marcajului CE şi simplificarea sistemului şi că, fără îndoială, suntem interesaţi de existenţa unui limbaj tehnic comun, marea majoritate a membrilor Comisiei pentru piaţa comună şi protecţia consumatorilor au fost nerăbdători să dea glas propriilor îndoieli referitoare la aceste aspecte.
<P>
Preocupările menţionate se pot explica în primul rând prin dorinţa unanimă de a evita situaţia în care simplificarea şi relaxarea procedurilor ar duce la diminuarea controlului şi a declaraţiilor referitoare la produse.
<P>
În al doilea rând, preocupările sunt determinate de poziţia adoptată de Comisie care, în opinia noastră, tinde să se mulţumească cu o situaţie în care criteriile de evaluare a produselor sunt lăsate în seama statelor membre şi, în consecinţă, conţinutul real al marcajului CE depinde de ţara în care sunt marcate produsele, ceea ce cauzează probleme de credibilitate.
<P>
În ultimul rând, rezervele exprimate de noi provin din faptul că, într-un moment în care dorim să direcţionăm Europa către o economie ecologică, textul care ni s-a prezentat nu se referă nici la performanţa energetică a produselor, nici la caracterul parţial periculos al acestora pentru utilizatori.
<P>
Pentru a răspunde acestor preocupări, Comisia pentru piaţa internă şi protecţia consumatorilor a introdus o serie de amendamente. Voi menţiona cinci dintre acestea.
<P>
În primul rând, propunem ca obligaţia aplicabilă produselor de construcţie introduse pe piaţă, de a deţine un marcaj CE, să fie menţinută pentru a garanta că toate produsele comercializate în Europa au fost controlate în mod corespunzător.
<P>
Această condiţie nu trebuie să creeze poveri suplimentare pentru întreprinderile mai slabe şi să le prejudicieze activitatea. De aceea, ne-am pronunţat în favoarea menţinerii procedurilor simplificate pentru microîntreprinderi şi am introdus o măsură de scutire a micilor meşteşugari de la obligativitatea aplicării marcajului CE.
<P>
În al doilea rând, doresc să menţionez procedurile simplificate care fac mai accesibil marcajul CE. Am hotărât, cu toate acestea, să acordăm acces la aceste proceduri fabricanţilor de produse de construcţie şi nu importatorilor. Prin această abordare, destinată să amelioreze monitorizarea pieţei, vom putea împiedica societăţile de import obscure să importe produse de proastă calitate.
<P>
Al treilea amendament major se referă la introducerea unui nivel minim de armonizare în ceea ce priveşte criteriile de evaluare a produselor de construcţie în Europa. Astfel, conţinutul marcajului CE va avea aceeaşi semnificaţie, indiferent de ţara în care este comercializat produsul.
<P>
Atunci când acest lucru este posibil, am dori chiar ca normele aplicabile evaluării produselor să fie identice în toate statele membre. În acest scop, am introdus opţiunea creării unor criterii de evaluare noi, care nu se limitează la aspectele tehnice, ci pot fi folosite, de asemenea, la măsurarea performanţei unor parametri de interes general precum mediul, siguranţa şi riscurile pentru sănătate.
<P>
Tot în acest scop - şi mă voi referi aici la cel de-al patrulea amendament - am contribuit la multiplicarea informaţiilor destinate utilizatorilor, furnizate de producători în declaraţiile de performanţă. În special, producătorii vor fi obligaţi să declare toate substanţele periculoase care figurează într-o listă anexată, care cuprinde, de asemenea, substanţele menţionate în Directiva REACH.
<P>
În ultimul rând şi acesta este ultimul amendament pe care îl menţionez, membrii Comisiei pentru piaţa internă şi protecţia consumatorilor au încercat să confere mai multă transparenţă condiţiilor de certificare a produselor de construcţie, rolului societăţilor în procesul de certificare şi condiţiilor de acces la marcajul CE, diferenţiind în mod clar procedura de acces pentru produsele cărora li se aplică un standard armonizat de procedura de acces pentru produsele cărora nu li se aplică un astfel de standard şi care sunt denumite adesea produse inovatoare.
<P>
Această acţiune se apropie de sfârşit, dar nu a atins nivelul pe care îl doream. În urma dificultăţilor cu care ne-am confruntat în cadrul Consiliului în ceea ce priveşte formularea unei poziţii, ne-am dat seama că nu se poate ajunge la un acord, în ciuda bunei cooperări între preşedinţia franceză şi cea cehă.
<P>
În prezent regret acest lucru, deşi sunt conştientă de faptul că, dacă am avea mai mult timp la dispoziţie, am putea să ajungem la un consens mult mai larg la a doua lectură, şi, mai presus de toate, am purta discuţii mai fructuoase în cadrul cărora să se facă auzite opinii referitoare la aceste aspecte.
<SPEAKER ID="496" NAME="Günter Verheugen" LANGUAGE="DE">
Dle preşedinte, stimaţi parlamentari, aş dori să mulţumesc dnei raportor Neris pentru eforturile depuse în cadrul unei propuneri atât de complete şi de complicate din punct de vedere tehnic. Este vorba de un proces de legiferare care a prezentat multe provocări pentru noi toţi, dar trebuie să afirmăm în mod răspicat că, în acest moment, discutăm despre viitorul unui sector deosebit de important.
<P>
Doar produsele de construcţie reprezintă 3% din produsele de pe piaţa internă europeană şi, dacă includem activitatea de construcţie, sectorul construcţiilor se ridică la 10% din produsul economic total al Uniunii Europene. Aşadar, este foarte clar faptul că trebuie depuse eforturi pentru îmbunătăţirea competitivităţii acestui sector - în special în contextul crizei actuale.
<P>
Prin această propunere, dorim să creăm o bază fermă pentru consolidarea pieţei interne a produselor de construcţie. Doar aşa putem garanta creşterea economică şi locurile de muncă necesare dincolo de perioada de redresare economică. Pentru a atinge acest obiectiv, actuala Directivă privind produsele de construcţie trebuie armonizată cu principiile unei mai bune legiferări.
<P>
În continuare vă voi prezenta ceea ce încercăm să realizăm. Am dorit să clarificăm conceptele de bază şi utilizarea marcajului CE, să simplificăm procedurile pentru a reduce cheltuielile întreprinderilor, în special ale întreprinderilor mici şi mijlocii şi să consolidăm credibilitatea sistemului în ansamblu.
<P>
În ceea ce mă priveşte, acest proces înseamnă evitarea oricăror greutăţi suplimentare nejustificate pentru întreprinderi, în special pentru cele mai mici dintre acestea. Prin urmare, consider că este important să nu introducem proceduri administrative sau de evaluare noi, ceea ce este vital, înainte de toate, pentru cele mai mici dintre întreprinderile locale.
<P>
În conformitate cu principiile Legii întreprinderilor mici (Small Business Act), care, doresc să subliniez, a fost întâmpinat recent cu foarte mult entuziasm în cadrul acestei săli de şedinţe, propunerea Comisiei conţine proceduri simplificate pentru microîntreprinderi în ceea ce priveşte produsele care nu prezintă pericole serioase din punct de vedere al siguranţei. Nu doresc modificarea acestei abordări - este unul dintre elementele-cheie ale propunerii. Motivul este existenţa mai multor grupuri de produse de construcţie - precum ferestre, uşi interioare şi podele - fabricate de producători foarte mici a căror activitate este extrem de importantă pentru funcţionarea pieţei şi pentru interesele consumatorilor. Potenţialul acestor mici producători trebuie exploatat în mod eficient în beneficiul industriei de construcţii europene.
<P>
Nu împărtăşesc punctul de vedere conform căruia este necesară întocmirea unei declaraţii privind substanţele periculoase mai amănunţite decât ceea ce s-a stabilit deja în conformitate cu Regulamentul REACH. Vă asigur, cu toată sinceritatea, că normele stabilite în Regulamentul REACH sunt exhaustive - nu s-ar mai putea adăuga nimic pentru sectorul construcţiilor - toate preocupările care mi-au ajuns la cunoştinţă se regăsesc în regulamentul REACH. Mă întreb chiar ce rost ar avea existenţa unei legislaţii referitoare la substanţele chimice, complete şi integrate dacă am introduce reglementări noi pentru fiecare produs în parte. Comisia nu va sprijini această idee.
<P>
În ultimul rând, mă voi referi la marcajul CE şi la eliminarea marcajelor naţionale. Permiteţi-mi să clarific următorul lucru: în cazul în care sunt prevăzute, marcajele naţionale adaugă norme de testare suplimentare pentru produsele de construcţie, pe lângă prevederile standardelor europene armonizate, dar nu conferă nicio valoare adăugată în ceea ce priveşte conţinutul. Ceea ce se adaugă este birocraţie şi obligaţii suplimentare pentru întreprinderile în cauză. Este exact contrariul a ceea ce urmăreşte propunerea.
<P>
Situaţia sectorului de construcţii este diferită de cea a sectoarelor tradiţionale în ceea ce priveşte aşa-numita "legiferare conform noii abordări”, care a constituit recent obiectul pachetului legislativ privind piaţa internă. Nu putem copia pur şi simplu, în sectorul industrial, soluţiile aplicate în alte sectoare de "legiferare conform noii abordări”, deoarece acest sector are o cu totul altă structură şi utilizează materiale complet diferite.
<P>
Din motive lesne de înţeles, nu am discutat fiecare amendament. Comisia va informa în scris Parlamentul cu privire la poziţia adoptată referitoare la celelalte amendamente propuse de Parlament.
<P>
În opinia mea, propunerea de regulament privind produsele de construcţie este foarte importantă. Consider că dezbaterea de astăzi este importantă şi împărtăşesc punctul de vedere al raportorului cu privire la faptul că, având mai mult timp la dispoziţie, există şanse bune să ajungem împreună la un acord satisfăcător.
<SPEAKER ID="497" NAME="Den Dover">
raportor pentru avizul Comisiei pentru industrie, cercetare şi energie - Dle preşedinte, aş dori să afirm că dl comisar a dovedit o bună înţelegere a sectorului construcţiilor. În opinia mea, acest sector reprezintă un procent mai mare din PIB-ul total, aproximativ 12 sau 13%, iar în cadrul materialelor 4 sau 5%, deci este un sector foarte important.
<P>
Sunt de profesie inginer constructor şi a fost o onoare pentru mine să întocmesc avizul în numele Comisiei pentru industrie, cercetare şi energie. Am fost încântat să constat la final existenţa unui sprijin unanim în favoarea avizului pe care l-am prezentat. Am analizat aspectele tehnice mai mult decât aspectele legate de comercializare deoarece, în general, în această seară discutăm mai mult o abordare din perspectiva pieţei interne.
<P>
După 20 de ani de aplicare a directivei, industria construcţiilor are într-adevăr nevoie de un regulament. Aş sublinia necesitatea consolidării marcajului CE, care este absolut esenţial. Nu mai dorim norme naţionale şi urez succes acestui proiect în viitor. Este o măsură foarte importantă într-un sector la fel de important.
<SPEAKER ID="498" NAME="Zita Pleštinská" LANGUAGE="SK">
În prezent, există numeroase diferenţe între condiţiile naţionale aplicabile produselor de construcţie şi integrării acestora într-o construcţie.
<P>
Din moment ce sectorul construcţiilor este unul dintre sectoarele în care principiul recunoaşterii reciproce este cel mai adesea încălcat, salut regulamentul propus privind comercializarea produselor de construcţie. Este un act legislativ exhaustiv, destinat să actualizeze o directivă veche de 20 de ani referitoare la produsele de construcţie şi mai multe regulamente. Acest regulament operează mai multe modificări în cadrul declaraţiei de conformitate, armonizează terminologia juridică şi stabileşte excepţiile aplicabile întreprinderilor mici şi mijlocii. Conform informaţiilor pe care le deţin, producătorii de materiale de construcţie sunt deosebit de interesaţi de marcajul CE. În afară de aceasta, regulamentul ar trebui să simplifice considerabil procedurile administrative pentru exportatori şi importatori, prezentând avantaje din punct de vedere comercial.
<P>
De exemplu, producătorii de var, ciment şi cărămizi beneficiază deja de marcajul CE. În sectorul construcţiilor, marcajul CE nu semnifică siguranţă, iar marcajele naţionale nu reprezintă un avantaj pentru utilizatori. În mod contrar, acestea constituie un obstacol pentru piaţa internă. Marcajele naţionale nu indică testarea prealabilă a proprietăţilor suplimentare ale unui produs şi nici nu menţionează nimic referitor la calitatea unui produs de construcţie. În ciuda acestui lucru, producătorii sunt adesea obligaţi să plătească pentru teste şi pentru dreptul de a aplica marcajele naţionale pe produsele lor.
<P>
Nu am nicio obiecţie referitoare la marcarea voluntară care are drept scop testarea proprietăţilor calitative ale produselor, precum ECO Design (proiectare ecologică). Cred cu tărie că scopul nostru trebuie să fie consolidarea marcajului CE şi utilizarea lui obligatorie. Dle comisar Verheugen, apreciez punctul dvs. de vedere legat de utilizarea marcajelor naţionale pentru produsele de construcţie, dar, în calitate de raportor alternativ, mă declar în favoarea propunerii iniţiale a Comisiei.
<P>
Standardele armonizate constituie un instrument mai eficient şi mai adecvat pentru producătorii de pe piaţa produselor de construcţie şi, prin urmare, sunt mândră de faptul că am redactat, în cadrul Parlamentului European, cadrul de finanţare a standardelor europene. Aş dori să mulţumesc raportorilor, dna Neris, dna Fourtou şi dna Rühle şi echipelor dumnealor pentru cooperarea excelentă, precum şi colegilor mei, Den Dover, Malcolm Harbour, Andreas Schwab şi Tereza Pinto de Rezende, pentru o activitate de asemenea excelentă. În egală măsură, aş dori să adresez mulţumiri colegilor din cadrul Comisiei şi preşedinţiei cehe pentru abordarea conciliantă şi constructivă. Urez mult succes actualei legislaturi.
<SPEAKER ID="499" NAME="Jan Cremers">
în numele Grupului PSE - (NL) Stabilirea de norme pentru produse nu este o problemă pur tehnică. În urmă cu douăzeci de ani am fost implicat în prima acţiune de stabilire a unor norme într-un domeniu complet diferit şi anume, sectorul construcţiilor. Trebuie să spun că sunt mulţumit de rezultatul obţinut de dna Neris.
<P>
Performanţa unui produs de construcţie ar trebui evaluată nu numai în ceea ce priveşte capacităţile tehnice şi caracteristicile fundamentale, ci şi în ceea ce priveşte efectele utilizării produsului asupra sănătăţii şi siguranţei pe tot parcursul ciclului său de viaţă. De aceea, grupul din care fac parte a lucrat intens la includerea unor dispoziţii care să fie avantajoase atât pentru siguranţa şi securitatea angajaţilor şi utilizatorilor, cât şi pentru mediu. Îi mulţumesc dnei raportor pentru sprijinul acordat în acest sens.
<P>
Grupul nostru consideră că toate informaţiile cunoscute de producător ar trebui incluse într-o declaraţie de performanţă, inclusiv informaţiile referitoare la substanţele periculoase. Statele membre ar trebui să asigure aplicarea corectă a legislaţiei şi să prevadă sancţiuni în cazul încălcării acesteia, inclusiv sancţiuni penale pentru încălcările grave.
<P>
Dle preşedinte, atunci când se vorbeşte despre armonizarea produselor, argumentul utilizat de fiecare dată este acela că problema este una de ordin tehnic în care nu pot fi amestecate măsuri de ordin social. Sunt mulţumit de faptul că, în cazul de faţă, am putut rezista în faţa acestui argument şi îmi exprim speranţa că putem încheia acest capitol mâine.
<SPEAKER ID="500" NAME="Janelly Fourtou" LANGUAGE="FR">
Dle preşedinte, dle comisar, doamnelor şi domnilor, în primul rând doresc să îi adresez felicitări dnei Neris pentru rezultatele obţinute într-un domeniu tehnic deosebit de dificil pentru persoane ca noi care nu sunt experte în domeniul respectiv.
<P>
Scopul regulamentului propus de Comisie este crearea unui cadru legislativ armonizat, concomitent cu menţinerea flexibilităţii şi reducerea obligaţiilor administrative şi a costurilor. Nu ştiu dacă am respectat întotdeauna acest obiectiv, dar, cel puţin, am încercat, împreună cu raportorul şi raportorii alternativi, să facilităm dezbaterile la cea de-a doua lectură, din moment ce Consiliul nu a reuşit să ajungă la o poziţie comună.
<P>
Nu voi intra în detalii, ci voi profita de timpul rămas pentru a prezenta poziţia Grupului Alianţei Liberalilor şi Democraţilor pentru Europa cu privire la marcajul CE, unul dintre elementele esenţiale ale acestui raport. În această privinţă, Grupul ALDE împărtăşeşte întru totul punctul de vedere al Comisiei şi s-a opus întotdeauna perpetuării marcajelor naţionale.
<P>
Prin urmare, vom vota în favoarea marcajului CE ca marcaj exclusiv, în favoarea simplificării procedurilor de obţinere a acestui marcaj şi a facilităţilor pentru microîntreprinderi.
<SPEAKER ID="501" NAME="Andreas Schwab" AFFILIATION="PPE-DE">
(DE) Dle preşedinte, dle comisar, doamnelor şi domnilor, la rândul meu, doresc să adresez felicitări raportorului, raportorilor alternativi şi, mai presus de toate, dnei Pleštinská şi voi continua ideea dnei Fourtou.
<P>
La urma urmei, anul trecut am ajuns la un acord referitor la pachetul legislativ privind mărfurile şi a trebuit să rezolvăm, la momentul respectiv, problema dificilă a marcajului CE. Dle comisar Verheugen, decizia Grupului Socialist din Parlamentul European de a adopta acordul la care s-a ajuns la momentul respectiv în cazul acestei directive se bazează şi pe faptul că există posibilitatea ca studiul comandat de dvs. să nu fi fost prezentat în mod eficient tuturor grupurilor parlamentare. Dle comisar, puteţi profita de această ocazie pentru a insista ca Grupul Socialist să nu ignore rezultatele studiului. Există, poate, şanse ca acestea să fie recunoscute până la votul de mâine, ţinând seama în special de faptul că marcajul CE din contextul prezentei directive - spre deosebire la pachetul legislativ privind mărfurile - nu este legat de informaţiile relevante pentru consumatori, ci numai de caracteristicile produselor care, în orice caz, urmăresc un obiectiv diferit.
<P>
În al doilea rând, Regulamentul privind produsele de construcţie a contribuit cu succes la procesul de finalizare a pieţei interne, din moment ce am reuşit, pe de o parte, să simplificăm reglementările aplicabile întreprinderilor mici şi mijlocii în multe domenii şi, pe de altă parte, să punem în aplicare relaxările legislative pentru microîntreprinderi, anunţate în Legea întreprinderilor mici (Small Business Act) şi solicitate în mod explicit în nenumărate ocazii.
<P>
Sunt perfect de acord cu opiniile exprimate cu privire la instituţiile naţionale de standardizare. În acest domeniu avem nevoie de o piaţă internă europeană mult mai puternică. Trebuie să existe posibilitatea ca un producător spaniol să obţină un produs autorizat pentru Germania sau Suedia de către o instituţie de standardizare din Spania, în loc să fie obligat se obţină autorizaţie naţională eliberată de fiecare instituţie naţională în parte.
<P>
În plus, dle comisar, sunt de acord cu cele afirmate de dvs. în legătură cu regulamentul privind substanţele chimice. Am depus eforturi semnificative pentru a crea Regulamentul REACH şi nu ar trebui să adăugăm alte reglementări pentru fiecare propunere legislativă nouă referitoare la materiale care au o oarecare legătură cu substanţele chimice.
<P>
Există două aspecte pe care trebuie să le abordăm din nou, la a doua lectură. Primul dintre acestea se referă la actele legislative care reglementează cererile de produse. Consider că ar trebui să existe mai multe în acest domeniu, pentru ca utilizatorii să îşi formeze o opinie reală. De asemenea, ar trebui evitată duplicarea reglementărilor. În opinia mea, anexa 6 este o exagerare. Directiva privind tensiunea joasă şi directiva privind maşinile industriale acoperă deja multe aspecte în domeniu. Trebuie să se reexamineze atent necesitatea existenţei unor reglementări de tip lex specialis în acest caz. În ceea ce priveşte celelalte aspecte, dna Neris a creat o bază solidă pentru votul la prima lectură.
<SPEAKER ID="502" NAME="Günter Verheugen" LANGUAGE="DE">
Dle preşedinte, vă mulţumesc pentru că mi-aţi acordat din nou cuvântul, dar nu este nevoie de această intervenţie. Tot ceea ce mai pot adăuga este să vă mulţumesc tuturor pentru această dezbatere constructivă şi utilă.
<SPEAKER ID="503" NAME="Catherine Neris" LANGUAGE="FR">
Dle preşedinte, dle comisar, doamnelor şi domnilor, vă mulţumesc pentru contribuţia dvs. la acest raport.
<P>
Voi face doar o observaţie: am reţinut tot ceea ce s-a afirmat deoarece consider că această acţiune ar trebui să continue. Pentru noi este important ca acest sector să fie mai bine structurat în cadrul Comunităţii, dar, mai presus de toate, am vrea ca normele, pe care le dorim mai complete în ceea ce priveşte marcajul CE, să aibă mai multă substanţă. În această privinţă, ne dorim mai ales o integrare europeană mai aprofundată pentru o Europă mai bună şi, într-adevăr, o integrare mai aprofundată a acestor sectoare sensibile despre care ştim că se află în centrul economiilor noastre şi că pot stimula redresarea economică. Este necesar să abordăm toate aspectele discutate aici.
<P>
Ultimul lucru pe care voiam să îl menţionez are legătură cu cele afirmate de dl Schwab referitor la studii. Desigur, vom ţine seama de studiile realizate, nu doar pentru a confirma cele întreprinse de noi, dar şi pentru a reevalua orice aspect care se dovedeşte necesar. Consider că este important să cooperăm în acest domeniu şi vom coopera.
<P>
Vă mulţumesc, dle comisar, pentru aceste schimburi fructuoase şi sper că, la a doua lectură, textul va corespunde nevoilor întreprinderilor noastre şi, în special, că va fi adaptat la aceste nevoi.
<SPEAKER ID="504" NAME="Preşedintele -">
Dezbaterea este închisă.
<P>
Votarea va avea loc mâine la ora 12.00.
