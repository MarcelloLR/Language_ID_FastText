<CHAPTER ID="013-01">
1. Modificarea Tratatului privind funcționarea Uniunii Europene cu privire la un mecanism de stabilitate pentru statele membre a căror monedă este euro (
<SPEAKER ID="036" NAME="Elmar Brok">
raportor. - (DE) Dle Președinte, doamnelor și domnilor, acest mecanism european de stabilitate este necesar pentru a oferi o asigurare juridică de durată și pentru a garanta solidaritatea cu țările care au probleme, dar și în scopul de a asigura moneda euro, de a garanta disciplina bugetară necesară și de a permite un răspuns comun la provocările legate de creștere.
<P>
Având în vedere timpul cât ar fi durat o procedură ordinară și, de asemenea, pentru a evita organizarea unui referendum în unele state membre, acest lucru poate fi reglementat doar printr-o procedură de revizuire simplificată a Tratatului. Cu toate acestea, Parlamentul European spune că acest lucru nu ar trebui să devină o procedură obișnuită și că, de fapt, aici ar trebui să procedăm în conformitate cu procedura de revizuire ordinară a Tratatului.
<P>
Propunerile inițiale au declarat că aceasta trebuia să fie o metodă pur interguvernamentală în care Comisia nu avea aproape niciun rol,iar Parlamentul European absolut niciun rol. Astăzi suntem în măsură să raportăm că, în urma negocierilor pe care le-am desfășurat cu Comisia, Banca Centrală Europeană, președintele Consiliului European și președintele Eurogrupului, asupra tuturor chestiunilor referitoare la modele, teste și baze de decizie, asupra tuturor aspectele legate de definirea unui cadru și propunerea unui regulament pentru acesta într-o procedură comunitară, Consiliul European și Consiliul miniștrilor de finanțe au acceptat până acum faptul că Parlamentul European poate juca, de asemenea, un rol în acest proces și că va juca un rol în astfel de chestiuni.
<P>
Prin urmare, nu am fost prea mulțumiți la început, însă consider că, dacă sunt utilizate instituțiile comunitare și dacă putem începe să utilizăm procedurile interguvernamentale ca în trecut, atunci va fi ușor să ajungem la o politică comunitară clară la momentul potrivit. Deoarece există acum condițiile instituționale, vă putem propune să aprobăm această procedură de revizuire a Tratatului prezentată de Consiliul European și să o punem în mișcare. Am depus, prin urmare, amendamente în acest sens, cu aprobarea unanimă a Comisiei pentru afaceri constituționale. Trebuie să realizăm faptul că interpretările noastre au fost, de asemenea, acceptate și confirmate prin scrisorile din partea președintelui Eurogrupului și a comisarului pentru afaceri monetare, precum și printr-o scrisoare din partea președintelui Consiliului European. Cred că acest lucru este o bază solidă pentru ca noi să adoptăm acum acest raport cu scopul de a asigura moneda euro, care a reprezentat un mare succes pentru Europa și de a merge înainte împreună.
<SPEAKER ID="037" NAME="Roberto Gualtieri">
raportor. - (IT) Dle Președinte, doamnelor și domnilor, în raportul asupra căruia suntem pe cale să votăm, avem încă rezerve asupra deciziei de a adopta o revizuire a Tratatului în ceea ce privește caracterul interguvernamental al mecanismului, însă, în același timp, suntem în favoarea acesteia, pentru că - după cum a explicat dl Brok - negocierile pe care le-am desfășurat ne-au permis să realizăm obiective importante care se referă, în principal, la faptul că condițiile asociate cu asistența vor fi stabilite printr-un regulament, prin urmare, printr-o procedură de codecizie.
<P>
Prin urmare, este corect să votăm în favoarea sa și aș dori să le mulțumesc numeroșilor colegi deputați care au contribuit la acest rezultat și să menționez privilegiul de a lucra cu dl Brok, sfaturile extrem de utile ale dlui Pirillo și, de asemenea, activitatea celor doi raportori din partea Comisiei pentru afaceri economice și monetare (ECON): dl Scicluna și dl Gauzès, dl Schade, dna Häfner și coordonatorii grupurilor și, desigur, președinții grupurilor care ne-au oferit un sprijin politic atât de semnificativ, vă mulțumesc.
<SPEAKER ID="038" NAME="Președinte">
Aș dori să îl salut pe președintele Comisiei Europene, precum și pe vicepreședintele Comisiei, care sunt aici cu noi, și, de asemenea, pe președintele în exercițiu al Consiliului. Avem un vot foarte important, știm foarte bine acest lucru, așa că vă mulțumesc pentru prezența dvs. într-un moment atât de important.
<P>
Doamnelor și domnilor, veți putea să comentați cu privire la vot mâine. Acum nu este momentul pentru explicațiile privind votul, astfel încât vă rog să nu faceți astfel de comentarii. Mâine după votare va fi timp suficient pentru comentarii cu privire la toate aspectele - cele de astăzi și de mâine împreună.
