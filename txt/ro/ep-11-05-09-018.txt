<CHAPTER ID="018">
Politica în domeniul spectrului de frecvențe radio (dezbatere) 
<SPEAKER ID="074" NAME="Președintele">
Următorul punct este raportul elaborat de Gunnar Hökmark, în numele Comisiei pentru industrie, cercetare și energie, referitor la politica în domeniul spectrului de frecvențe radio - C7-0270/2010 -.
<SPEAKER ID="075" NAME="Gunnar Hökmark">
raportor. - Dle președinte, acest raport este despre transformarea Europei în lider mondial, astfel că e foarte potrivit că purtăm această discuție aici, în această seară. În 1950, când Schuman a propus crearea acestei Uniuni, era vorba despre cărbune și oțel. Astăzi este vorba despre tehnologia informațiilor și cunoaștere, elemente esențiale pentru viitorul Europei.
<P>
Mă bucur să spun că raportul pe care îl prezentăm astăzi aici este rezultatul unei cooperări excelente cu raportorii alternativi, dna Trautmann, dl Rohde, dl Chichester și dl Lamberts, care au sprijinit propunerea. Le sunt foarte recunoscător pentru că astăzi discutăm despre o propunere capabilă să reasigure poziția de lider a Europei în domeniul telefoniei mobile, al internetului mobil și al tehnologiei moderne a informațiilor.
<P>
Din punctul meu de vedere, discuțiile legate de diferitele propuneri conținute în prezentul raport se rezumă la o alegere simplă, care va plasa Europa pe locul unu sau pe locul trei. Pentru mine alegerea este simplă. Uneori, când vorbim de cele mai mari economii ale lumii, ne referim la SUA și China, uitând că Uniunea Europeană are cea mai mare economie, chiar dacă nu avem și cele mai mari piețe. Acum depinde numai de noi dacă suntem dispuși să facem pașii care vor determina cu adevărat o schimbare.
<P>
Dacă ne dorim acest lucru și dacă dorim să preluăm conducerea pas cu pas în domeniul telecomunicațiilor și al dezvoltării aplicațiilor în bandă largă, vreau ca Europa să aibă cea mai bună capacitate și cele mai mari viteze în bandă largă, pentru că astfel vom facilita dezvoltarea tuturor noilor servicii care vor fi esențiale pentru economia modernă și competitivitatea noastră. Vreau ca Europa să fie deschisă noilor generații Google, Yahoo, Apple și tuturor celorlalte companii care reprezintă manifestări ale competitivității și inovației. Este o cale pe care o putem urma, însă la fel de posibil este ca alte economii precum America, China sau India să preia conducerea. Trebuie să facem o alegere.
<P>
În acest raport, am propus respectarea termenului stabilit pentru 2013 pentru introducerea benzii de 800 MHz. În plus, am îndemnat la mai multă ambiție, propunând ca Uniunea Europeană să elibereze 1 200 MHz în banda de 1,5 GHz și banda de 2,3 GHz, după cum consider că ar trebui să începem discuțiile legate de banda de 700 MHz, pentru că orice amânare înseamnă ratarea unor șanse de a lua decizii în viitor, precum și că ar trebui să utilizăm în comun banda de 5 GHz în regim fără licență pentru toate comunicațiile de scurtă distanță prin internetul mobil.
<P>
Iată propunerea. Aș vrea ca raportul să obțină cel mai puternic sprijin din partea Parlamentului, pentru că un astfel de rezultat ne-ar îndreptăți să lansăm dezbateri cu statele membre în cadrul cărora să aducem în discuție alegerea pe care trebuie să o facă: vor să fie numărul unu sau se mulțumesc cu poziția a treia? Cred că este o alegere simplă și aștept cu interes dezbaterea și votul de miercuri.
<SPEAKER ID="076" NAME="Neelie Kroes">
vicepreședintă a Comisiei. - Dle președinte, prezentul raport este un semnal de alarmă evident și cred că acesta este cu adevărat tonul de care are nevoie Europa. Trebuie să-i mulțumesc și eu în special raportorului, dl Hökmark, pentru munca intensă pe care a depus-o pentru acest prim program privind politica în domeniul spectrului de frecvențe radio.
<P>
Este vorba despre informație și tehnologie și despre a alege poziția pe care dorim să o ocupe Europa: în Orientul Îndepărtat sau Occidentul îndepărtat, între Orient și Occident există câțiva jucători importanți pe această scenă, însă Europa poate fi într-adevăr numărul unu.
<P>
Programul este esențial pentru o Europă digitală și pentru economia și societatea europeană în ansamblul ei. Din raport reiese clar că Parlamentul împărtășește poziția Comisiei referitoare la importanța unei politici coordonate și eficiente în domeniul spectrului de frecvențe radio, care se impune în scopul realizării obiectivelor legate de banda largă.
<P>
Este într-adevăr esențial să menținem și să îmbunătățim poziția economică și concurențială a Europei și să maximizăm impactul social și cultural al acesteia prin dezvoltarea de servicii inovatoare în interesul cetățenilor. Doresc să subliniez termenul de impact "cultural”, pentru că îl consider foarte important. Dacă vorbim de internet, trebuie să recunoaștem că este unul dintre principalele instrumente care le permite membrilor comunității Europei să surprindă realitatea profundă și să dobândească o cunoaștere reală a impactului cultural.
<P>
S-a menționat pe bună dreptate că este momentul să facem o alegere. Am depășit etapa cuvintelor frumoase. Este momentul adevărului, momentul în care trebuie să ne asumăm responsabilitățile. Nu putem juca rolul de lider pe care îl presupune poziția numărul unu dacă nu facem alegerile care trebuie făcute.
<P>
Cunosc importanța pe care deputații din acest Parlament o atașează aspectelor culturale, astfel că, în acest punct al discuției, doresc să evidențiez tocmai acest element cultural.
<P>
De altfel, remarc foarte multe sinergii în utilizarea spectrului în scopul difuzării de conținut și cultură, mai ales atunci când ne referim la conținutul audiovizual și serviciile wireless în bandă largă. Televiziunea digitală și serviciile wireless în bandă largă se pot dezvolta în paralel cu succes și nu ar trebui să uităm că și accesul la internet în bandă largă oferă un grad ridicat de valoare culturală și socială. În plus, serviciile wireless sunt esențiale în zone care, în prezent, sunt private de un astfel de acces.
<P>
Propunerea nu se limitează la a proteja existența acestor servicii culturale și economice valoroase, care, de altfel, produc un conținut media bogat și alimentează viitoarele autostrăzi ale datelor cu oferte culturale atractive, ci le garantează și dezvoltarea viitoare. Desigur, vor trebui rezolvate unele obstacole care încă persistă, legate de interferențele din timpul difuzării și interferențele cu televiziunea prin cablu. Nu există niciun dubiu în această privință.
<P>
știm cu toții că radiodifuziunea nu cunoaște frontiere. Politicile Uniunii Europene vor avea nevoie de un sprijin adecvat în cadrul negocierilor internaționale, după cum statele membre ar putea necesita asistență pentru a negocia cu țările vecine din exteriorul UE. În cadrul pregătirilor pentru dezbaterea de azi, am inițiat deja dialogul cu câțiva miniștri din anumite state membre care se confruntă și mai puternic cu aspectele legate de țările învecinate.
<P>
Revenind la conținutul raportului, Comisia este în măsură să sprijine aproape în întregime abordarea Parlamentului, cu condiția unor mici modificări. Comisia salută îndeosebi poziția adoptată de raport în anumite aspecte, cu care este de acord. În primul rând, importanța pe care o are spectrul de frecvențe pentru realizarea obiectivului Agendei digitale de a oferi tuturor cetățenilor acces la bandă largă. Suntem întru totul în asentimentul dvs., fără nicio discuție.
<P>
Numărul doi: analizarea posibilităților de alocare de spectru suplimentar pentru a satisface cererea tot mai mare a consumatorilor de servicii wireless în bandă largă. Suntem în totalitate de partea dvs., chiar dacă viteza pe care ați propus-o este puțin cam mare, fiți convinși că suntem conștienți că acesta este următorul pas.
<P>
În al treilea rând, confirmarea anului 2013 ca data la care se preconizează eliberarea benzii dividendului digital de 800 MHz, recunoscând însă nevoia de a acorda derogări până în 2015. 2013 rămâne așadar ținta, cu posibilitatea de a include derogări până în 2015, justificate de circumstanțe tehnice excepționale, precum și derogări suplimentare ca urmare a unor probleme de coordonare cu țările terțe, aspecte la care m-am referit mai devreme.
<P>
În al patrulea rând, includerea, pe lângă comunicațiile electronice, a altor politici importante ale Uniunii: mă refer aici la mediu, transport și cercetare și la necesitatea de a elibera un volum considerabil de spectru de frecvențe.
<P>
În al cincilea rând, importanța unui inventar eficient al utilizării spectrului, care constituie o parte esențială din construirea unui program politic eficient și îndreptat către viitor.
<P>
În al șaselea rând, nevoia de a coordona promovarea politicilor UE la nivel internațional și de a sprijini statele membre în cadrul negocierilor cu țările din afara UE.
<P>
Raportul sprijină sau consolidează propunerea Comisiei în multe alte chestiuni importante, ceea ce este încurajator. În ceea ce privește anumite amendamente, Comisia trebuie să exprime o poziție mai nuanțată. În ceea ce privește restructurarea, prezentarea principiilor și obiectivelor nu ar trebui să reducă vizibilitatea principiului utilizării eficiente a spectrului de frecvențe, care ar trebui să se aplice tuturor sectoarelor într-o foarte mare măsură. O altă chestiune de nuanță: deși înțeleg adăugarea necesității de a asigura un spectru de frecvențe suficient pentru serviciile audiovizuale, nu ar trebui selectate metode specifice de furnizare.
<P>
O altă diferență de nuanță care există între Comisie și raport se referă la concurență. Rezervarea de spectru pentru noii operatori ar putea fi un instrument adecvat în anumite cazuri, însă trebuie avută în vedere evitarea oricăror proceduri inutile, caz in care viziunile noastre ar coincide. O altă problemă în care ne desparte doar o nuanță: deși compensarea costurilor de migrare de către statele membre este, fără îndoială, o chestiune foarte importantă, trebuie asigurată conformitatea cu normele privind ajutorul de stat. Nu cred că există diferențe între punctele noastre de vedere, ceea ce trebuie specificat.
<P>
Comisia are însă unele dificultăți în a accepta doar două propuneri. Prima: în ceea ce privește spectrele deja armonizate din punct de vedere tehnic, obligația de a autoriza utilizarea lor până în 2012 nu trebuie înlocuită cu obligația mai permisivă de a pune la dispoziție un astfel de spectru. Actualele poziții impun deja acest lucru, astfel că trebuie să evoluăm către licențierea efectivă a spectrului. Trebuie să mergem înainte și nu înapoi.
<P>
O altă chestiune divergentă în legătură cu care avem dificultăți în a o accepta se referă la spectrul pentru serviciile de acces la bandă largă prin satelit. Dorința Comisiei este de a putea asigura în mod efectiv disponibilitatea acestuia. Trebuie să existe și sunt convinsă că vom găsi o soluție la ambele probleme - autorizarea și asigurarea disponibilității pentru ambele chestiuni.
<P>
În încheiere, voi face doar câteva observații. Parlamentul și Comisia sunt de acord că ar fi de dorit o adoptare rapidă a propunerii, având în vedere importanța lucrărilor pe care o presupune aplicarea acestui program. Este necesară o declarație clară cât mai curând. Comisia va face tot ce îi stă în putință pentru a sprijini acest proces și am toată încrederea că Parlamentul nu va amâna inițierea unui dialog cu Consiliul vizând adoptarea unei concluzii rapide și constructive.
<P>
Timpul se scurge. Timpul nu este de partea noastră în această chestiune și dacă până la urmă ne dorim o soluție și dorim poziția de lider invocată de dl Hökmark, atunci trebuie să acționăm cât mai rapid în acest sens.
<SPEAKER ID="078" NAME="Petra Kammerevert" LANGUAGE="DE">
Dnă președintă, dnă comisar, doamnelor și domnilor, inițiativele politice vizând dezvoltarea generală de conexiuni rapide la internet sunt, în principiu, binevenite. Spectrul reprezintă însă o resursă limitată și mai ales un bun public. Așadar, principala preocupare a Comisiei pentru cultură și educație a fost să se stabilească în mod clar că spectrul este și rămâne esențial pentru îndeplinirea unor multiple funcții cu caracter societal, cultural și social. Din acest motiv, am considerat că este extrem de important să ne asigurăm că dispozițiile cuprinse în pachetul telecom vizând protejarea pluralismului mijloacelor de informare în masă și a diversității culturale nu vor fi eliminate pe ușa din spate.
<P>
Radiodifuziunea publică și privată reprezintă garanți esențiali ai pluralismului mijloacelor de informare și ai diversității de opinie din Europa. Trebuie să ne asigurăm că și în viitor își vor putea îndeplini aceste funcții vitale în deplină libertate. Comisia pentru cultură și educație a propus, prin urmare, ca banda de 790 să nu fie deschisă într-o primă instanță. Din nefericire însă, Comisia pentru industrie, cercetare și energie nu a susținut sugestia noastră. Deși se menționează în mai multe locuri necesitatea de a lua în considerare interesele radiodifuziunii, Comisia pentru cultură și educație ar fi preferat o formulare mai clară în această privință.
<P>
Am considerat totodată că, înainte de alocarea spectrului, este esențial să se elaboreze reglementări clare, astfel încât teatrele și orice utilizator de microfoane fără fir să nu fie împovărate cu costurile pe care trebuie să le plătească pentru schimbarea frecvenței sau pentru noi tehnologii.
<P>
Suntem invitați cu toții să continuăm să asigurăm un echilibru corect între interesele tuturor părților implicate. Sper că și în viitor vom reuși să facem acest lucru.
<SPEAKER ID="079" NAME="Pilar del Castillo Vera" LANGUAGE="ES">
Dnă președintă, dnă comisar, doresc să încep prin a-l felicita pe colegul nostru, dl Hökmark, pentru munca sa excelentă la acest raport, care nu e doar excepțional, ci manifestă o viziune profundă a viitorului, devenind astfel deosebit de valoros. Permiteți-mi însă să le mulțumesc și raportorilor alternativi, așa cum a făcut și colegul meu. Rezultatul acestei munci a fost sprijinul unanim pe care l-a primit raportul în Comisia pentru industrie, cercetare și energie.
<P>
Raportul pe care îl avem în fața noastră este, bineînțeles, ghidat de un obiectiv major, acela de a găsi modalitatea de a face economia europeană mai competitivă într-o lume globală. Acesta este obiectivul fundamental și absolut adecvat al prezentului raport.
<P>
Fără a intra în detalii, doresc să mă concentrez pe două sau trei aspecte pe care le consider esențiale. În primul rând, banda largă wireless pentru comunicații mobile în Europa va deveni o realitate prin alocarea benzii de 800 MHz, iar raportul subliniază acest lucru, mergând totodată mult mai departe și gândind mai mult înspre viitor.
<P>
Vorbim de banda de frecvență de 700 MHz, care are o capacitate extraordinară pentru telefonia mobilă și dezvoltarea acesteia. Iată de ce consider că trebuie să privim și să evaluăm în mod pozitiv propunerile făcute în raport. Nu e o chestiune trivială, având în vedere că spectrul legat de activitățile economice reprezintă în prezent 3 % din produsul intern brut (PIB) european și acesta nu e decât începutul.
<P>
Doresc să menționez și importanța creșterii exponențiale a serviciilor video ca element de comunicare între indivizi, dar și între diferite instituții și întreprinderi. În prezent, serviciile video reprezintă 40 % din traficul mondial, și acesta nu e decât începutul. Până în 2014, el va reprezenta 91 % din traficul utilizatorilor finali.
<P>
Raportul conturează astfel în mod realist viziunea unui viitor extraordinar, motiv pentru care cred că poimâine ar trebui să-i acordăm tot sprijinul nostru.
<SPEAKER ID="080" NAME="Catherine Trautmann" LANGUAGE="FR">
Dnă președintă, dnă comisar, doamnelor și domnilor, ne vom pronunța în primă lectură asupra proiectului de program pentru politica în domeniul spectrului de frecvențe radio. Doresc să-i mulțumesc Comisiei pentru a fi sprijinit și transformat această propunere, care a fost înaintată inițial în cadrul dezbaterilor noastre referitoare la pachetul telecom.
<P>
Doresc, de asemenea, să-l felicit pe raportor, dl Hökmark, precum și pe colegii mei, raportorii alternativi, pentru o bună colaborare la un raport care, dincolo de dimensiunea foarte tehnică, dezvăluie unele mize politice majore. Am avut nenumărate dezbateri care mi-au permis să constat că Parlamentul și Comisia împărtășesc, destul de firesc, aceeași poziție și ambiție.
<P>
Spectrul este o resursă limitată, care nu recunoaște frontierele. Aceasta este poziția cu care toată lumea pare să fie de acord. Cu toate acestea, referitor la soluțiile care trebuie găsite pentru a îmbunătăți gestionarea acesteia și la ambiția generală se pot observa însă unele divergențe, mai ales în raport cu statele membre, care nu neg că, din punct de vedere istoric, au avut o oarecare responsabilitate suverană.
<P>
Deși nu toate compromisurile propuse și adoptate în cadrul Comisiei pentru industrie, cercetare și energie sunt atât de echilibrate pe cât mi-aș fi dorit, sprijin cu toată sinceritatea demersul general care vizează dezvoltarea unei abordări mai integrate a gestionării spectrului, a unei abordări mai realiste și mai adaptate nevoilor sociale, culturale și economice ale concetățenilor noștri. Dnă comisar, aceasta este constanta care se regăsește în toate pozițiile adoptate de Parlamentul nostru, fie că vorbim de raportul din proprie inițiativă a colegei mele, dna Toia, sau de propunerile pe care le-am susținut personal în calitate de coraportoare pentru pachetul telecom.
<P>
În ceea ce privește programul pentru o politică în domeniul spectrului de frecvențe radio, împreună cu grupul meu am insistat în mod deosebit pe anumite puncte cuprinse în amendamentele noastre. Acestea se referă, așadar, la introducerea transparenței, astfel încât să se cunoască modul în care spectrul este în prezent alocat și gestionat, consacrând astfel principiul inventarului, dar și la găsirea de soluții inovatoare și originale pentru creșterea cererii de frecvențe din partea sectorului comunicațiilor electronice. Vorbim de soluții nu doar cantitative, ci și calitative. Încurajând eficiența spectrală, vom remedia această situație fără a limita diversitatea serviciilor disponibile pe calea undelor.
<P>
Procedând astfel, utilizăm spectrul și ca vehicul pentru a reduce decalajul digital și pentru a dezvolta noi servicii accesibile nu doar marilor întreprinderi de telecomunicații, ci și IMM-urilor și întreprinderilor nou înființate, care vor avea nevoie de ele. Cred că această dimensiune economică este esențială.
<P>
În încheiere, doresc să spun câteva cuvinte despre următoarea etapă. După cum ați spus și dvs., a fost evident de la bun început că nici nu se putea pune problema unui acord în primă lectură, însă este imperativ să ajungem la un acord până la sfârșitul anului. Este esențial pentru serviciile noastre publice, pentru a satisface așteptările consumatorilor și pentru a dezvolta internetul indiferent de infrastructura disponibilă. Este însă esențial și pentru organizarea redresării economice a Uniunii Europene grație acestei resurse.
<SPEAKER ID="081" NAME="Jens Rohde">
în numele Grupului ALDE. - Dnă președintă, transmisii de date mai bune și mai ieftine în bandă largă de mare viteză disponibilă pentru toți în 2020: un obiectiv politic ambițios, recunosc, pe care îl sprijin pe deplin. Dar să recunoaștem că nu va fi ușor. Consider însă că prin poziția Parlamentului în primă lectură vom putea face un prim mare pas către acest obiectiv.
<P>
Și haideți să fim clari: bandă largă accesibilă tuturor nu înseamnă doar a garanta faptul că toată lumea va avea un profil pe Facebook. Este vorba despre a asigura poziția Europei în lume ca economie bazată pe cunoaștere. Dacă vom reuși să conectăm 500 de milioane de oameni, cetățenii și întreprinderile noastre vor putea profita de toate beneficiile și oportunitățile oferite de economia digitală. Pentru ca Europa să realizeze această performanță, trebuie să se schimbe mai ales două lucruri.
<P>
În primul rând, avem nevoie de o piață a telecomunicațiilor la nivel european cu adevărat funcțională și favorabilă concurenței. Acesta este și motivul pentru care am introdus norme de rezistență la concurență. Statele membre nu au dreptul să aloce frecvențe nou eliberate unui anumit actor de pe piață dacă o astfel de acțiune ar diminua sau denatura concurența de pe piață.
<P>
În al doilea rând, avem nevoie de o alocare mai eficientă a spectrului, adică o alocare care să reflecte mai îndeaproape actualele cereri și nevoi diverse în ceea ce privește spectrul. Acesta este și motivul pentru care acest program vizează nu doar eliberarea benzii de 800 MHz, ci și eliberarea de benzi suplimentare, de până la 1200 MHz, până în 2015.
<P>
Permiteți-mi să închei mulțumind Comisiei, dnei comisar, raportorului și colegilor mei raportori alternativi pentru o cooperare extraordinară, fără de care nu ar fi fost posibilă concretizarea acestei ambiții.
<SPEAKER ID="082" NAME="Giles Chichester">
în numele Grupului ECR. - Dnă președintă, permiteți-mi, pentru început, să-l felicit pe raportor, dl Hökmark, pentru măiestria cu care a mânuit acest raport în cadrul comisiei și pentru consensul larg pe care a știut să-l obțină. Mă alătur celorlalți raportori alternativi pentru a-i mulțumi pentru munca depusă.
<P>
Sprijin cu convingere dorința sa de a legifera astfel încât să permitem Europei să se ridice la înălțimea provocărilor tehnologice din acest sector și să-și mențină poziția de lider în lume. Vorbim de o tehnologie de ultimă oră, ceea ce este foarte important. În acest sens, este esențial să realizăm echilibrul corect între diferitele interese implicate, reprezentate de radiodifuzori, operatorii mobili, furnizarea de bandă largă și utilizatorii oficiali, incluzând serviciile de urgență militare și civile.
<P>
Aș dori doar să semnalizez necesitatea de a respecta subsidiaritatea și competențele naționale în acest domeniu și în cadrul acestui proces. Tehnologiile implicate evoluează și se schimbă atât de mult și atât de repede, încât legiferarea în acest domeniu de politică devine deosebit de dificilă, fiind întotdeauna puși în situația de a recupera terenul pierdut, când de fapt legislația ar trebui să preceadă evenimentele. Cu toate acestea, cred că trebuie să acționăm pentru a facilita dezvoltarea de noi tehnologii și exploatarea și utilizarea spectrului de către acestea și sper că prezentul raport și propunerea conexă vor avea tocmai acest efect.
<SPEAKER ID="083" NAME="Philippe Lamberts" LANGUAGE="FR">
Dnă președintă, aș dori să continui prin a comenta în legătură cu câteva lucruri care s-au spus până acum și voi începe cu ceea ce a spus dna Trautmann. Ni s-a spus că spectrul radio este o resursă limitată. E adevărat.
<P>
Aș sublinia înainte de toate că este un bun comun. Este un bun asupra căruia nimeni nu poate declara proprietate exclusivă. Prin urmare, în ceea ce ne privește, niciun actor, indiferent cine ar fi el, nu poate pretinde să aibă vreun drept de preempțiune sau vreun drept legitim asupra spectrului. Consider că raportul stabilește clar acest lucru.
<P>
Fiind un bun deopotrivă comun și limitat, trebuie, în primul rând, să dispunem de o înțelegere profundă a modului de utilizare a spectrului în prezent, de unde decurge această idee a unui studiu amplu, cuprinzător al modului de utilizare a spectrului de către toți actorii implicați, inclusiv serviciile de protecție civilă și chiar serviciile militare, care au fost amintite de dl Chichester. Este foarte important să înțelegem cum se utilizează în prezent această resursă limitată, pentru că avem sentimentul că nu e nici pe departe utilizată în mod optim. În al doilea rând, avem nevoie de un proces transparent de alocare a acestei resurse rare, care să fie însă în egală măsură suficient de dinamic pentru a evita reapariția unor manifestări de drepturi legitime.
<P>
Aș vrea să acordăm atenția cuvenită și principiului de alocare și licitare a spectrului, deoarece, de fapt, utilizarea acestuia nu se face exclusiv în scopuri comerciale și, prin urmare, nu generează în mod necesar profituri. Mă gândesc, desigur, la dimensiunea culturală, care a fost deja evidențiată, dar și la utilizarea spectrului pentru serviciile publice - și cred că ar trebui de fapt să vorbim de serviciile de protecție civilă - și chiar în scopuri militare.
<P>
Dacă vom adopta o logică bazată exclusiv pe piață, riscăm evident să privilegiem - sau în orice caz să acordăm drepturi exagerate - acelor actori de pe piață despre care știm că, prin dimensiunea lor, pot denatura piața, pentru că la fel de bine știm că micii operatori nu pot întotdeauna să intre în concurență cu ei.
<P>
În cele din urmă, doresc să atrag atenția asupra faptului că utilizarea exponențială a spectrului radio are implicații și asupra sănătății publice. Știu că acesta nu este subiectul raportului, însă consider că este o problemă pe care va trebui să o monitorizăm îndeaproape, pentru că ne afectează concetățenii.
<SPEAKER ID="084" NAME="Sabine Verheyen" AFFILIATION="PPE">
(DE) Dnă președintă, dnă Kroes, spectrul reprezintă o resursă valoroasă și limitată, care trebuie gestionată cu atenție și precauție și din perspectiva tuturor aspectelor care țin de societate ca întreg. Programul pentru politica în domeniului spectrului de frecvențe radio este, așadar, deosebit de important. Spectrul trebuie utilizat eficient, ținând cont de aspectele economice, sociale și culturale. Astfel, pentru a obține eficiență maximă, trebuie să exploatăm pe deplin toate mijloacele tehnice de care dispunem în toate benzile.
<P>
Pachetul telecom adoptat anul trecut trebuie să constituie baza politicii noastre în domeniul spectrului de frecvențe radio, întrucât și acesta prevede că gestionarea spectrului de către UE și statele sale membre trebuie să servească intereselor culturale, sociale și economice în egală măsură. Este o prevedere care trebuie luată în considerare mai ales în procesul de armonizare a utilizării spectrului în UE.
<P>
În acest context aș dori să indic faptul că, până în prezent, ritmul de punere în aplicare a primului dividend digital diferă foarte mult de la un stat membru la altul. Prin urmare, continuarea deschiderii benzii UHF, mai ales sub 800 MHz, ar trebui luată în calcul doar după o evaluare a experienței pe care am avut-o deja cu spațiile albe din această bandă.
<P>
Multe probleme tehnice și financiare nu sunt încă definitiv rezolvate. Mă refer în special la problemele legate de interferențe și de compensarea costurilor destinate instituțiilor culturale și autorităților locale pentru reutilarea tehnică și putem da ca exemplu microfoanele radio, probleme la care încă nu s-au găsit soluții satisfăcătoare.
<P>
În procesul de alocare a benzii de frecvență, diferitele interese trebuie cântărite într-o manieră responsabilă. Pe de o parte, asigurarea de rețele mobile în bandă largă cu acoperire generală este o cerință de bază în interesul cetățenilor europeni, dar pe de altă parte, dezvoltarea în domeniul radiodifuziunii publice și private trebuie să fie considerată drept un instrument important pentru promovarea diversității culturale și furnizarea de informații. Trebuie să stabilim calea corectă care trebuie urmată pentru dezvoltarea tehnică și poziționarea Europei în domeniul tehnologiei informației digitale și al diversității culturale.
<SPEAKER ID="085" NAME="Teresa Riera Madurell" AFFILIATION="S&amp;D">
(ES) Dnă președintă, dnă comisar, fără îndoială, trebuie să ne felicităm pentru dezbaterea de astăzi.
<P>
Am auzit mult prea adesea că planificarea și gestionarea spectrului este o problemă tehnică ce ține de competența exclusivă a statelor membre. Astăzi, datorită determinării manifestate de Parlament în procesul de negociere a pachetului privind telecomunicațiile, negocieri conduse exemplar de colega noastră, dna Trautmann, discuțiile referitoare la spectru se desfășoară acolo unde se cuvine, în sfera politică a Uniunii Europene.
<P>
Faptul că este o resursă publică limitată și natura sa transfrontalieră justifică valoarea intervenției noastre ca legislatori ai UE, însă nu ar trebui să transformăm acest proces într-o confruntare între diferitele tipuri de utilizări pe care le putem da benzilor de frecvență.
<P>
Progresul tehnologic constant înseamnă că suntem tot mai în măsură să transmitem tot mai multe date utilizând tot mai puțin spectrul și cauzând tot mai puține interferențe. Obiectivul nostru trebuie să fie acela de a pune bazele unei planificări dinamice, care utilizează progresul tehnologic pentru a facilita o mai mare compatibilitate între diferitele grupuri de utilizatori, astfel sporind randamentul economic și social al acestei resurse valoroase.
<P>
Nu vrem ca la finalul acestui proces să avem învingători și învinși, ci doar operatori care asumă responsabilitatea unui proces de îmbunătățire continuă a utilizării și alocării spectrului, proces care trebuie să urmărească în primul rând dezvoltarea socială și economică a cetățenilor.
<SPEAKER ID="086" NAME="Jean-Pierre Audy" AFFILIATION="PPE">
(FR) Dnă președintă, dnă Kroes, dle Hökmark, doamnelor și domnilor, doresc să încep prin a-l felicita pe bunul meu prieten, dl Hökmark, pentru raportul său excelent și deschiderea pe care a manifestat-o în timpul acestor dezbateri.
<P>
În linii mari, acest proiect de raport sprijină propunerea Comisiei Europene, în special în ceea ce privește necesitatea de a pune la dispoziție, până la 1 ianuarie 2013, banda de 800 MHz eliberată prin trecerea la televiziunea digitală și abandonarea totală a televiziunii analogice.
<P>
Ca urmare a digitalizării radiodifuziunii terestre a televiziunii, a devenit disponibil un număr mare de frecvențe, denumite dividende digitale. Calitățile acestor frecvențe de acoperire și penetrare a clădirilor este universal recunoscută, motiv pentru care sunt numite frecvențe de aur.
<P>
Iată așadar contextul în care Comisia Europeană propune un prim program pentru anii 2011-2015 de abordare a problemelor strategice pentru Uniunea Europeană în materie de spectru de frecvențe radio.
<P>
Doresc însă să subliniez două aspecte pe care le consider foarte importante, dnă Kroes, dle Hökmark. În primul rând, cred că ar trebui să creăm inventarul propus în articolul 8. Cred că, înainte de a menționa explicit benzile de frecvență armonizate, este preferabil să identificăm noile benzi pe baza unui inventar exact, elaborat de experți. Dacă dorim să urmărim și să încurajăm realizarea obiectivului de identificare de noi frecvențe pentru comunicațiile wireless în bandă largă, cred că este oportun să acționăm pe baza acestui inventar - însă fără a anticipa rezultatul -, selectând una sau mai multe benzi de frecvență specifice fără o expertiză tehnică prealabilă.
<P>
Ultimul punct pe care doresc să-l abordez se referă la utilizarea benzilor de frecvență folosite în prezent în scopuri militare. Este evident că Comisia nu are nicio autoritate pentru a analiza posibilitățile de partajare a spectrului pentru utilizări militare. Mă opun așadar amendamentului la articolul 7 alineatul (3), care se referă la nevoile în materie de frecvență radio ale politicilor specifice ale UE și care propune utilizarea frecvențelor civile în scopuri militare.
<SPEAKER ID="087" NAME="Silvia-Adriana Țicău" AFFILIATION="S&amp;D">
Decizia discutată astăzi instituie primul program european pentru politica în domeniul spectrului de frecvență radio. Acesta are ca obiectiv planificarea strategică și armonizarea utilizării spectrului de frecvență radio în vederea asigurării funcționării pieței interne. Practic, programul va facilita asigurarea disponibilităților și maximizarea flexibilității spectrului, creșterea eficienței utilizării acestuia prin intermediul autorizațiilor generale, evitarea distorsionării concurenței și evitarea interferențelor prejudiciabile și a perturbărilor, armonizarea condițiilor tehnice și asigurarea protecției sănătății.
<P>
Conform deciziei, Comisia împreună cu statele membre vor realiza un inventar al utilizărilor existente ale spectrului și al eventualelor necesități viitoare în materie de spectru în Uniune, în special în gama 300 MHz - 3 GHz.
<P>
Prin amendamentele depuse, am solicitat eliminarea decalajului digital, astfel încât toți cetățenii Uniunii să aibă acces la infrastructura de comunicații de bandă largă, de cel puțin 30Mb/secundă până în 2020 și să se garanteze oportunități atât pentru sectorul comercial, cât și pentru serviciile publice prin intermediul capacităților crescute de bandă largă. De asemenea, am solicitat asigurarea accesibilității noilor echipamente și tehnologii pentru consumatori, astfel încât trecerea la tehnologia digitală și utilizarea eficientă a dividendului digital să fie sprijinită de consumatori. Salut importanța acordată asigurării disponibilității spectrului radio necesar pentru monitorizarea atmosferei și a suprafeței pământului, care permit elaborarea și exploatarea aplicațiilor spațiale, precum și îmbunătățirea sistemelor de transport, în special pentru sistemul Galileo, pentru sistemul GMS și pentru sistemele inteligente de siguranță și de management al transporturilor.
<SPEAKER ID="088" NAME="Patrizia Toia" AFFILIATION="S&amp;D">
(IT) Dnă președintă, doamnelor și domnilor, cred că aspectul cu care suntem cu toții de acord și pe care l-am stabilit este că acest program pentru armonizarea frecvențelor și utilizarea coordonată a spectrului poate servi unui dublu scop.
<P>
Cred că acesta este un aspect fundamental, care nu trebuie pierdut din vedere. Este vorba, cu alte cuvinte, despre a dezvolta, prin intermediul programului, capacitatea sectorului telecomunicațiilor, al audiovizualului și al noilor servicii de a exploata economic potențialul major al acestui domeniu, stimulând totodată dezvoltarea economică și cea a altor sectoare legate de telecomunicații. Putem încuraja în egală măsură potențialul de dezvoltare culturală și socială pe care îl permite și îl presupune acest dublu scop.
<P>
Dnă comisar, consider că acest program trebuie perceput și ca o oportunitate ca, prin alegerile pe care le facem, să respectăm și să confirmăm anumite principii fundamentale.
<P>
În primul rând, principiul pluralismului mijloacelor de informare în masă. Revizuirea sistemului de gestionare a frecvențelor radio la nivel european este foarte importantă și consider că trebuie să prevenim cu fermitate acumularea de drepturi asupra frecvențelor și crearea de monopoluri și oligopoluri care, din nefericire, există în unele țări europene și care devin tot mai puternice și își consolidează poziția în sectorul audiovizualului.
<P>
În al doilea rând, principiul echilibrului între, pe de o parte, liberalizarea și deschiderea pieței pentru operatorii noi și, pe de altă parte, corectitudinea care să garanteze pe piață promovarea, sprijinirea și menținerea angajamentelor asumate cu acești operatori care au făcut investiții considerabile.
<P>
În cele din urmă, transparența și garantarea unei bune administrări și a unei bune gestiuni în ceea ce privește alocarea de frecvențe. Vorbim de licitații nu doar pentru a ne concentra pe un aspect al pieței care trebuie reconciliat cu toate potențialele utilizări sociale ale spectrului, ci și pentru a afirmă că trebuie eliminate atitudinile discreționare și avantajele incorecte în ceea ce privește frecvențele radio. Și acest punct merită o atenție deosebită.
<P>
În încheiere, din nefericire, nu am timp să dezvolt aspectele sociale, care însă au fost discutate în detaliu de toți membrii grupului meu.
<SPEAKER ID="089" NAME="Lambert van Nistelrooij" AFFILIATION="PPE">
(NL) Dnă președintă, dnă Kroes, astăzi sărbătorim Ziua Europei. Europa caută neobosită acele lucruri specifice care contează pentru cetățenii noștri și care aduc prosperitate și bunăstare comunității europene. Acest subiect, acest raport al dlui Hökmark, se înscrie perfect în această logică. Acesta este un raport specific, care ne oferă o imagine clară a dimensiunii sociale și economice. Vor fi eliberate frecvențele publice limitate de care avem o nevoie stringentă pentru a satisface cererea tot mai mare de conexiuni wireless la internet tot mai rapide.
<P>
O bună coordonare la nivel european este o condiție evidentă în acest sens. În 2013, va fi eliberată banda de 800 MHz, în 2015 banda de 1 200 MHz, acțiuni imperios necesare dacă Europa dorește să-și mențină poziția în rândul principalilor actori mondiali. Aceste servicii au o valoare financiară uriașă: 200 de milioane de euro anual, adică aproximativ 3 % - 4 % din creșterea economică depind de disponibilitatea spectrului, iar acest procent înregistrează o creștere constantă.
<P>
Priviți, de pildă, standardul GSM, realizat împreună în anii 1990. La acea vreme a fost, de asemenea, o acțiune oportună. Vreau să vă spun că aceste avantaje de scară dau rezultate. Pot face o diferență de 80 de miliarde de euro anual. Olanda, țara mea, pe care o reprezint aici împreună cu alți deputați din PE, este pregătită. Am eliberat deja spațiu pentru a patra generație de internet mobil.
<P>
Pe scurt, problemele cu care se confruntă serviciile auxiliare, canalele TV, serviciile publice de radiodifuziune, precum și eternele probleme legate de interferențele care pot apărea, adică problemele cu microfoanele locale, vor aparține trecutului. Nutresc, așadar, speranța sinceră că, pe baza acestui raport excelent și promițător, vom putea ajunge la un acord cu Comisia încă din primă lectură. Mult noroc!
<SPEAKER ID="090" NAME="Paul Rübig" AFFILIATION="PPE">
(DE) Dnă președintă, în primul rând, doresc să-mi prezint scuzele pentru că unii deputați părăsesc acum sala. Concomitent cu această dezbatere, are însă loc un vot în cadrul Comisiei pentru industrie, cercetare și energie și încă nu s-a descoperit metoda de a împărți oamenii în două.
<P>
Dl Hökmark a găsit un compromis bun. Însă în această privință, trebuie să ținem întotdeauna cont de nivelul de performanță pe care ni-l dorim în viitor, pe de o parte pentru rețeaua de primă generație și pe de altă parte, pentru operatorii prin cablu și toți ceilalți care au un interes în domeniul spectrului, în special pentru serviciile de urgență.
<P>
Acest nivel de performanță trebuie definit. Cel mai important aspect referitor la aceste date este cantitatea de date, apoi timpul necesar pentru a fi transmise, puterea cu care sunt transmise pentru a asigura și aici coexistența și, în cele din urmă, prioritățile stabilite prin intermediul software-ului. În viitor, vom avea nevoie de un raport detaliat în acest sens, pentru a putea crește semnificativ viteza rețelei GSM de primă generație. Operatorii de rețele prin cablu au atins deja viteze foarte mari, de până la 100 de megabiți/s, viteze foarte respectabile și care pot crește și mai mult în viitor.
<P>
Probleme majore apar însă la nivelul prețurilor, mai ales în ceea ce privește serviciile de date în roaming. În momentul de față, prețul unui gigabit în unele state membre este mai mic de 1 EUR. Tocmai am verificat pe mobilul meu cât mă costă pe mine. Acasă, un gigabit mă costă 1 EUR. Când mă aflu aici, un gigabit mă costă 9 900 EUR, și când călătoresc în alt stat membru, pot plăti 14 900 EUR. Trebuie să luăm imediat măsuri în această privință. Dnă comisar, vă rog să vă asigurați că această decizie nu se va limita la a lua în calcul doar domeniul de performanță și nivelul de performanță, pentru că este esențial să stabilim o piață comună europeană în ceea ce privește nivelul prețurilor, astfel încât oamenii să poată utiliza serviciile de date și atunci când nu se află în statul lor membru. Trebuie să rezolvăm priorități urgente în acest sens.
<SPEAKER ID="091" NAME="Andreas Mölzer" AFFILIATION="NI">
(DE) Dnă președintă, Europa își va putea apăra rolul de lider pe care i-l conferă statutul de cea mai mare zonă economică din lume doar în măsura în care va prelua conducerea în ceea ce privește dezvoltarea și utilizarea de noi tehnologii.
<P>
Tehnologia în bandă largă este, fără îndoială, o element important din acest ansamblu. Noua noastră politică în domeniul spectrului de frecvențe radio trebuie să asigure mari capacități și viteze de transmisie. O planificare și o gestiune globală a spectrului de frecvențe la nivel european este, fără îndoială, o acțiune mai puțin adecvată pentru realizarea acestui obiectiv, întrucât chiar Comisia a subliniat faptul că statele membre individuale pot gestiona foarte bine și eficient aceste aspecte. Un rol coordonator al UE ar fi însă, cu siguranță, recomandabil.
<P>
În ciuda costurilor ridicate, consider că ar trebui să încurajăm crearea de rețele de fibră optică. În prezent, Uniunea a rămas în urma concurenților săi, Statele Unite și China. Aceasta este probabil consecința unei politici ezitante și a unei birocrații sufocante.
<P>
Prin urmare, sunt de acord cu raportorul, dl Hökmark, că trebuie să respectăm cu strictețe calendarul stabilit pentru eliberarea spectrului.
<SPEAKER ID="092" NAME="Neelie Kroes">
vicepreședintă a Comisiei. - Dnă președintă, doresc să le mulțumesc tuturor celor care s-au implicat în această dezbatere fascinantă pentru că, deși la prima vedere pare a fi un subiect foarte tehnic, în final se dovedește a fi o problemă acută, pentru că spectrul radio e ca apa sau aerul curat, sau, în cuvintele dnei Catherine Trautmann, este un bun limitat, este un bun public și este un bun esențial. Raportorul și raportorii săi alternativi au reușit să sublinieze acest lucru și să ne arate pur și simplu ce trebuie făcut pentru a obține un rezultat pozitiv.
<P>
Suntem, desigur, o democrație: supunem problema unei dezbateri, care se dovedește a fi atractivă. Nu cu mult timp în urmă, am discutat Agenda digitală. Cu toții am convenit asupra Agendei digitale, acum discutând un aspect major pentru Agenda digitală. Pentru că dacă nu ne vom asuma responsabilitățile și dacă nu vom adopta o direcție clară, ceea ce a spus mai devreme dna Toia va fi fost inutil: trebuie să fim conștienți că, până în 2020, toți europenii trebuie să fie în măsură să-și urmărească interesele prin ceea ce până la urmă sunt oportunitățile oferite de spectru, lucru pe care l-am stabilit deja în Agenda digitală.
<P>
Am vorbit totodată despre crearea de oportunități digitale pentru fiecare european până în 2013. Dacă asta ne propunem, atunci trebuie să fim consecvenți și trebuie să fim în măsură să ne asumăm consecințele acestei conduite consecvente.
<P>
Doresc să le mulțumesc tuturor deputaților care au afirmat în mod clar prioritățile avute în vedere, convenind, în final, asupra acțiunilor specifice care trebuie cuprinse într-o abordare strategică a regulamentului referitor la gestionarea spectrului de frecvențe radio. Fără îndoială, mai există încă obstacole care trebuie depășite. Având însă în vedere miza, am încredere că vom reuși să îndepărtăm toate obstacolele.
<P>
Respectăm fără rezerve utilizarea spectrului pentru radiodifuziune și activități culturale. Sper să nu existe nicio neînțelegere în acest sens. Vom deschide subiectul dacă vom constata că mai există încă ezitări care trebuie eliminate. În ceea ce privește spectrul suplimentar pentru bandă largă și al doilea dividend digital, cred că toată lumea realizează că, mai devreme sau mai târziu, va trebui să abordăm și această problemă. Majoritatea deputaților din Parlamentul European optează probabil pentru "mai devreme”. Aceasta este o situație reciproc avantajoasă și, dacă eliberăm banda de 800 MHz, alegem varianta care afectează cea mai redusă parte din spectru și pe care o putem considera ca un prim pas din demersul pe care îl avem de parcurs.
<P>
Și ca să ne întoarcem pentru o clipă înapoi în timp: cine și-ar fi putut imagina în urmă cu 15 ani cum stau lucrurile astăzi? Dacă acum 15 ani am fi așteptat și am fi ezitat să luăm decizii în calitate de politicieni, am fi greșit. Dacă am fi procedat astfel, acum nu am fi discutat dacă ne dorim poziția numărul unu sau locul al treilea, ci am fi căutat soluții pentru a evita ultimul loc.
<P>
Spectrul este o competență națională. Știu foarte bine acest lucru. Comisia este de acord în această privință și inventarul este o chestiune care le revine statelor membre. Cu toții suntem însă de acord că spectrul este o resursă foarte valoroasă și trebuie să recunoaștem că discutând despre piața unică digitală avem și ocazia și responsabilitatea de a gândi la nivel transfrontalier. Iar dacă există un domeniu în care trebuie să gândim la nivel transfrontalier, acela este politica referitoare la spectrul de frecvențe.
<P>
În ceea ce privește termenele limită și miza urmărită, cel puțin din punctul meu de vedere, este clar că 2013 nu este prea devreme. Nu trebuie să uităm că sunt propuse derogări pentru două tipuri de situație: în caz de dificultăți cu țările vecine și în caz de circumstanțe care nu au putut fi prevăzute. Consider însă că trebuie să înțelegem că timpul nu ne este aliat și că nu trebuie să se abuzeze de derogări.
<P>
Pe scurt, aștept cu interes discuțiile cu membrii Consiliului și rezultatul votului dvs. și privesc cu încredere înspre viitor, în speranța că unul din pilonii despre care am vorbit va fi finalizat până la sfârșitul anului.
<P>
Doresc să închei prin a le mulțumi încă o dată atât raportorului și raportorilor alternativi, cât și membrilor diferitelor comisii implicate, pentru eforturile lor constructive și pozitive.
<SPEAKER ID="093" NAME="Gunnar Hökmark">
raportor. - Dnă președintă, cred că trebuie să fim conștienți că vorbim despre o componentă a societății care se dezvoltă extrem de rapid. Ritmul schimbării a fost și continuă să fie foarte rapid. Vorbim despre cum vrem să stea lucrurile în 2020.
<P>
Iată de ce este important să subliniem că, atunci când discutăm despre banda de 700 MHz, nu spunem decât că mai târziu vom avea ocazia de a lua decizii cu privire la cea mai bună modalitate de a o utiliza. S-a spus deja că spectrul este o resursă limitată și un bun public, astfel că ne revine responsabilitatea de a-l utiliza cât mai bine și mai eficient posibil, aspect subliniat și de dna Trautmann.
<P>
De asemenea, doresc să subliniez că nu există niciun conflict între utilizarea culturală și cea comercială. Doresc să dăm dovadă de o ambiție care să ne permită să introducem cultura în această nouă tehnologie. Dacă însă nu vom fi suficient de ambițioși, nu vom obține rezultatele dorite și tehnologia va fi rezervată exclusiv utilizării comerciale, caz în care cultura va deveni o prezență periferică, pentru că nu cred că în Europa cultura se va bucura de cele mai bune șanse atât timp cât va rămâne prizoniera vechilor tehnologii.
<P>
Cred că este posibil nu doar să asigurăm radiodifuziunea ca și în prezent, ci și să creăm noi oportunități pentru o nouă eră. Însă trebuie să putem lua decizii. Trebuie să spun fără ironie și cu o mare satisfacție că în această seara, nimeni nu a contestat faptul că trebuie să fim numărul unu. În lumea globală a concurenței și cunoașterii, numai cel de pe locul întâi poate ieși învingător. Acesta trebuie să fie obiectivul nostru.
<SPEAKER ID="094" NAME="Președinta">
Dezbaterea a fost închisă.
<P>
Votarea va avea loc miercuri, 11 mai 2011.
