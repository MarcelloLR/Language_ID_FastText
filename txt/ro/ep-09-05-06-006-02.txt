<CHAPTER ID="006-02">
2. Reţele şi servicii de comunicaţii electronice (
<SPEAKER ID="157" NAME="Rebecca Harms">
în numele Grupului Verts/ALE. - (DE) Doamnă preşedintă, am solicitat cuvântul deoarece nu sunt de acord cu ordinea de votare privind raportul Trautmann. Solicit să mi se dea cuvântul înaintea supunerii la vot a amendamentului de compromis 10, pentru a explica de ce ar trebui schimbată ordinea de votare.
<SPEAKER ID="159" NAME="Rebecca Harms">
în numele Grupului Verts/ALE. - (DE) Doamnă preşedintă, aş dori să solicit modificarea ordinii de votare şi amendamentul de compromis 10 să fie supus la vot după ce s-a votat asupra unor solicitări identice din partea diferitelor grupuri, care trebuiau supuse la vot după amendamentul 10.
<P>
Motivul pentru care solicit acest lucru este acela că, în opinia mea, amendamentele depuse de diferite grupuri depăşesc mult amendamentul de compromis privind "protecţia drepturilor cetăţenilor referitor la intervenţia asupra accesului la internet sau a pragurilor de acces la internet”. Consider că ar fi un lucru bun pentru Parlament, care şi-a declarat în mod clar sprijinul pentru ruşinosul amendament Bono/Cohn-Bendit, de a-şi declara, încă o dată, sprijinul pentru protecţia la cel mai înalt nivel a drepturilor cetăţenilor.
<P>
Regret că, la finalul unei consultări foarte bune cu dna Trautmann, nu pot solicita acest lucru, însă această consultare amicală, rezultatul bun al pachetului în domeniul telecomunicaţiilor nu ar trebui să însemne, în ultimă instanţă, că diminuăm drepturile cetăţenilor en passant.
<P>
(Aplauze)
<SPEAKER ID="160" NAME="Alexander Alvaro">
în numele Grupului ALDE - (DE) Doamnă preşedintă, în temeiul articolului 154 şi al articolului 155 alineatul (2) din Regulamentul de procedură, Grupul Alianţei Liberalilor şi Democraţilor pentru Europa susţine solicitarea Grupului Verzilor/Alianţa Liberă Europeană de a schimba ordinea de votare a amendamentelor şi susţine supunerea la vot a amendamentelor 1 literele (c) şi (p), 2, 5, 6 şi 9 înaintea amendamentului de compromis 10. Printre altele, acest lucru se referă la faptul că - poate mai există şi altceva pe lista dumneavoastră de votare -, în urma moţiunii adoptate de grupul nostru ieri, amendamentul de compromis 10 nu va mai beneficia de susţinerea Grupului ALDE. În ceea ce priveşte procedura de votare, articolul 154 explică ce amendament trebuie abordat mai întâi în cazul unor solicitări corespunzătoare sau conflictuale. Pentru noi, este important ca hotărârea să fie emisă înaintea oricărei intervenţii asupra comportamentului individual. Iată de ce am eliminat acest amendament.
<SPEAKER ID="161" NAME="Angelika Niebler">
în numele Grupului PPE-DE. - (DE) Doamnă preşedintă, nu mă adresez acum în calitate de preşedintă a comisiei, ci ca raportoare a grupului din care fac parte privind raportul Trautmann. Solicit acestui plen să respingă moţiunea de procedură şi să permită votarea în ordinea pe care aţi propus-o pe listele de votare.
<P>
Doamnă Harms, nimeni din acest Parlament nu doreşte limitarea dreptului la acces liber la internet. Am inclus acest aspect în amendamentul de compromis pe care l-am discutat, timp de multe luni, cu preşedintele ceh în exerciţiu al Consiliului. Toate partidele politice au fost implicate deplin în aceste discuţii. Solicit menţinerea ordinii de votare propuse iniţial şi respingerea modificării acesteia în forma propusă acum de Grupul Verzilor/Alianţa Liberă Europeană şi de Grupul Alianţei Liberalilor şi Democraţilor pentru Europa.
<SPEAKER ID="162" NAME="Catherine Trautmann">
raportoare. - (FR) Doamnă preşedintă, în primul rând aş dori să menţionez faptul că, în ceea ce priveşte solicitarea de a modifica lista de votare, dacă am înţeles bine, dacă serviciile au inclus amendamentul de compromis, folosindu-şi bunul simţ, înaintea depunerii amendamentului de către grupuri, este deoarece conţinutul acestuia depăşea sfera amendamentului 46. Conţine clauze care nu se referă doar la restricţionarea accesului la internet, ci include şi toate procedeele care pot afecta negativ drepturile utilizatorilor.
<P>
În al doilea rând, aş dori să le comunic deputaţilor că acest compromis a fost depus la articolul 1, care se referă la sfera de aplicare, şi că, prin urmare, are un efect generalizat, în timp ce amendamentul depus de grupuri se referă la articolul 8, care produce efecte asupra obiectivelor regulatorilor naţionali.
<P>
În cursul negocierilor privind acest compromis, am lucrat cu încredere şi în armonie cu toate grupurile politice. Constat, doamnă preşedintă, că, în acest moment, unul dintre grupurile politice şi-a retras semnătura de pe acest amendament de compromis. Prin urmare, aş dori să vă spun că, în calitate de raportor, voi continua, bineînţeles, să susţin acest compromis, şi că am votat şi în favoarea amendamentului 46.
<P>
Aş dori să spun că, în condiţiile în care se desfăşoară aceste dezbateri, este mai înţelept ca decizia privind ordinea de votare să revină plenului, decât să o lăsăm exclusiv la latitudinea dumneavoastră sau a raportorului. Cu toate acestea, aş dori să vă prezint această solicitare într-un mod foarte direct, deoarece trebuie să se înţeleagă ce va urma dacă votul este inversat.
<P>
Dacă nu este inversat, lista rămâne aceeaşi. Dacă este inversat, amendamentul 46 este adoptat dacă obţine majoritate calificată. În această situaţie, doamnă preşedintă, aş dori să vă solicit, de asemenea, să supuneţi la vot amendamentul de compromis - care depăşeşte sfera amendamentului 46 - după votarea acestuia din urmă. Dacă amendamentul 46 nu obţine majoritatea calificată, în acel moment nu vom vota amendamentul de compromis şi, prin urmare, Parlamentul va trebui sa aleagă.
<SPEAKER ID="163" NAME="Preşedinta">
Am ascultat opiniile câtorva persoane şi iau în considerare foarte atent ceea ce a spus raportorul.
<P>
Înaintea acestei votări, am decis să consult diferite servicii şi am ascultat foarte atent ceea ce s-a discutat. În calitate de preşedinte şi în temeiul articolului 155 alineatul (2), am competenţa de a decide cu privire la ordinea votare. Mi se pare că această chestiune este atât de importantă, atât pentru acest plen, cât şi în afara acestuia, încât ar fi bine să votăm asupra amendamentelor iniţiale, însă fac acest lucru şi din punct de vedere procedural, deoarece, după cum am înţeles, amendamentul 10 este un amendament de compromis care a apărut doar după votul în comisie. Aşadar, mi se pare că există motive, atât din punct de vedere procedural, cât şi de altă natură, pentru a inversa ordinea de votare.
<P>
(Parlamentul a acceptat cererea dnei Rebecca Harms.)
<P>
(Aplauze)
