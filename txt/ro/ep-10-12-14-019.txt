<CHAPTER ID="019">
Abrogarea directivelor privind metrologia (dezbatere) 
<SPEAKER ID="680" NAME="Președinte">
Următorul punct pe ordinea de zi este raportul elaborat de Anja Weisgerber, în numele Comisiei pentru piața internă și protecția consumatorilor, referitor la propunerea de directivă a Parlamentului European și a Consiliului de abrogare a Directivelor 71/317/CEE, 71/347/CEE, 71/349/CEE, 74/148/CEE, 75/33/CEE, 76/765/CEE, 76/766/CEE și 86/217/CEE ale Consiliului privind metrologia - C6-0467/2008 -.
<SPEAKER ID="681" NAME="Anja Weisgerber" LANGUAGE="DE">
Dle președinte, dle comisar Tajani, doamnelor și domnilor, doresc să încep prin a transmite mulțumirile mele sincere raportorilor alternativi de la Comisia pentru piața internă și protecția consumatorilor, celor care au ajutat la realizarea acestui raport și tuturor celor care au contribuit la acest rezultat splendid. Dacă nu ar fi existat cooperarea constructivă și foarte deschisă a Comisiei și a Președinției belgiene a Consiliului, nu ar fi fost posibil să finalizăm mâine acest pachet.
<P>
Așa cum sunt sigură că vă puteți imagina, sunt foarte mulțumită de acest rezultat. Abrogarea unui număr total de opt directive depășite și demodate ne va permite să facem încă un pas spre reducerea nivelului de birocrație din Europa. Ceea ce este interesant în directivele menționate este faptul că, în mare, ele au ajuns depășite pentru că au fost deja înlocuite de standarde internaționale care reprezintă cele mai recente soluții. În definitiv, regulamentele și reglementările statelor membre ajung deseori depășite prin armonizarea lor cu regulamentele și reglementările europene. În acest caz, regulamentele și reglementările europene au devenit de prisos grație prevederilor internaționale.
<P>
Dacă vrem să progresăm spre obiectivul nostru de a avea cu 25 % mai puțină birocrație în Europa până în 2012, nu trebuie să ne dăm bătuți acum. Ca să folosesc cuvintele președintelui Grupului la nivel înalt al părților interesate independente privind sarcinile administrative, Edmund Stoiber, noi, cei din Europa nu trebuie doar să ne țuguiem buzele, ci trebuie să fluierăm tare. Altfel spus, cuvintele noastre trebuie urmate de acțiuni concrete. Totuși, când vine vorba de aceste acțiuni, de multe ori diavolul se ascunde în detalii. Această directivă care abrogă opt directive privind metrologia a dovedit din nou foarte clar acest lucru. Instrumentele de măsură pentru contoarele de apă rece pentru apa murdară, alcoolmetrele, anumite greutăți, manometrele pentru presiunea din pneuri și echipamentele de măsură pentru masa standard de cereale sau pentru dimensiunea rezervoarelor de nave au fost înlocuite, în practică, de echipamente digitale mai moderne. Echipamentele demodate sunt folosite din ce în ce mai rar, astfel că regulamentele care guvernează aceste echipamente pot fi desființate. De asemenea, nu există consecințe pentru funcționarea pieței interne sau pentru standardele înalte de protecție a consumatorilor, elemente care continuă să fie extrem de importante pentru noi.
<P>
Cu toate acestea, Consiliul blochează acest pachet de ceva vreme. Totuși, am reușit să ajungem la un compromis rezonabil între Consiliu și Parlament în cadrul trialogului neoficial, și asta chiar de la prima lectură - lucru care pentru noi este mai degrabă excepția decât regula. Fondul acordului este după cum urmează: o directivă - anume cea referitoare la calibrarea rezervoarelor de nave - urmează să fie abrogată imediat, adică măsura va intra în vigoare la 1 iulie 2011, în timp ce celelalte șapte directive vor fi abrogate în momentul în care va fi adoptată versiunea reformată a Directivei cadru privind mijloacele de măsurare (MID), document la care Comisia lucrează în prezent. Comisia va elabora o propunere nouă pentru MID până la sfârșitul lunii aprilie 2011. Ideea este ca, atunci când va revizui MID, Comisia să analizeze și dacă există elemente din vechile directive care ar trebui păstrate și care ar trebui încorporate în MID și să identifice aceste elemente. Dacă statele membre aduc dovezi că anumite elemente din componența celor șapte directive încă sunt necesare, de exemplu, din punct de vedere al protecției consumatorilor, prevederi din directiva referitoare la manometrele pentru presiunea din pneuri pentru autovehicule, aceste secțiuni vor fi încorporate în Directiva cadru privind mijloacele de măsurare. După ce va fi adoptată versiunea reformată a MID, directivele rămase vor fi abrogate.
<P>
Acesta este un semnal că Europa are intenții serioase în ceea ce privește reducerea birocrației și că suntem dornici să creăm condițiile necesare pentru creștere economică durabilă. Sunt mândră de faptul că Parlamentul European își aduce astfel contribuția la reducerea birocrației și la elaborarea unor legi mai bune, mai eficiente și mai simple.
<P>
Permiteți-mi să închei spunând câteva cuvinte despre tabelele de corespondență. Acestea sunt tabelele pe care statele membre trebuie să le întocmească pentru a dovedi felul în care au implementat directiva. În cele din urmă, am convenit asupra unei formulări mai puțin stricte în această privință. Totuși, am luptat pentru formulări mai stricte pentru viitor și ne-am îndeplinit obiectivul în acest sens. Conferința președinților va susține această cauză în fața Consiliului și a Comisiei. Acesta este un succes pentru care trebuie să le mulțumim raportorilor și raportorilor alternativi.
<SPEAKER ID="682" NAME="Antonio Tajani" LANGUAGE="IT">
Dle președinte, doamnelor și domnilor, doresc să încep prin a o felicita pe dna Weisgerber și prin a-i mulțumi pentru felul minuțios în care a lucrat la o propunere complexă și complicată, care a făcut obiectul unei dezbateri lungi; prin urmare, munca dumneaei nu a fost ușoară, iar faptul că a fost posibil să se ajungă la un acord de la prima lectură dovedește că raportoarea are talentul de a încheia acorduri bune.
<P>
Această decizie marchează, fără îndoială, o etapă importantă în domeniul simplificării și al reglementării inteligente. O mai bună reglementare trebuie să reprezinte un obiectiv pentru realizarea căruia instituțiile europene trebuie să își dea din ce în ce mai mult silința, iar Comisia dorește și ea să se concentreze pe crearea unor reglementări europene mai bune.
<P>
Așa cum a subliniat raportoarea, propunerea va abroga opt directive depășite referitoare la șase categorii de mijloace legale de măsurare, pe baza faptului că mijloacele la care se referă directiva respectivă sunt în prezent demodate, iar comerțul cu aceste instrumente este în scădere. Mai mult, nu există niciun obstacol în calea comercializării de produse înlocuitoare care sunt mai avansate din punct de vedere tehnic și care nu fac obiectul directivelor.
<P>
Pe viitor, statele membre ar putea dori să legifereze reglementări naționale. Totuși, acest fapt nu va ridica obstacole noi în calea comerțului, întrucât există standarde internaționale care reglementează deja aceste mijloace învechite, dar și majoritatea produselor înlocuitoare mai avansate.
<P>
Potrivit Acordului Organizației Mondiale a Comerțului privind obstacolele tehnice în calea comerțului, statele membre trebuie să își fundamenteze legislația pe aceste standarde internaționale. Tratatul privind Uniunea Europeană prevede, de asemenea, că statele membre trebuie să își recunoască reciproc produsele echivalente comercializate în mod legal în alt stat membru.
<P>
Prin urmare, Comisia salută compromisul dintre Parlament și Consiliu la care s-a ajuns de la prima lectură și care prevede abrogarea unei directive până în iulie 2011 și abrogarea celorlalte șapte directive până în decembrie 2015.
<P>
În fine, Comisia subliniază declarația comună făcută de cele trei instituții și se declară dispusă să reanalizeze argumentele aduse în favoarea armonizării, prezentate în timpul procesului legislativ. Așa cum am declarat, vom aborda aceste argumente până la sfârșitul lunii aprilie 2011 și, unde va fi cazul, vom înainta propunerea legislativă în conformitate cu principiile unei mai bune reglementări.
<SPEAKER ID="683" NAME="Lara Comi" LANGUAGE="IT">
Dle președinte, doamnelor și domnilor, susțin în totalitate poziția raportoarei în legătură cu propunerea Comisiei de a abroga opt directive din domeniul metrologiei.
<P>
Salut în special propunerea privind oportunitatea de a le acorda statelor membre timp suficient pentru a analiza eventualele consecințe ale unei abrogări, în contextul revizuirii Directivei privind mijloacele de măsurare (MID).
<P>
Într-adevăr, deși susțin scopurile generale ale unei mai bune reglementări și ale simplificării, scopuri care sunt promovate și de Strategia de la Lisabona, cred că este imperios necesar să le acordăm statelor membre răgazul de care au nevoie pentru a cerceta dacă abrogarea directivelor ar putea genera îndoieli juridice. De fapt, situația ar ajuta la calmarea îngrijorărilor exprimate de diverse state membre referitor la faptul că nu au la dispoziție o perioadă rezonabilă de timp pentru a rezolva problema vidului legal pe care l-ar crea o abrogare.
<P>
Acesta este, așadar, un compromis excelent între poziția adoptată de Comisie, care este în favoarea unei abrogări complete a tuturor directivelor și împotriva unor reglementări noi în acest domeniu, în cadrul MID, și pozițiile critice adoptate inițial de statele membre în privința acestei propuneri.
<SPEAKER ID="684" NAME="Evelyne Gebhardt" LANGUAGE="DE">
Dle președinte, dle comisar, doresc să îi transmit mulțumiri dnei Weisgerber pentru colaborarea cu adevărat colegială de care ne-am bucurat. Țin să spun, în numele grupului meu, că sunt departe de a fi euforică în legătură cu abrogarea acestor opt directive. Există, într-adevăr destule mijloace de măsurare demodate, pentru care regulamentele și reglementările sunt abrogate, însă am constatat în timpul dezbaterilor că diavolul se ascunde în detalii, cum ați spus și dumneavoastră. Prin urmare, nu este întotdeauna clar dacă această cale este într-adevăr cea corectă. Grupul meu va vota în favoarea acestui compromis dat fiind faptul că am obținut o asigurare din partea Comisiei că va analiza ideea de a încorpora cum se cuvine aceste mijloace de măsurare în Directiva europeană privind mijloacele de măsurare (MID), care este, evident, elaborată în prezent, în cazurile în care acest lucru este necesar. Acest angajament de a investiga - lucru pe care îl presupun și eu - va fi luat, de asemenea, foarte în serios și i se va acorda atenția cuvenită. Votăm pentru compromis doar cu această condiție, fiind conștienți că încă există unul sau două aspecte care trebuie analizate.
<P>
În ceea ce privește tabelele de corespondență, doresc să spun, în acest moment, că am afirmat deja că suntem gata să acceptăm formularea moderată ce se găsește în prezent în acest text, dar că acesta este unul dintre ultimele documente în care mai acceptăm așa ceva întrucât, pentru noi, aici este vorba de legislația europeană, care este creată după ce statele membre și-au dat acordul, fiind pusă în aplicare corect și adecvat. Totuși, putem verifica acest lucru doar dacă deținem informațiile, și nu obținem aceste informații decât din aceste tabele de corespondență. Oricum, noi vom continua să lucrăm în această direcție.
<SPEAKER ID="685" NAME="Cristian Silviu Bușoi">
în numele grupului ALDE. - Dle președinte, doresc să o felicit pe raportoare, dar și pe colegii care au contribuit la acest dosar. Deși inițial părea să fie un dosar foarte tehnic, în final a devenit clar faptul că decizia politică va găsi o soluție pentru acest raport.
<P>
Există nevoia de a simplifica acquis-ul comunitar prin abrogarea acelor directive ce conțin prevederi privind mijloacele de măsurare care nu mai sunt folosite, ca urmare a progresului tehnic și a utilizării standardelor internaționale. Abordarea Comisiei este rezonabilă. Dacă principiul recunoașterii reciproce asigură libera circulație și nu există niciun obstacol specific, nu mai este nevoie de completări suplimentare, iar specificațiile tehnice ar trebui adoptate de statele membre.
<P>
Totuși, abrogarea directivei nu ar trebui să creeze obstacole noi în fața liberei circulații și nici sarcini administrative suplimentare. Trebuie, de asemenea, să ne asigurăm că nu vor exista lacune între vechile directive care sunt abrogate și directiva din 2004 privind mijloacele de măsurare.
<P>
Mai mult, raportul după prima lectură adoptat în Comisia piața internă și protecția consumatorilor a permis includerea în Directiva generală privind mijloacelor de măsurare a prevederilor privind mijloacele de măsurare la care se referă directivele care sunt abrogate. Statelor membre li s-a acordat mai mult timp să cerceteze dacă abrogarea directivelor va genera îndoieli juridice.
<P>
Raportul include o prevedere potrivit căreia Comisia va evalua dacă mijloacele de măsurare care fac obiectul directivelor abrogate trebuie incluse în raza de acțiune a Directivei privind mijloacele de măsurare. Având în vedere faptul că a fost luată o decizie orizontală în privința tabelelor de corespondență, împreună cu alți raportori alternativi propun susținerea textului convenit împreună cu reprezentanții Consiliului la prima lectură.
<SPEAKER ID="686" NAME="Heide Rühle" LANGUAGE="DE">
Dle președinte, doresc și eu să le mulțumesc raportoarei și raportorilor alternativi pentru cooperarea lor de bună calitate. Cred că pot avea o intervenție scurtă, întrucât punctele esențiale au fost menționate deja.
<P>
Fără îndoială, grupul nostru va susține compromisul, însă avem în vedere și supoziția potrivit căreia Comisia va analiza din nou lucrurile, în mod obiectiv, în cadrul revizuirii Directivei privind mijloacele de măsurare (MID). Evident, susținem faptul că s-a ajuns la acest compromis privind tabelele de corespondență. Totuși, acest compromis are impusă o limită de timp, iar pe viitor Consiliul va trebui să reacționeze cu mai multă hotărâre. Nu mai suntem dispuși să cedăm. În definitiv, trebuie să fie posibil să monitorizăm statele membre iar pentru acest lucru avem nevoie urgent de tabele de corespondență.
<SPEAKER ID="687" NAME="Edvard Kožušník" LANGUAGE="CS">
Dle președinte, eu personal am sprijinit încă de la început propunerea originală a Comisiei de a abroga toate cele opt directive fără niciun fel de compensații. Cred că propunerea Comisiei a fost un exemplu excelent în ceea ce privește modalitatea corectă de a simplifica legislația europeană și de a promova abordarea unei "mai bune reglementări”. Nu trebuie să insistăm asupra armonizării în toate domeniile cu orice preț. Ar trebui să ne gândim la alte instrumente de reglementare în afară de reglementările UE, ca de exemplu la standardele internaționale. Ar trebui să folosim și aceste instrumente alternative de reglementare în cazurile în care ele ar fi mai eficiente. Odată cu introducerea de reglementări în domeniul metrologiei, eu aș prefera un sistem voluntar de recunoaștere reciprocă a reglementărilor naționale, un sistem care se bazeze mai degrabă pe standarde internaționale, nu pe o armonizare centralizată de sus în jos. Regret că Parlamentul, împreună cu unele state membre, nu susține această abordare excepțională și liberală a Comisiei, preferând în schimb o abordare conservatoare pentru eliminarea reglementărilor excesive.
<P>
Totuși, în ciuda tuturor acestor lucruri, doresc să îi mulțumesc foarte mult raportoarei pentru efortul pe care l-a depus pentru a găsi o soluție comună de compromis. O felicit pentru entuziasmul său, grație căruia propunerea Comisiei nu s-a pierdut și măcar o parte din intenția originală a fost păstrată.
<SPEAKER ID="688" NAME="Oreste Rossi" LANGUAGE="IT">
Dle președinte, doamnelor și domnilor, ne declarăm în favoarea raportului privind metrologia. Este un text foarte tehnic, pe care așteptăm de luni întregi să îl votăm în plen.
<P>
Raportul, care a trecut rapid prin comisia competentă, a fost înaintat în luna martie a anului trecut, iar situația a trenat atât de mult timp pentru că trebuia să se ajungă la un acord în Consiliu, între cele 27 de state membre, cu privire la tabelele asociate de corespondență.
<P>
Adevărata problemă este faptul că nici până acum Comisia Europeană nu a prezentat propunerea de directivă privind mijloacele de măsurare, document care ar trebui să elimine directivele depășite pe care le abrogăm astăzi și să reglementeze aceste aspecte o dată pentru totdeauna. Țin să critic Comisia pentru că a ajuns la situația în care abrogă directivele depășite fără să fi prezentat, totodată, o propunere de revizuire a Directivei privind mijloacele de măsurare (MID). Un astfel de comportament este inadmisibil și este departe de a îndeplini nevoile firmelor și ale cetățenilor.
<P>
În același timp, aș critica și teama excesivă a celor care au crezut că legislația statelor membre este incapabilă să umple golul creat în timpul vacatio legis. Din fericire, firmele europene au un sistem de standarde internaționale pentru acest sector, un sistem care este independent de regulamentele UE și care este mai presus de acestea. Prin urmare, teama că s-ar putea produce un dezastru în perioada dintre momentul promulgării și intrarea în vigoare a directivelor este nefondată.
<P>
Firmele vor completa golurile legislative cu ajutorul organizațiilor lor comerciale, al abilităților pe care le au și al regulamentelor pe care ele însele le-au stabilit pentru a crea o piață dinamică și echilibrată. Trebuie să ținem cont de firmele noastre, care continuă să funcționeze în Europa, deși cu mare dificultate. Trebuie să încetăm să le mai împovărăm cu impozite, birocrație și solicitări absurde.
<P>
Uneori, în Parlament se lucrează cu viteză. Bunul simț și dorința de a ajunge la acorduri cu celelalte instituții europene transcend neînțelegerile politice.
<SPEAKER ID="689" NAME="Zuzana Roithová" AFFILIATION="PPE">
(CS) Dle președinte, cele opt directive depășite privind mijloacele de măsurare nu sunt, la prima vedere, un subiect politic interesant, însă, de fapt, abrogarea lor reprezintă respectarea concretă a principiului subsidiarității și totodată un efort pentru obținerea unei "mai bune reglementări”. În domeniul metrologiei există deja acorduri internaționale care au fost impuse de globalizarea științei și comerțului, prin urmare armonizarea la nivel european nu este cu adevărat necesară. Salut abordarea competentă a raportoarei, Anja Weisgerber, care a hotărât, pe de-o parte, să susțină propunerea Comisiei de a abroga complet directivele, lăsând timp, în cazul a șapte dintre ele, pentru ca institutele metrologice competente ale statelor membre să analizeze implicațiile pe care această măsură le are în legislația națională.
<P>
Prin urmare, soluția, pe care cu siguranță o vom aproba mâine, va reprezenta un test interesant pentru alte directive, în privința stabilirii dacă recunoașterea reciprocă a reglementărilor la nivel național va fi suficientă și dacă nu va genera îndoieli juridice, fiind astfel mai avantajoasă decât un amendament sau armonizarea completă. Eu personal aș fi surprinsă dacă statele membre ar prefera armonizarea.
<P>
Țin să o felicit pe raportoare pentru faptul că a obținut susținere totală în Comisia pentru piața internă și protecția consumatorilor și doresc să îi mulțumesc pentru că a negociat o poziție solidă cu reprezentanții Consiliului.
<SPEAKER ID="690" NAME="Malcolm Harbour" AFFILIATION="ECR">
Dle președinte, înainte de toate doresc să mă alătur celor care au felicitat-o pe Anja Weisgerber, o membră de seamă a Comisiei pentru piața internă și protecția consumatorilor, care s-a ocupat cu pricepere și sârguință de mai multe astfel de rapoarte foarte tehnice și care este un exemplu foarte bun în acest sens.
<P>
Cred că atunci când a început munca, adică imediat după alegerile de anul trecut, am crezut cu toții seama că ceea ce părea la prima vedere o propunere înșelător de simplă a Comisiei de a abroga ceea ce la suprafață părea să fie niște legi demodate urma probabil să fie tranșată relativ repede, fără prea multe dispute.
<P>
Perioada de timp de care a fost nevoie și relativa complexitate a soluție dovedesc faptul că eliminarea de reglementări și reducerea birocrației nu sunt procese atât de simple precum se crede. Este foarte ușor să spunem fraze facile despre eliminarea reglementărilor, însă în realitate există întotdeauna persoane care vor să mențină reglementările la locul lor. În momentul în care această propunere a ajuns la Consiliul am început să ne dăm seama de unele dintre problemele profunde existente de la țară la țară. Unele țări au avut probleme cu măsurarea masei navelor, sau cu alcoolmetrele sau cu manometrele pentru presiunea din pneuri. Fiecare a avut o problemă specifică.
<P>
Concluzia mea generală nu are legătură cu valoarea propunerii, pentru că în câteva luni vom avea propunerea alternativă care va face ca aceasta să fie depășită, lucru la care ne putem de fapt aștepta. Rugămintea pe care i-o adresez comisarului este să nu lase Comisia să analizeze mai în profunzime evaluarea sa privind impactul și temele privind propunerile de eliminare a reglementărilor, ci să convingă statele membre să se implice în acestea înainte de a prezenta aceste propuneri.
<P>
Dacă mă gândesc mai bine, cred că am fi putut aloca mai mult timp acestor acțiuni dacă am fi avut permisiunea. Este un succes pentru comisie, însă aș spune că este un succes calificat, și trebuie să tragem învățăminte de aici pentru viitor.
<SPEAKER ID="691" NAME="Seán Kelly" AFFILIATION="PPE">
Dle președinte, și eu salut propunerile raportoarei și pot spune că, fără îndoială, lumea nu a fost niciodată mai mică decât este acum. Interacțiunea dintre oameni este mult mai mare și va crește rapid și pe viitor, prin urmare, în mod evident, cu cât va exista mai multă armonizare în ceea ce privește mijloacele de măsurare, cu atât va fi mai bine. Salut abrogarea directivelor din domeniul metrologiei și reducerea birocrației cu 25 %.
<P>
Uneori, cred că subestimăm capacitatea oamenilor de a se adapta. Am văzut în propria mea țară cât de ușor ne-am adaptat la trecerea de la vechile lire sterline, șilingi și penny la euro și cenți, și, de asemenea, în ultimii ani, la trecerea de la mile la kilometri referitor la distanță și la viteză. Aceste schimbări au ușurat viața multor oameni și la fel se va întâmpla și de-acum înainte. Cred că este un pas făcut în direcția corectă, așa că vă felicit din nou.
<SPEAKER ID="692" NAME="Antonio Tajani" LANGUAGE="IT">
Dle președinte, doamnelor și domnilor, le sunt recunoscător tuturor celor care au luat cuvântul în timpul dezbaterii, pentru că înseamnă că această propunere de simplificare prezintă interes. Acesta este motivul pentru care doresc să subliniez din nou avantajele pe care le implică această alegere, deci beneficiile de care putem profita.
<P>
Mă refer aici la avantajele pentru consumatori, pentru producătorii de instrumente și pentru administrațiile naționale. Doresc, de asemenea, să vă asigur, ca răspuns la problema specifică ridicată de dna Gebhardt, că acum Comisia este pregătită să efectueze studiile necesare pentru a reexamina argumentele în favoarea deciziei de armonizare până în aprilie 2011.
<P>
Ca răspuns la ceea ce a spus dl Rossi, care a criticat Comisia dar care a părăsit Camera - după ce aduci o critică ar fi bine să asculți și răspunsul la ea - există o declarație comună a Parlamentului, Consiliului și Comisiei care se referă la această chestiune și în care se spune, citez: "potrivit articolului 25 din Directiva 2004/22/CE privind mijloacele de măsurare, Comisia este invitată de către Parlamentul European și de către Consiliu, să prezinte, înainte de 30 aprilie 2011, un raport cu privire la punerea în aplicare a acestei directive și să prezinte, când este cazul, o propunere legislativă”. Așa cum am spus în discursul de la începutul dezbaterii, intenționez să respect această declarație.
<P>
Vă mulțumesc, dle președinte, doamnelor și domnilor, pentru angajamentul și cooperarea dumneavoastră. În fine, în ceea ce privește subiectul referitor la tabelele de corespondență, Comisia susține poziția Parlamentului.
<SPEAKER ID="693" NAME="Anja Weisgerber" LANGUAGE="DE">
Dle președinte, doresc să le mulțumesc din inimă tuturor colegilor deputați și să îmi exprim recunoștința față de contribuțiile valoroase pe care le-au adus la dezbaterea din această seară. După votul de dimineață, trebuie să ne îndreptăm atenția către viitor. Normal, așteptăm cu interes să vedem cum vor fi regulamentele și reglementările individuale - Comisia a anunțat acum că își va prezenta propunerea pentru Directiva privind mijloacele de măsurare (MID) până la sfârșitul lunii aprilie. Astfel, atunci va fi posibil și să verificăm dacă vreunul dintre regimurile legislative individuale pe care le scoatem din circulație trebuie să fie încorporat.
<P>
Așa cum a spus și dna Comi, este important să nu apară goluri legislative. Dnă Gebhardt, vă pot spune că acel aspect a fost un punct de interes foarte important pentru Grupul Alianței Progresiste a Socialiștilor și Democraților din Parlamentul European, fiind o chestiune pe care am putut să o urmărim. Totuși, pentru mine este important să menționez și faptul că statelor membre li se cere să dovedească și mai strict de ce anumite aspecte sau elemente ar trebui menținute, întrucât doar în aceste cazuri avem nevoie cu adevărat de reglementări europene; ele nu sunt în sine un scop.
<P>
Aștept, de asemenea, cu interes consultările pe internet pe care Comisia le-a anunțat și care vor avea loc între 6 septembrie și 1 noiembrie 2011. În consultări vor fi implicate, de asemenea, companiile afectate, autoritățile și așa mai departe. Încă o dată, voi asculta cu atenție ce au de spus firmele. Atunci când vine vorba de directiva existentă, am verificat dacă aceste mijloace de măsurare sunt încă utilizate și s-a întâmplat ca răspunsul primit de fiecare dată - de exemplu, de la membrii asociației viticultorilor din țara mea, pe care i-am întrebat despre alcoolmetre - să fie că acele echipamente nu mai sunt folosite. Prin urmare este nevoie să analizăm foarte bine aceste lucruri. Dacă vrem cu adevărat să facem progrese spre îndeplinirea obiectivului de a reduce birocrația în Europa cu 25 % până în 2012 - termen care, evident, nu mai este așa departe - trebuie să facem progrese importante în acest domeniu. Noi, Parlamentul, suntem pregătiți să jucăm un rol.
<P>
În final, mai am un singur lucru de spus despre tabelele de corespondență. Vreau să afirm acum din nou că ceea ce avem aici este un compromis însă, în ceea ce privește viitorul, doresc să invit statele membre să se dedice creării acestor tabele pentru că de fapt aici este vorba de o punere în aplicare uniformă a regulamentelor și reglementărilor în întreaga Europă.
<SPEAKER ID="694" NAME="Președinte">
Dezbaterea a fost închisă.
<P>
Votul va avea loc mâine (miercuri, 15 decembrie 2010).
