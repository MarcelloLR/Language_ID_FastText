<CHAPTER ID="004">
Declarațiile Președinției
<SPEAKER ID="009" NAME="Președinte">
Al doilea punct este că vești tulburătoare sosesc din țările care se află în vecinătatea noastră îndepărtată: Bahrain, Siria și Yemen. În toate aceste țări, s-a utilizat forța pentru a reprima demonstrațiile unor oameni care cer schimbări democratice.
<P>
Guvernele care utilizează armele împotriva propriilor cetățeni își pierd întreaga legitimitate democratică. Violența trebuie să înceteze, iar cei responsabili trebuie trimiși în judecată.
<P>
Următorul punct este: aș dori să vă informez că astăzi ni s-a comunicat demisia din Parlament a unuia dintre colegii noștri deputați - dl Thaler. Un al doilea deputat, dl Strasser, și-a anunțat intenția de a demisiona din Parlament în următoarele câteva zile. Un al treilea deputat - dl Severin - a părăsit Grupul Alianței Progresiste a Socialiștilor și Democraților din Parlamentul European și a devenit deputat neafiliat.
<P>
Aceste demisii sunt o consecință a acuzațiilor grave care au apărut în presă cu privire la comportamentul necorespunzător al unor deputați din acest Parlament. În această dimineață, am solicitat o reunire de urgență a Biroului pentru a discuta situația. Ne reunim din nou în această seară pentru a continua discuția.
<P>
Vorbind în numele Biroului Parlamentului European și, cred eu, în numele majorității colegilor deputați din acest Parlament, suntem hotărâți să urmăm o politică de toleranță zero față de acțiunile care au dus la demisia colegilor noștri deputați.
<P>
(Aplauze)
<P>
În calitate de Președinte ales de dvs., doamnelor și domnilor, sunt hotărât să susțin integritatea acestui Parlament și a tuturor deputaților săi. Aș dori să vă reamintesc de responsabilitatea publică imensă ce ne revine în calitate de reprezentanți aleși ai cetățenilor. Cetățenii ne-au încredințat dreptul de a fi învestiți cu autoritate în numele lor. Nu trebuie să le înșelăm această încredere. Biroul a decis că trebuie să învățăm din acest incident nefericit. Parlamentul încearcă să stabilească toate faptele în cauză. Vom coopera pe deplin cu toate autoritățile competente pentru a explica tot ceea ce s-a întâmplat și pentru a verifica toate informațiile. La cererea Biroului, voi ține legătura cu ministerele naționale ale afacerilor externe din țările deputaților în cauză pentru a stabili ce măsuri intenționează să întreprindă autoritățile judiciare din aceste țări.
<P>
În Parlament, trebuie să ne ocupăm de consolidarea codului nostru intern de conduită pentru a aborda acest gen de chestiuni în viitor și acest lucru include sancțiuni mai severe. Credem că evenimentele recente arată necesitatea existenței unui cod de conduită obligatoriu din punct de vedere juridic pentru grupurile de interese care funcționează în cadrul instituțiilor Uniunii Europene.
<P>
(Aplauze)
<P>
Vă voi ține la curent cu noile evoluții, pe măsură ce acestea vor avea loc.
<SPEAKER ID="010" NAME="Sonia Alfano" AFFILIATION="ALDE">
(IT) Dle Președinte, doamnelor și domnilor, voiam să iau cuvântul înainte ca dvs. să subliniați hotărârea Parlamentului de a cere demisia celuilalt deputat, ultimul deputat în Parlamentul European, care nu a demisionat încă.
<P>
Vă mulțumesc dvs. și mulțumesc Parlamentului pentru luarea unei decizii ferme și hotărâte de a pune în aplicare o politică de toleranță zero, deoarece este vorba de credibilitatea tuturor celor din acest Parlament și, mai presus de toate, trebuie să ne amintim că reprezentăm 500 de milioane de cetățeni, și nu grupurile de interese; vă mulțumesc.-
<SPEAKER ID="011" NAME="Bruno Gollnisch" AFFILIATION="NI">
(FR) Dle Președinte, aprob în totalitate severitatea dvs. Sper că acest lucru se va aplica și jurnaliștilor care nu pot stârni probleme pentru a provoca o infracțiune și care comit,de asemenea, o gravă încălcare a eticii. În rest, acest Parlament este prea atașat de prezumția de nevinovăție pentru ca eu să comentez mai mult cu privire la aceste chestiuni.
<SPEAKER ID="012" NAME="Hans-Peter Martin" AFFILIATION="NI">
(DE) Dle Președinte, în primul rând aș dori să îl apăr pe jurnalist. Cred că ceea ce s-a întâmplat merită să fie lăudat. Sunteți conștient, dle Buzek, că vor fi multe alte cazuri? Doriți să vă alăturați nouă în a recomanda - așa cum ar dori să propună lista lui Hans-Peter Martin - ca acești colegi deputați să demisioneze înainte ca aceste lucruri să fie expuse în mass-media, pentru a se evita aducerea altor daune marelui proiect european pentru pace?
<P>
Prin urmare, vă rog să luați în considerare această solicitare în Birou și, de asemenea, să o comunicați grupurilor.
<SPEAKER ID="013" NAME="Joanna Senyszyn" AFFILIATION="S&amp;D">
(PL) Dle Președinte, în declarația dvs. ați afirmat că exprimați opinia Biroului și a majorității din Parlament. Aceasta este opinia întregului Parlament European. Ne opunem acțiunilor foștilor noștri colegi deputați. Vă mulțumesc.
<SPEAKER ID="014" NAME="Martin Schulz" AFFILIATION="S&amp;D">
(DE) Dle Președinte, nu aș fi solicitat să iau cuvântul dacă nu ar fi fost penultimul discurs. Eu consider că toleranța zero se aplică tuturor deputaților în acest Parlament. Aș dori, prin urmare, să adresez următoarea întrebare și solicit un răspuns clar. Puteți, dle Președinte, sau poate Secretarul General al acestui Parlament să confirme că dl Martin este obligat să restituie 168 000 de euro Parlamentului European în urma unei hotărâri a Curții Europene de Justiție referitoare la nereguli contabile?
<P>
(Aplauze)
<SPEAKER ID="015" NAME="Președinte">
Doamnelor și domnilor, propun să trecem la următoarele puncte de pe ordinea de zi.
