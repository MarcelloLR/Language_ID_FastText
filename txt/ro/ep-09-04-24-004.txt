<CHAPTER ID="004">
Norme sanitare privind subprodusele de origine animală care nu sunt destinate consumului uman (dezbatere)
<SPEAKER ID="033" NAME="Preşedinta">
Următorul punct pe ordinea de zi este raportul prezentat de dl Schnellhardt, în numele Comisiei pentru mediu, sănătate publică şi siguranţă alimentară, referitor la propunerea de regulament a Parlamentului European şi a Consiliului de stabilire a unor norme sanitare privind subprodusele de origine animală care nu sunt destinate consumului uman (Regulament privind subprodusele de origine animală) - C6-0220/2008 -.
<SPEAKER ID="034" NAME="Horst Schnellhardt" LANGUAGE="DE">
Doamnă preşedintă, dle comisar, doamnelor şi domnilor, am elaborat un raport bun şi am reuşit să ajungem la un consens în primă lectură cu privire la regulamentul privind subprodusele de origine animală. Pentru aceasta, trebuie să le mulţumesc preşedinţiei franceze şi celei cehe, Comisiei şi raportorilor din fiecare grup.
<P>
Cooperarea aplicată în elaborarea acestui raport a fost caracterizată de un sentiment de încredere şi am putut să finalizăm cu rapiditate raportul, cu toate că raportul din faţa noastră - şi trebuie să considerăm că este astfel - a schimbat semnificativ propunerea Comisiei, mai puţin în ceea ce priveşte conţinutul, ci mai mult în ceea ce priveşte structura. Multe dintre detalii au fost reorganizate. Noua propunere era necesară din cauza câtorva neajunsuri apărute în aplicarea regulamentului din 2002 care au determinat apariţia unor probleme în practică. Cu toate că regulamentul din 2002 controla boli ale animalelor, precum ESB, contaminarea cu dioxină şi răspândirea altor boli ale animalelor, cum este febra aftoasă sau gripa porcină, pentru obţinerea de noi progrese în această privinţă era vitală stabilirea unor cerinţe referitoare la aspectele responsabilităţii, trasabilităţii şi punctului final pentru subprodusele rezultate în urma sacrificării.
<P>
De asemenea, era necesar să fie eliminată incertitudinea juridică cu privire la domeniul de aplicare al regulamentului privind subprodusele din vânat sălbatic. În conformitate cu regulamentul anterior privind problemele de igienă, şi operatorii vor fi, pe viitor, responsabili pentru produsele lor. Am mai afirmat acest lucru în legătură cu celelalte regulamente. Totuşi, aceasta nu trebuie să determine o reducere a controalelor oficiale.
<P>
Prin noul regulament dorim să sporim siguranţa cetăţenilor, nu doar să transferăm responsabilitatea. Este important, prin urmare, ca operatorii care manipulează subproduse să facă obiectul unei aprobări. Operatorii specifici care vor necesita aprobare sunt reglementaţi în mod clar. Faptul că, pe lângă un proces de aprobare, există şi un proces de înregistrare se datorează dorinţei de a reduce birocraţia. Pe viitor va trebui, cu siguranţă, să analizăm cu atenţie dacă procedura de înregistrare va asigura un nivel suficient de siguranţă. De asemenea, cred că incertitudinea cauzată anterior de prevederile privind subprodusele de origine animală provenite din vânat sălbatic a fost eliminată. Este evident, în prezent, că este crucial să avem bune practici de vânătoare. Nu trebuie folosit vânatul adunat din pădure. De asemenea, permiţând hrănirea adecvată a păsărilor necrofage în anumite regiuni, cred că am respectat dorinţele multor membri.
<P>
Capacitatea de a stabili punctul final în ciclul de viaţă al subproduselor este un important pas înainte. Acest lucru va elimina incertitudinea juridică şi va rezolva numeroase neajunsuri şi dificultăţi. Va trebui să analizăm dacă stabilirea punctului final de către Comisia Europeană corespunde criteriului menţionat anterior, respectiv certitudinea juridică. Îmi dau, bineînţeles, seama că aceasta poate varia de la un produs la altul şi că, din acest motiv, este nevoie de flexibilitate, însă îi voi spune Comisiei, de asemenea, că acum este nevoie şi de transparenţă, pentru ca aceasta să fie evidentă şi pentru utilizator.
<P>
Ajungem apoi la punctul crucial, care, pentru mine, este reprezentat întotdeauna de problema comitologiei. Mult prea multe norme din noul regulament sunt puse în aplicare prin procedura de comitologie. Trebuie să analizăm cu atenţie acest lucru. Ştim, bineînţeles, că, în calitate de deputaţi europeni, avem ocazia să ne facem datoria aici, însă, de asemenea, ştim din experienţă că nu suntem, în nici un caz, în măsură să monitorizăm sau să examinăm toate procedurile de comitologie. Din acest motiv, salut afirmaţia Comisiei conform căreia aceasta doreşte să-şi prezinte propunerile Comisiei pentru mediu înainte de adoptarea acestora. Aceasta este o bună abordare, deoarece există foarte multe forme de comitologie. Consider că suntem aici pe calea cea bună.
<P>
La încheierea dezbaterii, voi face câteva comentarii cu privire la alte subiecte.
<SPEAKER ID="035" NAME="Antonio Tajani">
vicepreşedinte al Comisiei - (IT) Doamnă preşedintă, doamnelor şi domnilor, Parlamentului i se va solicita astăzi să voteze o poziţie comună pe baza propunerii de nou regulament privind subprodusele de origine animală, prezentată de Comisie. În acest moment, aş dori să-i mulţumesc raportorului pentru munca depusă, care a permis obţinerea acestei poziţii comune şi pentru cunoştinţele sale despre normele din domeniul veterinar, care au dus la obţinerea unui rezultat pozitiv şi acceptat de comun acord. Colega mea, dna Vassiliou, îşi cere scuze pentru că nu este prezentă personal la această dezbatere, însă mi-a cerut să-i transmit raportorului mulţumirile sale personale pentru tot ceea ce a făcut şi pentru eforturile depuse pentru atingerea obiectivului.
<P>
Bineînţeles, în cadrul comisiei, le suntem recunoscători şi raportorilor alternativi, care au dus această muncă la bun sfârşit în mod constructiv, după cum a subliniat raportorul în discursul său, iar prin această colaborare a fost astfel posibilă, de asemenea, includerea, în poziţia comună, a îngrijorărilor principale exprimate de comisia pentru agricultură şi dezvoltare rurală. Asemeni raportorului, aş dori să mulţumesc şi preşedinţiei franceze, care a depus o muncă susţinută, cu toate că ştia că nu ea va fi cea care va ajunge la rezultatul final, precum şi Preşedinţiei cehe, care a investit eforturi deosebite pentru a obţine un mandat transparent şi consecvent în negocierile cu Parlamentul. Comisia îşi declară, aşadar, sprijinul deplin în privinţa poziţiei comune.
<P>
Textul clarifică relaţia dintre normele sanitare şi normele de mediu şi contribuie, astfel, la atingerea obiectivelor referitoare la "o mai bună legiferare”. Normele pe care Parlamentul se pregăteşte să le voteze vor permite utilizarea la scară mai largă a subproduselor de origine animală, care, în prezent, nu pot fi valorificate în niciun fel, însă face acest lucru asigurând, în acelaşi timp, condiţii de siguranţă corespunzătoare. De asemenea, va exista o reducere a cheltuielilor administrative, iar acest lucru le va permite operatorilor să fie mai competitivi. Toate acestea vor avea o importanţă vitală pentru a le permite să răspundă în mod activ provocărilor viitorului, indiferent dacă acestea sunt determinate de importurile din ţările terţe sau de noile progrese tehnologice în utilizarea subproduselor.
<P>
Noile norme vor respecta, de asemenea, pe deplin obiectivul de protejare a biodiversităţii şi - acesta este cel mai important aspect - vor permite menţinerea, în cadrul Uniunii Europene, a unui înalt nivel de protecţie împotriva riscurilor pentru sănătatea publică şi animală.
<SPEAKER ID="037" NAME="Thomas Ulmer" LANGUAGE="DE">
Doamnă preşedintă, domnule comisar, doamnelor şi domnilor, salut cu căldură proiectul de raport al dlui Schnellhardt şi aş dori să îi mulţumesc pentru munca sa excelentă. După numeroasele crize din ultimii ani legate de produsele de origine animală care prezintă riscuri pentru sănătatea oamenilor şi a animalelor, este imperios necesară o reglementare statutară exhaustivă. Revizuirea regulamentelor în vigoare se impunea de la sine.
<P>
Acum, ca şi înainte, trebuie să asigurăm un grad ridicat de siguranţă. Deşi, în general, susţinem raportul, acesta conţine câteva puncte care îmi produc motive de îngrijorare. Multe puncte din cadrul reglementării au fost făcute să fie mai puţin stringente şi astfel fac să se desfăşoare mai uşor comerţul cu subproduse de origine animală. Dacă îmi permiteţi, vă voi oferi câteva exemple privitoare la această chestiune. Se permite folosirea anumitor materiale de categoria 1 în hrana pentru animale. Materialele de categoria a 2-a sau a 3-a, indiferent de riscul asociat acestora, sunt mai uşor de aruncat, sub supravegherea oficială, numai dacă săptămânal se aruncă o cantitate mică de deşeuri. Riscul asociat subproduselor de origine animală de orice categorie este determinat numai parţial de cantitatea acestora. Aşadar este de datoria Comisiei Europene să adopte reglementarea de punere în aplicare şi, ca şi în cazul predecesorului său, acest proiect conţine numeroase autorizaţii pentru Comisie. Ceea ce înseamnă că Comisia poate stabili reglementări comprehensive şi fundamentale privitoare la manipularea subproduselor de origine animală în cadrul procedurii de comitologie, de aici rezultând faptul - des întâlnit, din păcate - că Parlamentul va fi exclus de la aceasta.
<SPEAKER ID="038" NAME="Christel Schaldemose">
în numele Grupului PSE - (DA)Doamnă preşedintă, aş dori să încep prin a-i mulţumi dlui Schnellhardt pentru munca sa foarte ambiţioasă care s-a concretizat sub forma acestui raport foarte tehnic. În numele raportorului nostru alternativ, dna Westlund, aş dori de asemenea să le mulţumesc şi celorlalţi raportori alternativi pentru cooperarea lor constructivă, care a avut ca rezultat faptul că astăzi avem posibilitatea de a vota cu privire la o propunere pe care o putem susţine cu toţii. Propunerea pe marginea căreia vom vota acum este mai clară şi mai uşor de pus în practică decât legislaţia foarte complicată care este actualmente în vigoare în acest domeniu. Noi, membrii Grupului Socialist din Parlamentul European, suntem bucuroşi că am reuşit să obţinem audierea amendamentului nostru care permite şi animalelor necrofage să îşi găsească hrana de care au nevoie spre a supravieţui. Suntem de asemenea bucuroşi că am reuşit să atragem atenţia asupra riscurilor de sănătate şi de siguranţă, păstrând însă flexibilitatea necesară. Vă mulţumesc pentru munca depusă şi ne bucurăm că avem o propunere constructivă.
<SPEAKER ID="039" NAME="Satu Hassi">
în numele Grupului Verts/ALE - (FI) Doamnă preşedintă, doamnelor şi domnilor, îi adresez dlui Schnellhardt sincerele mele mulţumiri pentru munca şi cooperarea sa excelentă. Este un lucru bun că am avut un expert de prim rang în domeniu care a jucat rolul de raportor în această problemă.
<P>
Principalul obiectiv al reglementării care ni s-a prezentat este garantarea igienei, sănătăţii şi siguranţei umane. Totuşi, aş dori acum să menţionez şi un alt detaliu, care este important pentru protejarea biodiversităţii şi a micilor iniţiative private din domeniul turismului în natură, din ţara mea. Sunt bucuroasă că s-a ajuns la un consens politic în cadrul Parlamentului şi al Consiliului de Miniştri pentru rezolvarea acestei probleme.
<P>
Este vorba despre operaţiunile pe scară mică prin care leşurile animalelor din fermele de animale, spre exemplu din crescătoriile de porci, sunt transportate direct în zonele rurale, unde animalele sălbatice se pot hrăni cu acestea. De exemplu, în Spania, acest lucru este important pentru menţinerea populaţiei de păsări sălbatice de pradă. În Finlanda, aceste practici au salvat de la dispariţie vulturul cu coadă albă, în trecut, când hrana sa naturală a fost contaminată de toxinele chimice şi când vulturii cu coadă albă nu s-ar mai fi putut înmulţi trăind doar pe seama surselor naturale de hrană.
<P>
În părţile nordice, puţin populate, ale Finlandei, fotografii naturalişti au utilizat această metodă pentru a atrage animalele sălbatice în locurile în care acestea puteau fi fotografiate, şi, de exemplu, există mici firme de turism care organizează safari-uri pentru vizionarea urşilor. Sunt foarte bucuroasă că această legislaţie va oferi o soluţie care va apăra sănătatea şi siguranţa umană, protejând în acelaşi timp şi iniţiativele private din turismul pe scară mică şi furnizând, de asemenea, o metodă pentru protejarea biodiversităţii.
<SPEAKER ID="040" NAME="Avril Doyle" AFFILIATION="PPE-DE">
Doamnă preşedintă, sunt de acord cu toţi antevorbitorii mei asupra faptului că atât sănătatea publică, cât şi siguranţa şi igiena hranei, trebuie să reprezinte principala prioritatea pe toate ordinele noastre de zi. Personal, aş acorda la rândul meu o atenţie deosebită maximizării utilizării tuturor resurselor naturale, inclusiv a subproduselor de origine animală. Aş dori să îi mulţumesc raportorului nostru, Horst Schnellhardt, pentru munca sa excelentă de conciliere a tuturor preocupărilor noastre şi, de asemenea, pentru excelentul rezultat al discuţiilor sale purtate cu Consiliul Europei. Personal, regret trimiterii la Directiva privind incinerarea deşeurilor, însă nu am timp să detaliez acest lucru.
<P>
Am înaintat un amendament în care solicitam asigurări că se va face o distincţie clară între subprodusele de origine animală transportate în cantităţi mari între statele membre şi care prezintă riscul de a intra în lanţul alimentar sau trofic, pe de o parte, şi, pe de altă parte, subprodusele de origine animală specializate, destinate utilizării farmaceutice, în diagnosticare sau în cercetare; ultimele dintre acestea sunt produse de mare valoare, provenind din surse sigure, care sunt transportate între statele membre în volume foarte mici către şi de la furnizori, prelucrători şi utilizatori înregistraţi.
<P>
Aş dori să mi se confirme, de către comisar şi de către dl Horst Schnellhardt, în cuvintele sale de încheiere, faptul că preocupările mele în această problemă sunt luate în calcul şi că această utilizare specială a subproduselor de origine animală va continua fără întrerupere.
<SPEAKER ID="041" NAME="Antonio Tajani">
vicepreşedintele Comisiei - (IT) Doamnă preşedintă, doamnelor şi domnilor, dezbaterea de astăzi a demonstrat o susţinere largă a poziţiei comune privitoare la subprodusele de origine animală, iar acest fapt îi dă Comisiei posibilitatea să treacă la stadiul următor. Comisia va pregăti prevederile de punere în aplicare pentru noile reglementări în lumina comentariilor dumneavoastră de astăzi şi vom asculta cu atenţie experienţele operatorilor, vom discuta cu partenerii noştri la nivel internaţional şi vom fi pe deplin transparenţi în relaţia cu Parlamentul pe întreaga durată a acestui proces.
<P>
Pot astfel să îi confirm raportorului angajamentul asumat deja de către Comisie cu privire la comitologie şi la prevederile opţionale. Cu privire la chestiunea ridicată de către dna Doyle, doream să spun că reglementarea actuală recunoaşte deja nevoile speciale de hrană ale anumitor specii sălbatice şi le permite statelor membre să utilizeze subprodusele pentru hrănirea animalelor sălbatice, cu condiţia ca riscurile pentru sănătate să fie controlate în mod adecvat.
<P>
Totuşi, recent s-a subliniat faptul că Comisia ar trebui să întreprindă eforturi pentru protejarea biodiversităţii. Pentru acest motiv, Comisia este de acord cu decizia luată de legiuitor, de a extinde prevederile asupra hrănirii speciilor de animale protejate în habitatele lor naturale cu subproduse de origine animală; în timp ce reglementările actuale se referă la vulturi şi ulii, noile reglementări vor oferi posibilitatea găsirii unor soluţii adecvate pentru lupi şi urşi.
<P>
Pe baza experienţei recente, luăm de asemenea în considerare şi oportunitatea formulării de reglementări care să depăşească sistemul actual, format din puncte fixe, pentru hrănirea speciilor protejate cu leşuri de animale, şi mai ales pentru sistemele de înmulţire extensivă, cu condiţia să se respecte standardele de sănătate specifice. Cu privire la acest punct, Comisia este gata să iniţieze dialogul cu toate părţile implicate.
<SPEAKER ID="042" NAME="Horst Schnellhardt">
raportor - (DE) Doamnă preşedintă, domnule comisar, dle Ulmer, am luat în considerare preocuparea pe care v-aţi exprimat-o în legătură cu posibila amestecare a materialelor din categoriile 1 şi a 2-a şi, de asemenea, am consultat reprezentanţi ai industriei cu privire la această problemă la finalul negocierilor.
<P>
Consider că se acţionează extrem de ilegal pentru amestecarea acestor materiale. Vom verifica dacă este nevoie aici de reglementări mai stricte. Ceea ce doream să realizăm prin intermediul acestei noi reglementări era oferirea posibilităţii ca subprodusele obţinute prin sacrificare să fie folosite în numeroase moduri şi, cu privire la aceasta, îi pot spune de asemenea d-nei Doyle că îngrijorarea dumneaei este nefondată. Totul este la fel ca şi înainte. Prin stabilirea punctului final pentru subprodusele rezultând din sacrificare, am stipulat foarte clar că în acel moment vor fi reglementate prevederi total diferite, cu alte cuvinte am indicat în mod clar trecerea la Directiva-cadru privind deşeurile. Cred că, în această direcţie, ne aflăm pe calea cea bună.
<P>
Aş dori de asemenea să menţionez că, desigur, dorim de asemenea să rezolvăm şi problema scandalurilor cauzate de carnea stricată, cu ajutorul acestei noi reglementări. Nu suntem încă pe calea cea bună în această privinţă, dar cu etichetarea şi cu trasabilitatea garantată, cred că ne îndreptăm în direcţia cea bună. Desigur, acum trebuie să vedem ce tip de etichetare va propune Comisia. Acest lucru nu va fi foarte uşor, deoarece cunoaştem cu toţii problema hranei albastre pentru câini, marca Chappi - nimeni nu doreşte aşa ceva. În această privinţă, avem în mod clar nevoie ca cercetătorii noştri să aleagă o abordare.
<P>
În ceea ce priveşte problema îngrăşămintelor organice, care a fost de asemenea supusă dezbaterii şi nu a fost discutată în mod adecvat, Comisia a intenţionat de fapt să prevadă o amestecare mai completă a materialului, astfel încât animalele să nu îşi dea seama. Totuşi, rezultatul ar fi o schimbare a calităţii îngrăşământului şi cred că am formulat o reglementare bună în această privinţă şi că grădinarilor noştri la scară mică, cărora le plac îngrăşămintele organice atât de mult, li vor putea oferi aceste îngrăşăminte în mod corespunzător.
<P>
În linii mari, este o reglementare bună. Sunt foarte mulţumit de ea şi de cooperare, şi sper că nu va trebui să o modificăm prea curând. Cooperarea cu Comisia a fost foarte plăcută şi sunt foarte recunoscător pentru aceasta.
<SPEAKER ID="043" NAME="Paul Rübig" AFFILIATION="PPE-DE">
(DE) Doamnă preşedintă, cu privire la planificarea şedinţei, aş dori să menţionez că am avut o sesiune de votare foarte lungă ieri, iar acest lucru a dus la multe probleme în privinţa reuniunilor care au urmat.
<P>
Astăzi vom închide dezbaterea în scurt timp şi nu vom începe votarea până la prânz, la orele 12. Poate că va fi posibil să planificăm şedinţa astfel încât să împărţim timpul în mod mai eficient. Aceasta i-ar ajuta pe membri şi, mai ales, pe vizitatori, care ieri au trebuit să aştepte un timp îndelungat, din cauza noastră. Aceştia sunt, desigur, cetăţeni, care au de asemenea dreptul de a discuta cu deputaţii care îi reprezintă, şi în această privinţă aş fi foarte mulţumit dacă, pe viitor, în cadrul planificării şedinţei, am putea programa aceste proceduri astfel încât toată lumea să fie mulţumită.
<SPEAKER ID="044" NAME="Preşedinta">
Vă mulţumesc, dle Rübig. Vom lua notă de aceasta şi vom transmite mai departe comentariile dumneavoastră. Este un moment foarte dificil, deoarece ne apropiem de sfârşitul mandatului.
<P>
Dezbaterea este închisă.
<P>
Votul va avea loc astăzi la orele 12.00.
<P>
(Şedinţa a fost suspendată la 10.15 şi a fost reluată la 10.50.)
