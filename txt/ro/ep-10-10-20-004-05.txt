<CHAPTER ID="004-05">
5. Proiect de buget rectificativ nr. 6/2010: secțiunea II - Consiliul European și Consiliul; secțiunea III - Comisia; secțiunea X - Serviciul European de Acțiune Externă (
<SPEAKER ID="118" NAME="Președinte">
Doamnelor și domnilor, am terminat acum procesul legislativ referitor la Serviciul european de acțiune externă. Aș dori să mulțumesc în mod special persoanelor care sunt acum cu noi în Parlament, deputaților, pentru munca foarte dificilă și interesantă. Președinții câtorva comisii din cadrul Parlamentului European au jucat un rol foarte important în această activitate. Aș dori să mulțumesc președinților pentru munca lor excelentă, dar aș dori să adresez mulțumiri, în special unui număr de persoane care au reprezentat Parlamentul, atât în calitate de negociatori, cât și în calitate de raportori, și ale căror nume aș dori să le menționez aici. Numele lor sunt: Elmar Brok, Guy Verhofstadt, Roberto Gualtieri, Ingeborg Gräßle, Crescenzio Rivellini și Bernhard Rapkay, precum și alți deputați în Parlamentul European, László Surján și Sidonia Jędrzejewska, care și-au adus aportul la elaborarea bugetului.
<P>
I-am menționat, în mod special, deoarece aceștia au lucrat foarte mult pentru a se asigura că am obținut un acord bun privind Serviciul european de acțiune externă. Considerăm că acest acord va fi util pentru Uniunea Europeană. Aș dori să transmit felicitări tuturor, dar în mod special, aș dori să o felicit pe dna Ashton și pe cei care au negociat alături de dumneaei și aș dori să felicit Consiliul pentru rezultatul obținut. Și printre noi se află ambasadorul Christoffersen, care, de asemenea, a luat parte la negocieri. Aplauze, vă rog.
<P>
(Aplauze)
