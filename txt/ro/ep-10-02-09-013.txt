<CHAPTER ID="013">
FEDER: eligibilitatea intervenţiilor în domeniul locuinţelor în favoarea comunităţilor marginalizate (dezbatere)
<SPEAKER ID="324" NAME="Preşedintele">
Următorul punct este dezbaterea privind raportul dlui Lambert van Nistelrooij, în numele Comisiei pentru dezvoltare regională, referitor la propunerea de regulament al Parlamentului European şi al Consiliului nr..../2009 de modificare a Regulamentului (CE) nr. 1080/2006 privind Fondul European de Dezvoltare Regională referitor la eligibilitatea intervenţiilor în domeniul locuinţelor în favoarea comunităţilor marginalizate.
<P>
- C7-0095/2009 -
<SPEAKER ID="325" NAME="Lambert van Nistelrooij" LANGUAGE="NL">
Parlamentul European este dinamic; de la peşte şi CITES trecem la oameni, pentru că este important ca şi aceştia să fie trataţi într-un mod responsabil. Sunt bucuros că astăzi putem să modificăm regulamentul privind Fondul European de Dezvoltare Regională referitor la locuinţele pentru persoane aflate în dificultate, pentru grupurile marginalizate din toată Uniunea.
<P>
De asemenea, mă bucur că săptămâna trecută, în cadrul unei prime lecturi, am reuşit să ajungem la un acord privind o întreagă serie de probleme cu caracter juridic care au apărut în contextul Tratatului de la Lisabona. Împreună, am reuşit să elaborăm o formulare pentru prima modificare a legislaţiei sub Tratatul de la Lisabona, prima modificare a legislaţiei în această nouă legislatură parlamentară. A fost blocată o întreagă serie de alte propuneri, însă această propunere va avea succes. De asemenea, vă mulţumesc dumneavoastră, doamnelor şi domnilor, pentru presiunea exercitată. Împreună, am spus: "Acest acord a fost deja aprobat conform Tratatului de la Nisa”. Şi totuşi, nu s-a progresat destul. Era legat de alte domenii şi de aceea nu s-a ajuns la un acord în timpul preşedinţiei suedeze.
<P>
S-a vorbit şi despre o nouă situaţie acest an, pentru că 2010 este anul european de luptă împotriva sărăciei şi a excluderii sociale, de departe cel mai bun an pentru instituirea acestui gen de instrument. Împreună cu alţii, am exercitat deci o mare presiune pentru a finaliza acest capitol şi la timpul potrivit, aş spune.
<P>
De asemenea, sunt bucuros şi mulţumit, totuşi, că proiectele care au fost concepute iniţial pentru grupurile-problemă din zonele urbane pot fi pregătite acum pentru implementare în zone rurale. Mai mult decât atât, acest acord va fi aplicabil tuturor ţărilor Uniunii Europene.
<P>
Ideea de coeziune continuă să fie o combinaţie de coeziune socială, economică şi teritorială. În cadrul acestei propuneri, dimensiunea socială, coeziunea socială are prioritate. De-a lungul procesului de consultare, am reuşit, de asemenea, să evidenţiez o serie de aspecte, pe care le voi repeta: 1. extinderea în toate statele membre UE, în toate cele 27 de state membre ale Uniunii Europene; 2. criteriile sustenabilităţii; şi 3. stabilirea de criterii mai specifice pentru integrarea acestui gen de proiect de construcţii în societate; multe dintre amplasamentele curente nu îndeplinesc, de fapt, criteriile şi reprezintă locuinţe proaste în zone proaste. Reconstruirea în zone improprii nu rezolvă nimic. Cheltuirea fondurilor - şi vorbim despre jumătate de miliard de euro pe an care se pot plăti din fonduri regionale - este, în sine, nejustificată, dacă nu alegem amplasamente bune; aşadar, specificarea de criterii mai detaliate.
<P>
Bineînţeles, nimic din acestea nu rezolvă problema celor 9 milioane de romi, însă locuinţele sunt esenţiale, elementul material este important, iar statele membre pot să înceapă să facă ceva. Solicit Comisiei Europene, actualului comisar, aflat la sfârşit de mandat, să dea un răspuns la întrebarea dacă vom fi informaţi mai detaliat cu privire la implementarea pachetului complet şi dacă vom fi implicaţi în aceasta.
<P>
În încheiere, în funcţiile mele anterioare am fost responsabil, între altele, cu problema caravanelor din Olanda şi am văzut cât este de dificil de tratat. Am făcut vizite în România şi în alte ţări din estul Europei şi recunosc multe din câte am văzut. Cred că este, într-adevăr, foarte bine că putem lua această decizie acum. Fără locuinţe bune, amplasamente bune şi politică socială suplimentară, educaţie şi ocuparea forţei de muncă nu vom reuşi. Sunt foarte bucuros că putem face acest lucru şi mulţumesc tuturor pentru cooperarea susţinută din ultimele luni.
<SPEAKER ID="326" NAME="Paweł Samecki">
membru al Comisiei. - Dle preşedinte, propunerea pe care o dezbatem astăzi este un semn tangibil al angajamentului tuturor instituţiilor UE pentru promovarea integrării comunităţilor extrem de marginalizate şi de private în societatea majoritară. Propunerea vine în întâmpinarea solicitării Parlamentului şi a Consiliului şi confirmă faptul că fondurile structurale joacă un rol important, nu doar prin contribuţii financiare, ci şi prin promovarea unei abordări integrate a condiţiilor sociale şi economice în care trăiesc comunităţile marginalizate.
<P>
Propunerea are ca obiectiv specific populaţia romă, care în Europa numără 10 milioane de persoane. Cu toate acestea, conform principiilor comune elementare privind includerea romilor, propunerea nu exclude alte grupuri marginalizate aflate în aceleaşi circumstanţe social-economice.
<P>
Prezenta propunere-compromis extinde intervenţiile în domeniul locuinţelor pentru comunităţile marginalizate la toate cele 27 de state membre şi nu doar la UE-12, după cum a propus iniţial Comisia. Actualul articol 7 este aplicabil numai intervenţiilor privind locuinţele în zone urbane, în timp ce modificarea propune ca intervenţiile să fie posibile şi în zone rurale. Această extindere este justificată, având în vedere că majoritatea populaţiei rome din UE12 trăieşte în aşezări din zone rurale, nu urbane.
<P>
Conform modificării propuse, atât renovarea locuinţelor existente, cât şi construirea de noi locuinţe este eligibilă. De fapt, renovarea caselor de calitate extrem de proastă poate duce la risipirea resurselor publice. În timpul dezbaterii propunerii, Comisia pentru dezvoltare regională a solicitat o referire specifică la măsurile de desegregare. Considerentul 6 al propunerii include acum astfel de măsuri de desegregare drept exemple de acţiuni care ar trebui să se deruleze odată cu intervenţiile privind locuinţele. Într-adevăr, aşezările segregate implică insecuritate, acces dificil la educaţie sau la locuri de muncă şi expunere la atacuri violente şi criminalitate. Crearea de noi zone marginalizate, deşi cu locuinţe decente susţinute de FEDER, cu siguranţă nu este obiectivul nostru.
<P>
Ştim că multe state membre au elaborat politici de integrare ale comunităţilor rome, punând accent în special pe locuinţe. Implementarea acestor politici nu este o misiune uşoară. Fondurile structurale pot fi antrenate în efort, susţinând nu numai locuinţele, ci, şi mai important, acţiuni care îmbunătăţesc capacitatea de producţie a acestor comunităţi, prin sprijinirea IMM-urilor, a femeilor, a iniţiativelor antreprenoriale, etc.
<P>
În această privinţă, aş vrea să subliniez faptul că obiectivul principal al politicii de coeziune este convergenţa economiilor regionale prin dezvoltarea capacităţilor de producţie.
<P>
După cum ştiţi cu siguranţă, noul regulament va fi însoţit de o declaraţie din partea Comisiei - şi, într-adevăr, din partea majorităţii statelor membre - prin care să se afirme faptul că eligibilitatea intervenţiilor în domeniul locuinţelor în favoarea comunităţilor marginalizate din toată Uniunea Europeană în temeiul FEDER este de natură excepţională. Această excepţie nu ar trebui să fie privită în niciun caz ca o deschidere generală a politicii pentru coeziune spre finanţarea intervenţiilor în domeniul locuinţelor.
<P>
Acum aş vrea să mă refer la propunerea făcută de Comisia pentru dezvoltare regională privind inserarea în text a unui considerent specific legat de comitologie. În acest context, aş vrea să vă amintesc faptul că, în principiu, a fost găsită o soluţie orizontală a dispoziţiilor tranzitorii privind comitologia între cele trei instituţii. Scopul Declaraţiei Parlamentului European, a Consiliului şi a Comisiei privind implementarea articolului 291 din Tratatul privind funcţionarea Uniunii Europene este să se evite discuţiile instituţionale pe marginea fiecărui dosar pe perioada interimatului în aşteptarea intrării în vigoare a noului regulament cadru privind comitologia. Prin urmare, Comisia regretă introducerea considerentului, însă nu va bloca - din acest motiv - acordul din prima lectură între co-legislatori.
<P>
Aştept cu nerăbdare dezbaterea.
<SPEAKER ID="327" NAME="Jan Olbrycht" LANGUAGE="PL">
Dle preşedinte, aş vrea să evidenţiez faptul că modificarea regulamentului, care este luată în considerare astăzi, are o semnificaţie dublă. Pe de o parte, priveşte în mod direct problemele societăţilor marginalizate, chiar dacă acest termen nu este foarte bine definit. Pe de altă parte, însă, introduce un element care este, de asemenea, foarte important pentru economie, şi mă refer la posibilitatea finanţării din Fondul European de Dezvoltare Regională pentru construirea de locuinţe, care a generat o controversă foarte gravă în timpul ultimului mandat al Parlamentului European. Acesta este, fără îndoială, un efect destul de surprinzător al crizei - argumentele pe care deputaţii le-au prezentat acum mai mulţi ani au fost respinse, iar cheltuielile pentru locuinţe au fost acceptate numai pentru noile state membre, în timp ce astăzi, în contextul noilor condiţii financiare şi economice, există consimţământul pentru utilizarea fondurilor pentru locuinţe într-un cadru foarte specific. Consider că experimentul care se derulează şi care este un element cu adevărat pozitiv ar trebui continuat, iar cheltuielile pentru locuinţe ar trebui avute în vedere în cadrul viitoarei politici pentru coeziune, aşa cum se întâmplă azi.
<SPEAKER ID="328" NAME="Georgios Stavrakakis" LANGUAGE="EL">
Dle preşedinte, aş vrea să încep prin a felicita raportorul, pe dl van Nistelrooij, care, datorită perseverenţei şi răbdării domniei sale în ultimul trialog, a reuşit să se asigure că acest important raport este supus discuţiei astăzi şi votului mâine şi că nu pierdem timp valoros amânându-l până în martie.
<P>
Raportul este extrem de important pentru că prevede ca sfera regulamentului privind eligibilitatea intervenţiilor în domeniul locuinţelor în favoarea comunităţilor marginalizate să fie extinsă la întreaga Uniune Europeană şi nu numai la noile state membre, după cum prevedea propunerea iniţială a Comisiei Europene.
<P>
Era de neconceput, atât pentru membri grupului meu politic, cât şi pentru comisia noastră, ca vechile state membre să nu fie incluse în această extindere a domeniul de aplicare al regulamentului, deoarece - după cum ştim cu toţii - problemele privind locuinţele cu care se confruntă grupurile sociale marginalizate, mai romii, reprezintă o problemă serioasă, cu repercusiuni sociale în toate statele membre ale Uniunii Europene.
<P>
Considerăm că raportul şi extinderea sferei intervenţiilor în domeniul locuinţelor la întreaga Uniune Europeană consolidează coeziunea între toate regiunile, fără discriminare între vechile şi noile state membre. Se transmite, astfel, un mesaj clar că finanţarea comunitară este bazată pe principiul combaterii problemelor sociale, oricare ar fi regiunea Uniunii în care apar.
<SPEAKER ID="329" NAME="Karima Delli" LANGUAGE="FR">
Dle preşedinte, 2010 este Anul european al combaterii sărăciei şi a excluziunii sociale şi în acest context vom adopta, sper, raportul dlui van Nistelrooij, care reprezintă o evoluţie clară în îmbunătăţirea condiţiilor de trai ale populaţiilor defavorizate, în măsura în care face eligibile pentru ajutor european, via FEDER, proiecte pentru renovarea şi construirea de locuinţe şi pentru combaterea sărăciei energetice în toate statele membre.
<P>
Această propunere, care este susţinută de Consiliul Europei, a fost aşteptată demult de toţi cei care promovează respectul faţă de dreptul la integrare al comunităţilor marginalizate şi mai ales al celei rome.
<P>
În numele Grupului Verzilor/Alianţei Libere Europene, salut faptul că Uniunea investeşte substanţial în îmbunătăţirea locuinţelor celor mai defavorizate comunităţi, însă nu trebuie să ne oprim la mijlocul unui drum atât de bun. Vom fi foarte vigilenţi în privinţa utilizării concrete a acestor fonduri, pentru că aceasta nu trebuie să ducă la excluderea comunităţilor marginalizate.
<P>
Într-adevăr, există numeroase exemple de proiecte de renovare urbană. Acestea includ restaurarea centrului oraşului Barcelona şi munca depusă pentru reanimarea centrelor istorice ale noilor state membre care au avut de câştigat din specula imobiliară prin explozia chiriilor. Acest lucru a făcut ca majoritatea familiilor defavorizate să se deplaseze departe de centrele oraşelor.
<P>
Aceşti oameni trebuie neapărat să primească sprijin social adevărat şi să aibă acces la toate serviciile publice, precum educaţia, sistemul sanitar şi de transport public, însă - după cum am propus în timpul examinării în comisie - trebuie să primească şi resurse suficiente pentru a putea să rămână în cartierele respective, astfel încât acestea din urmă să nu se umple de persoane cu dare de mână.
<P>
Parlamentul va trebui să evalueze proiectele realizate înainte de reînnoirea acestor fonduri în 2013 şi va trebui să se implice în elaborarea viitorului regulament care va stabili criteriile de eligibilitate, mai ales în ceea ce priveşte transparenţa, astfel încât să se asigure că fiecare populaţie vulnerabilă primeşte într-adevăr aceste fonduri şi i se oferă şansa unui trai decent pe termen lung.
<SPEAKER ID="330" NAME="Oldřich Vlasák" LANGUAGE="CS">
Dle preşedinte, doamnelor şi domnilor, ştim din proprie experienţă cum sunt ghetourile şi zonele de periferie sărace. Persoanele care trăiesc în aceste locuri au cele mai mici salarii şi sunt adesea şomeri şi dependenţi de ajutoarele sociale. Sunt persoane care nu îşi plătesc la timp chiria, facturile pentru curent electric sau apă. În aceste cartiere, gunoiul este adesea aruncat pe străzi şi în curţi. Toate clădirile în care se trăieşte în comun sau nu au proprietar se transformă în ruine. Ştim din proprie experienţă că aici trăiesc grupurile marginalizate din punct de vedere social. Acestea pot fi constituite din doar câteva familii sau indivizi care trăiesc în acelaşi bloc de apartamente sau pot ocupa un întreg cartier cu mii de locuitori. Amplasamentul poate fi în centrul unui oraş sau la periferie sau chiar undeva complet în afara zonelor intravilane.
<P>
Deci este bine că modificarea propusă extinde sfera alocărilor din fonduri europene pentru a include locuinţele grupurilor marginalizate şi face posibilă investirea resurselor nu numai în oraşe, ci şi la ţară, fie prin repararea fondului locativ existent sau prin construirea de noi case. Am convingerea, însă, că simpla investiţie materială în infrastructură nu va rezolva problema ghetourilor. Faptul că sunt adunate gunoaiele, reparate faţadele, renovate scările şi zugrăvite clădirile nu înseamnă în sine că după câţiva ani locul nu va arăta la fel cum arată astăzi. Ghetourile nu înseamnă doar mediul sau clădirile, ci şi persoanele care trăiesc acolo. Deci, în viitor ar trebui să căutăm moduri să combinăm investiţiile cu asistenţa socială la faţa locului, cu sprijin pentru ocuparea forţei de muncă pentru cei care trăiesc în ghetouri şi mai ales să permitem tinerilor să scape din capcana sărăciei sociale. Doar în acest mod vor putea deveni ghetourile şi zonele sărace de periferie părţi integrate din oraşele noastre.
<SPEAKER ID="331" NAME="David Campbell Bannerman">
în numele Grupului EFD. - Dle preşedinte, amendamentul 1 al acestei rezoluţii privind locuinţele propune extinderea Fondului European de Dezvoltare Regională la toate statele membre, nu doar cele care au aderat în 2004. Deci, este direct relevant pentru Marea Britanie.
<P>
Din rezoluţie reiese clar că populaţia romă este cea mai mare comunitate marginalizată din raport care primeşte sprijin, alături de altele, aflate în condiţii social-economice asemănătoare.
<P>
Bugetul general pentru politica europeană de coeziune are o valoare ameţitoare de 347 de miliarde de euro pe şapte ani - mai mare chiar decât multe economii.
<P>
Alegătorii mei din East Anglia sunt deja profund îngrijoraţi de mărimea comunităţilor de nomazi şi de romi, mai ales în Essex. Aceştia vor fi foarte supăraţi dacă vreuna dintre aceste măsuri va facilita intensificarea imigraţiei în masă dinspre UE.
<P>
Marea Britanie a avut o creştere a populaţiei de trei milioane jumătate - jumătate din populaţia Londrei - în cei 12 ani de la venirea la putere a guvernului laburist, în 1997. Dat fiind şi faptul că aproape nouă din zece locuinţe britanice noi - 86 % - se vor datora imigraţiei în următorii 30 de ani, propunerile ca aceasta par a fi încă un cap de pod pentru imigraţia de proporţii în Marea Britanie. Nu avem loc. Problema ţine de spaţiu, nu de rasă.
<P>
Imigraţia controlată prin permise şi vize este un lucru bun, însă imigraţia necontrolată este altceva, pentru că aceasta este calea cea mai rapidă către extremism, pe care nu şi-l doreşte niciunul dintre noi.
<SPEAKER ID="332" NAME="Franz Obermayr" AFFILIATION="NI">
(DE) Dle preşedinte, sprijinul pentru intervenţii în domeniul locuinţelor pentru familiile aflate în situaţii socio-economice deosebit de dificile este, în sine, o idee foarte bună. De asemenea, faptul că zonele urbane şi rurale vor beneficia acum în mod egal de sprijin este foarte binevenit. Cu toate acestea, sprijinul nu trebuie sub nicio formă alocat anumitor state membre şi anumitor comunităţi, favorizând astfel în mod clar respectivele grupuri. Ar fi un act de discriminare strigător la cer împotriva celorlalte grupuri. Totuşi, chiar acesta este efectul acestei propuneri. Se concentrează în special pe populaţia romă şi, de asemenea, pe migranţii legali.
<P>
Mai mult decât atât, marginalizarea trebuie combătută întotdeauna bilateral - pe de o parte, de către autorităţile publice însă, pe de alta, şi de grupurile afectate, care ar trebui să joace şi ele un rol activ în propria integrare. În sfârşit, trebuie să evaluăm cu foarte mare atenţie fiabilitatea tuturor acestor măsuri şi trebuie să spunem un "nu” hotărât favorizării pe baza criteriilor etnice.
<SPEAKER ID="333" NAME="Lívia Járóka" AFFILIATION="PPE">
(HU) Aş vrea să salut modificările aduse Fondului European de Dezvoltare Regională şi pe colegul meu deputat, dl van Nistelrooij, pentru raportul domniei sale. FEDER susţine numeroase programe care ar putea îmbunătăţi în mod semnificativ şi care îmbunătăţesc condiţiile de trai ale romilor, care sunt minoritatea cea mai mare şi mai exclusă a Europei, fără a uita alte grupuri care trăiesc în condiţii sociale şi economice asemănătoare.
<P>
De mult timp se încearcă realizarea obiectivului ca acordurile privind locuinţele să nu mai limiteze intervenţiile la oraşe, ci să se extindă la construirea de noi locuinţe, iar aceste forme de sprijin să fie disponibile şi vechilor state membre, deoarece este o problemă care afectează întreaga Europă. Regiunile care, în comparaţie cu media regională, sunt considerabil subdezvoltate şi pline de ghetouri pun în pericol dezvoltarea întregii Europe. O parte considerabilă din romi trăiesc în zone defavorizate din toată Europa, zone care sunt dezvoltate cu ajutorul unui sprijin substanţial.
<P>
Este necesară luarea de măsuri imediate şi comune. Din acest motiv, trebuie să luăm în considerare cu atenţie izolarea unora dintre resurse la nivelul Uniunii Europene exclusiv pentru aducerea unor unităţi administrative locale de nivel I la înălţimea standardului mediu. Este foarte important să se includă o abordare integrată în acest regulament, astfel încât aranjamentele să aibă loc în contextul unui cadru mai larg, mai complex, luând în considerare şi factori precum educaţia, activitatea economică şi serviciile publice. În conformitate cu poziţiile adoptate de Parlamentul European este nevoie de un plan de acţiune comunitar complex care să cuprindă partidele şi ciclurile de guvernare şi care, cu ajutorul resurselor financiare adecvate şi prin autoritate juridică, să poată realiza o îmbunătăţire substanţială a fiecăruia dintre indicatorii Laeken care reflectă adevărata amploare a excluderii sociale.
<SPEAKER ID="334" NAME="Monika Smolková" AFFILIATION="S&amp;D">
(SK) Obiectivul politicii regionale este eliminarea disparităţilor economice şi sociale. UE are 27 state membre împărţite în 271 regiuni. În fiecare a patra regiune, PIB-ul pe cap de locuitor este cu 75 % mai mic decât media pentru cele 27 de ţări UE. Este o cifră alarmantă.
<P>
Politica regională europeană contribuie cu valoare adăugată prin măsurile care sunt implementate direct în teren. Ajută la finanţarea proiectelor specifice în beneficiul regiunilor, oraşelor şi satelor şi locuitorilor acestora. Un pas în direcţia pozitivă a fost făcut anul trecut, odată cu modificarea regulamentelor Fondului European de Dezvoltare Regională, astfel încât toate statele membre să îl poată folosi pentru a reduce consumul energetic al clădirilor.
<P>
Astăzi, avem deja rezultate pozitive concrete. În multe oraşe, nu avem numai clădiri izolate termic, ci şi valoare estetică, calitate a vieţii şi cost redus al traiului, care nu sunt sub nicio formă neglijabile. Eu sunt din estul Slovaciei, dintr-una din regiunile care sunt cu mult sub media UE. Deci salut noul proiect de regulament, care are ca scop extinderea eligibilităţii pentru locuinţe în beneficiul grupurilor marginalizate.
<P>
În secolul XXI, există multe grupuri de oameni care trăiesc în condiţii de trai improprii. Statutul social al acestora face imposibilă obţinerea de locuinţe mai bune pentru ei înşişi şi pentru copii lor. Autorităţile locale vor putea, deci, să integreze treptat acest grup de locuitori în majoritate. Salut această propunere şi o susţin, împreună cu colegii mei deputaţi din Slovacia şi cu Grupul S&D.
<SPEAKER ID="335" NAME="Trevor Colman" AFFILIATION="EFD">
Dle preşedinte, problema pe care acest raport şi modificările acestuia încearcă să o abordeze este problema celor fără locuinţă sau, după cum îi numeşte raportul, a comunităţilor marginalizate. Soluţia UE este să arunce milioane de euro pe renovarea şi construirea a mii de locuinţe.
<P>
Acest raport privea iniţial finanţarea locuinţelor în statele membre care aderaseră la UE la sau după 1 mai 2004. Acum, fondurile vor fi împărţite tuturor statelor membre. Conform raportului Observatorului de Sud-Vest din 2007 pentru comitatele din sud-vestul Angliei, populaţia regiunii este într-o creştere rapidă datorată exclusiv migraţiei. În ciuda opoziţiei publice din ce mai puternice faţă de aceste evoluţii şi a caracterului neadecvat al amplasamentelor propuse pentru construcţii, programul UE de construire a locuinţelor din Marea Britanie manifestă o absolută lipsă de respect pentru procesele democratice.
<P>
Consiliul liderilor din sud-vest a preluat în prezent controlul asupra urbanismului şi a aprobărilor legate de urbanism - un exemplu clasic pentru UE de puteri statutare investite într-un organ nestatutar. Exasperarea opiniei publice în Marea Britanie este în creştere. Imigraţia nelimitată, necontrolată alimentează furia publică. Finanţarea care susţine construirea de locuinţe în Marea Britanie şi care încurajează şi mai mulţi imigranţi să vină pe ţărmurile noastre agravează doar o situaţie deja instabilă.
<P>
Dacă acest raport nu se va adresa acelor ţări care au aderat la UE la sau după 1 mai 2004, aşa cum a fost conceput iniţial, modul de viaţă din Marea Britanie, mai ales din zonele rurale, se va schimba în mod semnificativ ca urmare a indignării violente din ce în ce mai mari din partea populaţiei britanice.
<SPEAKER ID="336" NAME="Iosif Matula" AFFILIATION="PPE">
Apreciez raportul prezentat şi îl felicit pe domnul van Nistelrooij pentru modul în care l-a gestionat şi finalizat. Consider că regulamentul privind FEDER trebuie astfel modificat încât să permită statelor să utilizeze aceste finanţări pentru renovarea şi construirea de locuinţe pentru comunităţile marginalizate. Acţiunile statelor şi administraţiilor locale trebuie să aibă ca obiectiv incluziunea socială durabilă a acestor comunităţi atât în oraşe, cât şi în mediul rural.
<P>
Apreciez că efortul concentrat în sprijinul comunităţii rome trebuie să angajeze toate statele membre ale Uniunii. Aceasta deoarece romii, populaţia romă, reprezintă cea mai mare comunitate marginalizată din Europa, o comunitate cu o mare mobilitate transfrontalieră în spaţiul european. Dar trebuie să avem în vedere şi nevoile altor comunităţi, în special cea constituită din emigranţii legali şi comunităţile de lucrători care muncesc temporar în alte state ale Uniunii. Din aceste motive este bine să se permită utilizarea finanţărilor FEDER pentru locuinţe în toate ţările UE.
<P>
Cred în succesul programului şi sper că vom continua cu o nouă etapă în sprijinul familiilor din comunităţile marginalizate prin facilităţi şi în privinţa obţinerii şi menţinerii locurilor de muncă, în special pe fondul crizei. Susţin acest raport care va permite şi României să acceseze finanţări pentru incluziunea socială a persoanelor marginalizate, inclusiv a romilor în zonele urbane, dar şi în cele rurale.
<SPEAKER ID="337" NAME="Luís Paulo Alves" AFFILIATION="S&amp;D">
(PT) Scopul acestui raport privind FEDER este acela de a extinde eligibilitatea pentru intervenţiile în sectorul locuinţelor în favoarea comunităţilor marginalizate ale statelor noastre membre. Până acum, acest sprijin se aplica doar comunităţilor marginalizate care trăiau în mediul urban, în noile state membre. Cu alte cuvinte, dat fiind faptul că marea majoritate a comunităţilor de acest gen trăiesc în mediul rural şi în adăposturi, acestea nu au putut beneficia de acest sprijin pentru înlocuirea locuinţelor de proastă calitate.
<P>
În definitiv este o problemă care ţine de eliminarea unei disparităţi şi de oferirea de oportunităţi mai mari statelor membre şi regiunilor acestora în ceea ce priveşte politica pentru atenuarea dificultăţilor specifice ale acestor comunităţi.
<P>
De asemenea, salut tratamentul egal al tuturor statelor membre, pentru că aceste comunităţi marginalizate care au nevoie de asistenţă şi de integrare merită atenţia noastră, oricare ar fi statul membru de care aparţin.
<P>
Dacă acest raport important pentru lupta împotriva sărăciei şi pentru demnitatea umană este încheiat după prima lectură, va fi posibil să se implementeze rapid în cadrul planului de redresare economică, reacţionând rapid la criza care ne afectează.
<SPEAKER ID="338" NAME="Sophie Briard Auconie" AFFILIATION="PPE">
(FR) Dle preşedinte, doamnelor şi domnilor, politica europeană de coeziune a fost creată pentru a da răspunsuri reale, cu ajutorul resurselor financiare considerabile, întrebărilor ridicate de alte politici europene. A fost concepută mai ales pentru a ajuta cele mai fragile state membre să facă faţă concurenţei din cadrul pieţei interne.
<P>
Astăzi, misiunea sa principală este să găsească soluţii la provocările generate de deschiderea graniţelor şi de libera circulaţie a persoanelor, care sunt un lucru foarte bun, dar care pot crea dificultăţi temporare. Problema condiţiilor de trai al romilor este legată de cea a deschiderii graniţelor. Este o problemă eminamente europeană. Deci, este corect ca toate statele membre să poată utiliza Fondul European de Dezvoltare Regională, FEDER, pentru a construi locuinţe pentru romi şi pentru a asigura astfel solidaritatea între europeni.
<P>
Am solicitat prin intermediul mai multor modificări propuse în Comisia pentru dezvoltare regională ca această măsură să fie extinsă la toate statele membre ale Uniunii Europene. Sunt încântată că această idee a fost adoptată şi ofer tot sprijinul meu acestui text modificat.
<P>
În opinia mea, această eligibilitate crescută a locuinţelor pentru cofinanţarea cheltuielilor din FEDER trebuie să ne facă să ne gândim la viitoare evoluţii, pe termen mediu şi lung, fie în ceea ce priveşte eligibilitatea finanţării, fie în ceea ce priveşte alocarea de fonduri pentru anumite priorităţi strategice.
<SPEAKER ID="339" NAME="Kinga Göncz" AFFILIATION="S&amp;D">
(HU) Şi eu sunt încântată să salut modificarea regulamentului FEDR şi consider că acum reprezintă un instrument concret, care poate contribui semnificativ la găsirea de soluţii chiar pentru întreaga Europă în ceea ce priveşte îmbunătăţirea situaţiei comunităţilor de romi, chiar dacă acesta nu deserveşte exclusiv comunităţile de romi, ci şi alte comunităţi marginalizate.
<P>
Acelor colegi care vorbeau despre imigraţie aş vrea să le spun că, la urma urmelor, dacă se îmbunătăţesc condiţiile de trai, acest lucru va contracara imigraţia şi consider că ne putem aştepta la acest rezultat şi aici.
<P>
Aş vrea să enumer câteva aspecte care trebuie luate în considerare în orice caz în regulament şi în implementarea acestuia. Este foarte important ca aceste resurse să fie disponibile nu numai în mediul urban ci şi în cel rural, pentru a putea fi folosite în cadrul dezvoltării fondului locativ prin renovarea, cât şi prin construirea de noi locuinţe, astfel încât reducerea segregării să fie un obiectiv important şi abordarea să fie una integrată; astfel, ar trebui să meargă mână în mână cu programele educaţionale şi ocupaţionale într-un mod care reprezintă o soluţie durabilă. Permiteţi-mi să adaug că o prioritate importantă a troicăi prezidenţiale este îmbunătăţirea situaţiei romilor. Preşedinţia spaniolă ia măsuri importante în această direcţie, iar preşedinţia ungară va continua această activitate.
<SPEAKER ID="340" NAME="Seán Kelly" AFFILIATION="PPE">
Dle preşedinte, în primul rând aş vrea să îl felicit pe colegul meu, dl van Nistelrooij, pentru sârguinţa şi pentru calitatea sa de lider în acest domeniu foarte important.
<P>
Să deţii o locuinţă este ceva la care multe persoane aspiră, iar acest lucru îmi aduce aminte de primele rânduri ale unei poezii pe care am învăţat-o de la un poet irlandez, acum mult timp în urmă. Spunea aşa: "Oh, să ai o casă mică!/ Să fie al tău căminul, scaunul şi tot!/ Dulapul cu veselă lucioasă,/ Şi brazda de iarbă proptită de perete!”.
<P>
Consider că astăzi, aici, ajutăm la transformarea acestui vis în realitate pentru multe persoane din toată Uniunea Europeană, însă mai ales pentru comunitatea romilor.
<P>
Sugerăm că ar trebui să includem şi alte grupuri marginalizate, aspect deja evidenţiat şi pe care l-am discutat. În special, mă gândeam la regiunea mea, Limerick, unde zone precum Myross şi Southill suferă enorm din cauza traficului de droguri şi a violenţei asociate cu acesta. Este nevoie acum de o regenerare majoră pentru atenuarea acestor situaţii groaznice. -
<P>
Având în vedere aceste propuneri, regenerarea se poate realiza şi va fi şi foarte importantă în impulsionarea industriei construcţiilor, care a avut de suferit extrem de mult în toată Uniunea Europeană drept urmare a crizei economice.
<P>
Deci, acţionăm la momentul potrivit şi îi putem ajuta pe cei mai marginalizaţi, astfel încât să poată spera la o casă, un cămin, un scaun şi la vesela lucioasă.
<SPEAKER ID="341" NAME="Silvia-Adriana Ţicău" AFFILIATION="S&amp;D">
Eligibilitatea intervenţiilor care să fie finanţate din FEDER în domeniul locuinţelor, în favoarea comunităţilor marginalizate, va ajuta statele membre să îşi îmbunătăţească absorbţia fondurilor europene. Personal, consider că această eligibilitate trebuie să se aplice tuturor statelor membre.
<P>
Recent, Regulamentul (CE) nr. 1080/2006 a fost modificat pentru a permite tuturor statelor membre să îşi îmbunătăţească eficienţa energetică în cazul locuinţelor. Noul text prevede o cotă de 4 %. Poate că, pentru coerenţa textului şi pentru reducerea birocraţiei, ar fi fost bine să păstrăm acelaşi procent.
<P>
Noile prevederi stipulează necesitatea dezvoltării unor proiecte de dezvoltare urbană pentru zonele ameninţate cu deteriorarea fizică sau excluderea socială, dar şi pentru comunităţile marginalizate. Aici se includ şi acele zone afectate de calamităţi cum ar fi inundaţiile sau cutremurele. Vreau să închei, domnule Preşedinte, solicitând Comisiei ca, împreună cu statele membre, să utilizeze anul 2010 pentru revizuirea programelor operaţionale în sensul creşterii absorbţiei fondurilor europene pentru îmbunătăţirea stocului de locuinţe sociale.
<SPEAKER ID="342" NAME="Jan Březina" AFFILIATION="PPE">
(CS) Dle preşedinte, doamnelor şi domnilor, este bine cunoscut faptul că urmările actualei crizei economice afectează cel mai puternic grupurile de cetăţeni vulnerabili din punct de vedere social. Deci salut faptul că UE caută moduri de a-i ajuta pe aceşti oameni. Deşi este deja posibilă intervenţia Fondului European de Dezvoltare Regională pentru a contribui la asistenţa grupurilor marginalizate care trăiesc în oraşe, zonele rurale au fost până acum practic excluse din acest tip de intervenţie şi trebuie să se descurce cu plăţile de la Fondul pentru Dezvoltare Rurală, mai slab din punct de vedere financiar. Cred că tărie că acest dezechilibru financiar trebuie să fie corectat. Este important ca cheltuielile admise să nu se limiteze la înlocuirea clădirilor existente cu clădiri noi, ci să includă şi renovarea clădirilor rezidenţiale existente. Acest lucru ar extinde în mod dramatic gama de intervenţii posibile şi ar spori eficienţa măsurilor.
<P>
În noile state membre în special, problema locuinţelor pentru aceste grupuri este adesea critică, iar soluţiile înseamnă intervenţii imediate şi decisive din partea autorităţilor publice. Se deschide astfel o oportunitate vastă pentru ca fondurile structurale ale UE să suplimenteze într-un mod eficient resursele naţionale, care sunt insuficiente în sine pentru a duce la o îmbunătăţire semnificativă a situaţiei.
<P>
Sunt absolut de acord cu referirea specifică la populaţia romă ca fiind cel mai mare grup marginalizat din punct de vedere social şi, în acelaşi timp, susţin opinia potrivit căreia intervenţiile orientate către romi nu ar trebui să excludă alte persoane care se află în situaţii sociale şi economice asemănătoare.
<SPEAKER ID="343" NAME="Zigmantas Balčytis" AFFILIATION="S&amp;D">
(LT) Există în toată Uniunea Europeană persoane care au dificultăţi în renovarea locuinţelor lor, însă situaţia este deosebit de complicată în noile state membre ale Uniunii Europene. Noile state membre au în comun o caracteristică - toate au moştenit blocuri de apartamente ineficiente, care sunt foarte scumpe de întreţinut, iar procesul de renovare se desfăşoară foarte lent sau deloc. Este foarte important ca aplicarea acestui regulament să nu se limiteze exclusiv la comunităţi mari, izolate din punct de vedere social, ci ca prevederile sale să poată fi aplicate şi grupurilor celor mai vulnerabile din punct de vedere social, precum cei cu disabilităţi, cei săraci, tinerele familii nevoiaşe, imigranţii şi alţii, care suferă, de asemenea, de izolare socială şi nu au oportunităţi să îşi renoveze locuinţele. Sunt convins că, prin intermediul fondurilor structurale, acest document va da fiecărei regiuni din Uniunea Europeană ocazia de a investi în infrastructura socială, asigurând accesul la locuinţe, iar acest lucru nu numai că va contribui la reducerea izolării sociale, ci şi la crearea unei politici stabile de protecţie socială, economică şi de mediu în întreaga Comunitate.
<SPEAKER ID="344" NAME="Czesław Adam Siekierski" AFFILIATION="PPE">
(PL) Dle preşedinte, propunerea Comisiei Europene privind regulamentul Fondului European de Dezvoltare Regională presupune ca iniţiativele din domeniul locuinţelor să poată fi puse în aplicare exclusiv în zonele urbane şi sub forma renovării locuinţelor existente. Prevederile nu acoperă zonele rurale, ceea ce înseamnă că multe persoane din grupurile sociale marginalizate care trăiesc în ţările din Europa Centrală şi de Est nu vor beneficia de soluţiile propuse. Această situaţie se datorează faptului că în noile state membre cele mai sărace grupuri care suferă din cauza excluderii sociale trăiesc mai ales în zonele rurale.
<P>
În opinia mea, introducerea modificărilor va fi o completare benefică a regulamentului, care va permite şi protecţia comunităţilor care trăiesc în afara zonelor urbane, sprijinind substanţial activitatea Fondului European pentru Agricultură şi Dezvoltare Rurală. Schimbările de acest gen vor face posibilă îmbunătăţirea stării materiale a celor mai sărace comunităţi în care oamenii sunt defavorizaţi din cauza locului în care trăiesc. Acest fenomen apare pentru că în noile state membre diferenţa dintre nivelul de trai din zonele urbane şi cele rurale este mult mai mare decât în vestul Europei. În această parte a Europei, din nefericire, statutul material este încă un obstacol vizibil pentru accesul la educaţie, locuri de muncă şi pentru participarea la viaţa culturală. Asigurarea unor locuinţe mai bune pentru grupurile de persoane care suferă cel mai mult de excludere socială va deschide calea pentru îmbunătăţirea statutului lor social şi le va încuraja să se dezvolte. Administraţiile locale şi organizaţiile neguvernamentale ar trebui să ni se alăture în efortul de a ajuta în domeniul abordării excluderii sociale.
<SPEAKER ID="345" NAME="Nuno Teixeira" AFFILIATION="PPE">
(PT) Dle preşedinte, dle comisar, permiteţi-mi să încep prin a evidenţia rolul raportorului, dl van Nistelrooij, pentru efortul său de a ajunge la un consens în această problemă şi, de asemenea, pentru disponibilitatea de care a dat mereu dovadă în ceea ce priveşte includerea altor contribuţii în acest raport.
<P>
Mâine, vom vota modificările regulamentului FEDER, care au o importanţă deosebită pentru aşa-numitele vechi state membre şi pentru Portugalia. Aceste schimbări vor extinde utilizarea FEDER în sectorul locuinţelor în favoarea comunităţilor marginalizate deoarece, în acest moment, fondul poate fi folosit doar pentru operaţiuni de dezvoltare urbană.
<P>
Modificările pe care le-am propus eu şi colegii mei deputaţi şi care au fost aprobate de o vastă majoritate din Comisia pentru dezvoltare regională vor permite şi vechilor state membre şi nu numai celor noi, după cum propunea proiectul iniţial, să poată beneficia de această posibilitate de finanţare.
<P>
Astfel, am încercat să evit crearea unui precedent pe care îl consider periculos şi care ar exclude toate vechile state membre de la aceasta şi, foarte probabil, de la utilizări suplimentare ale ajutoarelor de la Uniune. Acest lucru ar fi absurd, având în vedere faptul că problemele privind locuinţele, mai ales cele ale comunităţilor marginalizate, există atât în vechile, cât şi în noile state membre.
<P>
Salut ocazia de a evidenţia din nou faptul că vechimea în cadrul Uniunii Europene nu trebuie să reprezinte un criteriu în atribuirea de fonduri structurale, iar acest criteriu trebuie abolit imediat.
<P>
Negocierea politicii de coeziune post-2013 trebuie să se bazeze pe solidaritate, ţintind către coeziunea teritorială, şi trebuie condusă într-un mod care să răsplătească regiunile care au avut un comportament exemplar în utilizarea ajutoarelor comunitare, şi nu care să acţioneze ca o pedeapsă aplicată acestora.
<SPEAKER ID="346" NAME="Artur Zasada" AFFILIATION="PPE">
(PL) Dle preşedinte, în contextul discuţiei de astăzi, aş vrea să atrag atenţia asupra propunerii controversate de a modifica articolul 47 din regulamentul Comisiei din 2006. Acest articol stabileşte că zonele alese pentru operaţiuni în domeniul locuinţelor trebuie să îndeplinească cel puţin trei dintre criteriile enumerate în articol. Cu toate acestea, noul regulament propune calificarea pe baza unui singur criteriu, ceea ce înseamnă că, în realitate, zonele care nu au acest drept vor putea solicita fondurile, modificându-şi situaţia pentru a îndeplini cerinţele juridice. Aş vrea să subliniez, de exemplu, că criteriul unui "nivel scăzut de activitate economică” este foarte uşor de îndeplinit în noile zone cu locuinţe construite în mediul rural. Astfel, în loc să ajungă la cei mai nevoiaşi, ajutorul pentru locuinţe va ajunge la dezvoltatori şi la mulţimea de rezidenţi ai noilor proprietăţi imobiliare.
<SPEAKER ID="347" NAME="Frédéric Daerden" AFFILIATION="S&amp;D">
(FR) Dle preşedinte, dle comisar, doamnelor şi domnilor, este clar că locuinţele reprezintă o problemă dificilă de rezolvat la nivel european, pentru că nu face cu adevărat parte din responsabilităţile Uniunii Europene. Cu toate acestea, este larg acceptat faptul că dezvoltarea de locuinţe de calitate este necesară pentru asigurarea coeziunii sociale şi pentru a se contribui la succesul planului de redresare al Comisiei.
<P>
Deci sunt încântat că finanţarea investiţiilor în sectorul locuinţelor şi mai ales în domeniul eficienţei energetice este acoperită din ce în ce mai mult de fondurile structurale, însă trebuie să continuăm. Deci, privind dincolo de această propunere, ar trebui să acordăm atenţie celor fără adăpost, al căror număr se estimează a fi în jur de trei milioane în Europa.
<P>
Din acest motiv, acest punct reprezintă una dintre priorităţile Preşedinţiei belgiene, al cărei mandat va începe în a doua jumătate a lui 2010. Sper că această temă va ajunge pe agenda europeană, astfel încât să putem întreprinde şi acţiuni mai formale în această privinţă. Aceste acţiuni vor implica, între altele, introducerea unor metode precise de înregistrare a numărului de persoane fără adăpost, pentru a se ajunge la o conştientizare globală a acestui fenomen, şi sporirea sprijinului pentru locuinţe sociale.
<SPEAKER ID="348" NAME="Diane Dodds" AFFILIATION="NI">
Dle preşedinte, ştiu că acest raport este în special legat de familiile de romi şi de alte grupuri specifice.
<P>
Aş dori să evidenţiez faptul că toţi oamenii merită şi au nevoie de locuinţe adecvate din punct de vedere social. Totuşi, acest Parlament nu ar trebui să uite faptul că există o mulţime de persoane în comunităţi obişnuite, fie în interiorul oraşelor, fie în zone rurale, care trăiesc în locuinţe foarte proaste şi pentru care este imposibil să aibă acces la locuinţe decente. Aceste persoane trebuie să ştie că Parlamentul le recunoaşte nevoia. Sunt la fel de marginalizate, din cauza sărăciei, a drogurilor sau a infracţionalităţii.
<P>
Una dintre chestiunile care îngrijorează pe cei care furnizează locuinţe sociale în Irlanda de Nord este chestiunea regulamentelor privind achiziţiile publice. Deşi rolul acestora este să promoveze concurenţa loială în toată Uniunea Europeană, regulamentele au efecte secundare negative asupra dezvoltării locuinţelor sociale atât de necesare în comunităţile marginalizate, mai ales din cauza dificultăţii de a obţine terenuri în ceea ce era până de curând o piaţă a speculanţilor.
<P>
Irlanda de Nord a fost grav afectată de această problemă, iar anul trecut a fost nevoie să se găsească amplasamente înlocuitoare pentru 500 din 1.500 de case care erau planificate în cadrul programului de locuinţe.
<P>
Şi acestea sunt probleme pe care trebuie să le abordăm. Aş încuraja această Cameră să privească aceste aspecte ca făcând parte din problema locuinţelor în comunităţile marginalizate.
<SPEAKER ID="349" NAME="Rareş-Lucian Niculescu" AFFILIATION="PPE">
Noile reguli privind eligibilitatea în domeniul locuinţelor sunt un exemplu de modalitate în care aceleaşi fonduri, fără a fi suplimentate, pot fi folosite cu un efect mai important.
<P>
Primul pas s-a făcut anul trecut prin relaxarea regulilor de utilizare a fondurilor europene pentru sporirea eficienţei energetice. În această privinţă, îmi permit să afirm că a fost un pas mic şi că procentajul permis ar putea fi reanalizat. Cel de-al doilea pas este cel de astăzi.
<P>
În ambele cazuri a fost vorba despre adaptarea unor texte care datează, în unele cazuri, din perioade foarte diferite de perioada pe care o traversăm în prezent. De aceea mă întreb dacă, poate, şi alte aspecte privind utilizarea fondurilor europene nu ar trebui reanalizate pentru modificarea acelor criterii care nu mai corespund necesităţilor actuale.
<SPEAKER ID="350" NAME="Petru Constantin Luhan" AFFILIATION="PPE">
Anul 2010 reprezintă Anul european împotriva sărăciei şi excluziunii sociale. Din nefericire, numărul acelora care se confruntă cu sărăcia extremă şi cu marginalizarea este foarte mare, acest lucru fiind în contrast cu principiile şi valorile fundamentale ale Uniunii Europene. Vulnerabilitatea acestor comunităţi a crescut simţitor în această perioadă marcată de criza economică. În acest context, salut iniţiativa de extindere a condiţiilor de eligibilitate în cadrul Fondului European de Dezvoltare Regională, care reprezintă un instrument important şi indispensabil în combaterea sărăciei.
<P>
Din cauza condiţiilor de locuit de o calitate precară, consider necesară urgentarea acordării de asistenţă financiară. Sprijinul financiar trebuie oferit atât pentru locuinţele din zonele urbane, cât şi cele rurale. De asemenea, acordarea acestui sprijin financiar nu trebuie să facă diferenţe între populaţia de origine romă şi alte grupuri sociale aflate în situaţii similare.
<SPEAKER ID="351" NAME="Paweł Samecki">
membru al Comisiei. - Dle preşedinte, în primul rând, aş vrea să mulţumesc raportorului pentru munca sa. O apreciez foarte mult. În al doilea rând, am două comentarii privind substanţa dezbaterii. Am auzit câteva preocupări privind potenţialele efecte secundare ale imigraţiei suplimentare. De fapt, această propunere nu este despre stimulentele imigraţiei; este despre cum să tratăm actuala stare de fapt. Consider că ar trebui să fie percepută, după cum a menţionat dna Göncz, ca o măsură de descurajare a imigraţiei.
<P>
Al doilea comentariu privind substanţa. Desigur, Comisia aşteptă cu nerăbdare revizuirea programelor operaţionale: aceasta va depinde de iniţiativa autorităţilor naţionale şi regionale, însă vom privi cu căldură astfel de schimbări.
<P>
În încheiere, permiteţi-mi să salut această dezbatere, care demonstrează angajamentul Parlamentului faţă de includerea comunităţilor marginalizate. Este un pas înainte în direcţia unei Europe deschise şi integrante în 2020. Consider că vom conta pe autorităţile naţionale şi regionale să folosească în mod adecvat aceste noi facilităţi.
<SPEAKER ID="352" NAME="Lambert van Nistelrooij" LANGUAGE="NL">
Sunt extrem de nemulţumit de sprijin şi de creativitate, însă în acest moment, doresc totuşi să subliniez că mai avem de parcurs o cale lungă; poate că noi adoptăm cadrele, însă apoi trebuie definite criteriile, iar acest lucru este extraordinar de interesant, pentru că se poate face orice cu bani, chiar şi lucruri greşite, în privinţa cărora încă sunt îngrijorat. Acesta este un lucru pe care îl voi reaminti, fără îndoială, noului comisar, cât şi Consiliului.
<P>
În al doilea rând, acesta este într-un fel un cadru voluntar. Acest cadru este acum oferit statelor membre sub forma legislaţiei. Nu există siguranţa că va avea prioritate ulterior. În acest context, solicit o informare activă din partea Comisiei Europene, pentru că aceasta ţine de o alegere de principiu. Astăzi ni s-a spus: "Alegeţi pentru Europa.”; pentru această nouă Comisie cu dimensiune socială, este important să ne implicăm activ în implementare. Grupurile sociale în cauză trebuie implicate, de asemenea, în implementare, deoarece astfel vom ajunge la un produs mai bun şi la un rezultat mai durabil.
<P>
Aş vrea să mulţumesc tuturor încă o dată şi sper într-un rezultat pozitiv mâine. Rămânem vigilenţi şi vom urmări situaţia "de la sol”.
<P>
În sfârşit, faptul că acesta este primul dosar legislativ sub noul tratat se datorează în principal priorităţii pe care i-am acordat-o.
<SPEAKER ID="353" NAME="Preşedintele">
Dezbaterea a fost închisă.
<P>
Votul va avea loc joi, la ora 12:00.
<P>
Declaraţii scrise (articolul 149 din Regulamentul de procedură)
<SPEAKER ID="354" NAME="Ádám Kósa  " AFFILIATION="PPE">
în scris. - Am convingereae că Comisia a avut dreptate să propună o modificare a Regulamentului (CE) nr. 1080/2006 privind Fondul European de Dezvoltare Regională referitor la eligibilitatea intervenţiilor în domeniul locuinţelor în favoarea comunităţilor marginalizate. Mai mult decât atât, consider că Consiliul şi-a dat seama, de asemenea, de importanţa propunerii în ceea ce priveşte sublinierea nevoii unui nou punct de vedere integrat. În Europa Centrală şi în special în Ungaria, există multe persoane cu dizabilităţi grave care trăiesc în clădiri vechi, deteriorate. Există o mulţime de clădiri care au fost castele sau conace înaintea celui de-Al Doilea Război Mondial, însă comunismul a uitat de ele, şi de persoanele abandonate plasate acolo. Ştiu că o mulţime de grupuri dezavantajate sunt în situaţii deosebite şi au probleme şi cred cu putere că trebuie să luăm în considerare consecinţele crizei economice şi financiare. Ar trebui să susţinem astfel de modificări - în conformitate cu opiniile părţilor civile interesate - care permit derularea de proiecte mult mai bine integrate, care implică în acelaşi timp industria construcţiilor, turismul, piaţa locurilor de muncă, dezvoltarea rurală şi integrarea socială. Nu putem permite ca banii contribuabililor europeni să fie cheltuiţi pe potcoave de cai morţi. Trebuie să ne concentrăm asupra unor soluţii reale.
