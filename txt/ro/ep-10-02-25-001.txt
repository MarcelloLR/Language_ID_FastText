<CHAPTER ID="001">
Deschiderea şedinţei
<SPEAKER ID="005" NAME="María Muñiz De Urquiza" AFFILIATION="S&amp;D">
(ES) Dle preşedinte, ieri, deoarece am fost ocupaţi cu parcurgerea agendei în această adunare, nu ne-a mai rămas timp să menţionăm recentul deces al lui Orlando Zapata, pe care delegaţia spaniolă îl regretă sincer. Acesta a murit după o lungă grevă a foamei. Este primul prizonier de conştiinţă care moare în Cuba în 40 de ani, iar noi solicităm aici eliberarea tuturor prizonierilor de conştiinţă din Cuba şi din restul lumii. De asemenea, aş vrea să ne exprimăm solidaritatea faţă de familia sa şi faţă de poporul cubanez, aflat pe calea către pluralism şi dezvoltare.
<P>
Acest eveniment foarte trist ar putea acţiona ca un catalizator pentru o discuţie care vizează stabilirea relaţiilor dintre Uniunea Europeană şi Cuba într-un cadru bilateral global, care să garanteze un dialog constructiv permanent privind drepturile omului, pe picior egal cu acordurile Uniunii Europene cu ţări terţe.
