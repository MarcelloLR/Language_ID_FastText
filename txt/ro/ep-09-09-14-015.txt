<CHAPTER ID="015">
Ordinea lucrărilor
<SPEAKER ID="020" NAME="Preşedintele">
A fost distribuită versiunea finală a proiectului de ordine de zi întocmit joi, 10 septembrie 2009, de Conferinţa preşedinţilor, în conformitate cu articolul 137 din Regulamentul de procedură.
<P>
Luni şi marţi
<P>
Fără modificări.
<SPEAKER ID="021" NAME="Bruno Gollnisch" AFFILIATION="NI">
(FR) Domnule Preşedinte, voi fi extrem de concis.
<P>
Aş dori de fapt să invoc Regulamentul de procedură în ceea ce priveşte Conferinţa preşedinţilor care, după cum aţi subliniat, domnule Preşedinte, întocmeşte ordinea de zi.
<P>
Regulamentul nostru de procedură stipulează că această Conferinţă a preşedinţilor va fi formată din dumneavoastră, bineînţeles, din preşedinţii grupurilor politice, şi un reprezentant al deputaţilor neafiliaţi.
<P>
Până în prezent, reprezentantul deputaţilor neafiliaţi nu a fost încă numit. V-au scris în acest sens mai mulţi deputaţi neafiliaţi, care sunt mai mult decât dornici de a se întâlni cu dumneavoastră.
<P>
Ar fi bine, domnule Preşedinte, dacă aţi putea să stabiliţi o întâlnire cu toţi deputaţii neafiliaţi pentru ca aceştia, în conformitate cu Regulamentul de procedură, să-şi poată alege delegatul la Conferinţa preşedinţilor, astfel încât aceasta să îşi poată adopta deciziile în formulă completă.
<SPEAKER ID="022" NAME="Preşedintele">
Vă mulţumesc pentru observaţie. Vă voi contacta pe dumneavoastră şi pe alţi deputaţi pe parcursul acestei şedinţe, pentru a lua măsurile necesare.
<P>
Miercuri
<P>
Am primit o propunere prezentată de Grupul Verzilor/Alianţa Liberă Europeană pentru miercuri.
<SPEAKER ID="023" NAME="Daniel Cohn-Bendit" LANGUAGE="FR">
Doamnelor şi domnilor, Conferinţa preşedinţilor a votat pentru plasarea alegerii - numirii - preşedintelui Comisiei pe ordinea de zi de miercuri.
<P>
Marţi după-amiază vom organiza o dezbatere privind propunerile pentru preşedintele Comisiei. Propunem amânarea votului asupra numirii acestuia, pentru simplul motiv că referendumul din Irlanda va avea loc peste 22 zile. Acest referendum este crucial pentru acceptarea sau respingerea Tratatului de la Lisabona. Un sondaj de opinie publicat astăzi arată că 62% dintre cetăţenii irlandezi sunt pregătiţi pentru a vota în favoarea tratatului.
<P>
Consider că trebuie să respectăm votul poporului irlandez, indiferent dacă suntem pentru sau împotriva Tratatului de la Lisabona. Totuşi, ni se pare absurd ca pentru a câştiga 21 de zile să anticipăm un vot şi să numim un preşedinte în temeiul Tratatului de la Nisa, de vreme ce noi - cel puţin cei care sunt pentru Tratatul de la Lisabona - avem posibilitatea de a avea o Comisie şi un preşedintele al acesteia numiţi în temeiul Tratatului de la Lisabona.
<P>
În luna octombrie vom afla în temeiul cărui tratat trebuie să acţionăm. Preşedintele polonez a declarat solemn că va semna Tratatul de la Lisabona după referendumul irlandez.
<P>
Curtea Constituţională cehă a declarat solemn că va urgenta luarea unei decizii în ceea ce priveşte cele două plângeri împotriva Tratatului de la Lisabona, deoarece, ultima oară, părerile erau unanime în sensul că Tratatul de la Lisabona este constituţional.
<P>
Preşedintele ceh nu are prin urmare posibilitatea de a spune "Nu” odată ce tratatul va fost ratificat în Polonia şi Irlanda.
<P>
Aproape că am terminat, dar mai am de spus un lucru foarte important, domnule Preşedinte. Aici este în joc identitatea Parlamentului şi, dacă nu găsim două minute pentru a reflecta asupra acestei probleme, atunci nu ne facem datoria de membri ai Parlamentului European. Este un lucru important. De aceea, vă cer să nu votaţi pentru sau împotriva domnului Barroso, ci să vă pronunţaţi după votul cetăţenilor irlandezi şi să amânaţi astăzi votul pentru luna viitoare, dacă este necesar.
<SPEAKER ID="024" NAME="Martin Schulz" LANGUAGE="DE">
Domnule Preşedinte, domnul Cohn-Bendit s-a referit la o propunere înaintată de grupul meu la Conferinţa preşedinţilor de săptămâna trecută. Am înaintat propunerea în cauză, deoarece considerăm că, de fapt, confuzia ce domină în prezent nu este cauzată nici de problema referendumului irlandez, nici de Curtea Constituţională de la Praga, ci de lipsa coerenţei din opiniile Consiliului. Este foarte clar că o comunitate bazată pe lege - şi Uniunea Europeană susţine că este o astfel de comunitate - trebuie să acţioneze în conformitate cu legislaţia aplicabilă. Legislaţia aplicabilă este Tratatul de la Nisa. Nu există prin urmare nicio alternativă pentru lucrul în temeiul Tratatului de la Nisa şi aceasta înseamnă lucrul cu preşedintele Comisiei şi cu toţii comisarii.
<P>
Consiliul doreşte să aleagă preşedintele în temeiul Tratatului de la Nisa, dar să facă apoi ceea ce a menţionat domnul Cohn-Bendit, şi anume să aplice Tratatul de la Lisabona pentru procedura de numire a comisarilor. Aceasta ar însemna că am avea un preşedinte al Comisiei ales pe o bază legală diferită decât cea aplicată pentru numirea comisarilor. De altfel, preşedintele Comisiei consideră că o astfel de situaţie ar fi extrem de regretabilă. De aceea vorbeşte despre majoritatea în temeiul Tratatului de la Lisabona de care are nevoie, dar pe care nu o va obţine.
<P>
O astfel de situaţie este suficientă pentru a arăta confuzia pe care a creat-o Consiliul şi care nu este deloc benefică Uniunii Europene şi nici preşedintelui Comisiei. De aceea am considerat că votul ar trebui amânat până când Consiliul reuşeşte să convină asupra ceea ce doreşte. Susţinem prin urmare acest lucru...
<P>
(Preşedintele l-a întrerupt pe vorbitor)
<P>
Considerăm că această amânare este necesară din motive care diferă puţin de cele enunţate de domnul Cohn-Bendit şi, din motivele menţionate anterior, sprijinim propunerea.
<SPEAKER ID="025" NAME="Preşedintele">
Aş dori să dau acum cuvântul unui deputat care este împotriva propunerii. Domnul Daul solicită să ia cuvântul. Aveţi cuvântul, domnule Daul.
<SPEAKER ID="026" NAME="Joseph Daul" LANGUAGE="FR">
Domnule Preşedinte, după cum ştiţi, îmi respect întotdeauna timpul afectat luărilor de cuvânt.
<P>
Înainte de toate, nu-l înţeleg pe domnul Cohn-Bendit: ar fi trebuit să solicite deja ca alegerea Parlamentului European să fie amânată până când vom avea la dispoziţie Tratatul de la Lisabona.
<P>
Deoarece astăzi lucrăm în Parlamentul European în temeiul Tratatul de la Nisa, solicităm aplicarea acestuia până când va intra în vigoare Tratatul de la Lisabona. Aş dori de asemenea să solicit ca, până când vom putea vota din nou asupra numirii domnului Barroso, să respectăm regulile până la sfârşit. Parlamentul trebuie să fie pregătit pentru a funcţiona în temeiul Tratatului de la Lisabona şi apoi vom putea vota asupra numirii domnului Barroso şi asupra Tratatului de la Lisabona, domnule Cohn-Bendit. Altfel nu am fi consecvenţi. Este tot ceea ce am dorit să vă comunic.
<P>
Pentru a avea o Comisie - şi voi cere acest lucru mâine - aş dori să solicit ca, după referendumul din 2 octombrie, să formăm o Comisie în baza tratatului existent, care este cel de la Nisa. Vom dezbate Tratatul de la Lisabona la momentul oportun, după ce domnul Cohn-Bendit îl va convinge pe domnul Klaus să semneze - şi deoarece domnia sa doreşte să facă acest lucru, înseamnă că va semna foarte repede. Vom plasa Parlamentul sub incidenţa Tratatului de la Lisabona şi apoi ne vom alege preşedintele Comisiei în temeiul acestui tratat, deoarece, dacă dorim să fim consecvenţi, trebuie să fim aşa de la început până la sfârşit. Avem nevoie acum de o Comisie care să funcţioneze în vremuri de recesiune, de o Comisie care să funcţioneze ţinând seama de deciziile de la Copenhaga. Totuşi, după cum ştiţi, mai avem încă multe de făcut până când toţi comisarii şi Comisia vor putea funcţiona la întreaga capacitate.
<P>
De aceea, împreună cu grupul meu care îşi asumă de asemenea responsabilitatea, solicităm ca votul pentru preşedintele Comisiei să aibă loc miercuri.
<P>
(Aplauze)
