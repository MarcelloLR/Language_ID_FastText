<CHAPTER ID="027">
Raportul anual privind activitatea Comisiei pentru petiţii 2008 (prezentare succintă)
<SPEAKER ID="237" NAME="Preşedintele">
Următorul punct pe ordinea de zi este o prezentare succintă a raportului elaborat de doamna McGuinness, în numele Comisiei pentru petiţii, referitor la deliberările Comisiei pentru petiţii din cursul anului 2008.
<SPEAKER ID="238" NAME="Mairead McGuinness">
raportoare - Domnule preşedinte, prin natura lui, acest raport conţine multe date statistice. Le puteţi privi, citi şi analiza, dar în mod evident activitatea comisiei pe parcursul ultimelor 12 luni este expusă public.
<P>
Această comisie din care fac parte este o comisie mai specială a Parlamentului. Aceasta are legături directe cu cetăţenii şi tratează probleme prezentate de persoane şi grupuri. Da, oamenii vin la această comisie cu probleme pe care, adesea, nu le putem rezolva, dar cel puţin au la cine să apeleze şi, atunci când cazurile sunt inadmisibile, încercăm să le redirecţionăm.
<P>
Ne confruntăm cu multe, multe probleme din toate statele membre dar, după cum arată statisticile, unele ţări utilizează serviciile comisiei într-un mod mai larg decât alţii, poate deoarece există membri ai comisiei care sunt din ţările respective şi prin urmare aceştia atrag probleme de la alegătorii lor. Sunt întotdeauna fascinată de realitatea, în special într-un context irlandez, că uneori oamenii se plâng că Europa este prea puternică şi totuşi, atunci când au o problemă şi apelează la Europa pentru ajutor, se plâng uneori că Europa nu este suficient de puternică. Cred că acest lucru este destul de semnificativ.
<P>
Comisia pentru petiţii funcţionează, după părerea mea, pe baza "puterii subtile” şi cred că activitatea din ultimele 12 luni a însemnat încercarea de a convinge statele membre care nu pun în aplicare legislaţia în modul în care ar trebui, să-şi schimbe comportamentul. Dar putem lucra doar datorită persoanelor care vin la noi cu probleme pe care le soluţionăm şi cu nevoile lor speciale.
<P>
Doresc să vorbesc despre unele dintre chestiunile cu care avem de-a face, nu în detaliu ci doar pentru a oferi o impresie. Evident, mediul este un domeniu major în care ni se adresează plângeri de la cetăţenii Uniunii Europene. Unele dintre cele mai importante se referă la calitatea apei. Chestiunea Mării Baltice a fost una foarte controversată, pentru care comisia a luat măsuri împreună cu celelalte comisii din Parlament. Drepturile de proprietate sunt o preocupare majoră pentru cetăţeni şi care va deveni, mă tem din ce în ce mai importantă, dacă judec după plângerile care au ajuns la biroul din circumscripţia mea electorală, de la cetăţeni care au cumpărat proprietăţi pe teritoriul statelor membre ale Uniunii Europene. Puterile noastre în această privinţă sunt limitate, dar aceasta nu înseamnă că nu putem să discutăm aceste chestiuni şi să încercăm să aducem îmbunătăţiri.
<P>
În legătură cu anuarele de afaceri - unde companiile, persoanele fizice, şcolile, au fost ademenite să plătească bani companiilor care publică nume şi apoi solicită plata, când iniţial persoanele nu credeau că plata este necesară, sau într-adevăr solicitată sau chiar mai rău, când persoanele nu au dorit serviciul deloc - plouă cu cereri din partea persoanelor care sunt ademenite şi se simt neputincioase pentru a rezista presiunilor acestor companii de anuare de afaceri fără scrupule. Am solicitat Comisiei să ia măsuri în această privinţă.
<P>
De asemenea, subliniem în acest raport faptul că suntem îngrijoraţi cu privire la lipsa progresului privind societatea de asigurări Equitable Life, pentru care Comisia pentru petiţii a efectuat anumite investigaţii în 2007 şi în cadrul căreia am prezidat comisia de anchetă. Îndemnăm autorităţile din Marea Britanie să adopte toate recomandările noastre: da, cereţi-le scuze, dar compensaţi-i, de asemenea, pe cei care au fost atât de grav afectaţi.
<P>
În cele câteva secunde de final, permiteţi-mi să vorbesc despre comisie şi procedurile conform cărora lucrăm. Am prefera ca doar petiţiile admisibile să ne fie adresate şi trebuie să lucrăm foarte mult cu cetăţenii astfel încât aceştia să ştie ce putem şi ce nu putem soluţiona. Doresc ca perioada de timp în care plângerile sunt soluţionate să se îmbunătăţească pe măsură ce avansăm. Ca persoană care a făcut parte din această comisie în timpul mandatului parlamentar actual, cred că, deoarece este în relaţii directe cu cetăţenii, comisia joacă un rol important în reducerea a ceea ce discutam într-o şcoală din Irlanda ieri, aşa-numitul deficit democratic. Cel puţin oamenii vin aici în Parlament şi sunt ascultaţi. Cred că acest lucru este extrem de important.
<P>
Deoarece ne îndreptăm spre un an nou, doresc să mulţumesc secretariatului comisiei, personalului grupului şi propriului meu personal pentru sprijinul lor acordat pentru elaborarea acestui raport.
<SPEAKER ID="239" NAME="Joe Borg">
membru al Comisiei - Domnule preşedinte, în primul rând aş dori să-mi exprim aprecierea pentru activitatea doamnei McGuinness la acest raport, pe care ştiu că l-a elaborat în circumstanţe dificile. Domnia sa a reuşit să ilustreze varietatea mare de activităţi a Comisiei pentru petiţii şi aş dori să confirm din nou, după cum nu am nicio îndoială că se aşteaptă, dorinţa Comisiei de a coopera în toate modurile posibile cu activitatea Comisiei pentru petiţii.
<P>
Aş dori doar să tratez două dintre afirmaţiile pe care domnia sa le face în scurta prezentare a raportului. Doamnă McGuinness, în primul rând subliniaţi importanţa contactului direct dintre Parlament şi preocupările foarte reale, de zi cu zi ale cetăţenilor care vă adresează petiţii. Sunt de acord, iar eu ar trebui să ştiu. V-aţi ocupat de aproape o sută de petiţii provenind din Malta începând din 2004, ceea ce este o rată destul de mare dacă le raportăm la întreaga populaţie.
<P>
Unele dintre aceste petiţii sunt comune, de asemenea, pentru multe alte state membre, dar multe erau specifice Maltei. Acest lucru demonstrează eficienţa contactului direct cu cetăţenii pe care-l asigură comisia. În plus, este adevărat să spunem că o bună colaborare cu autorităţile naţionale şi organizarea de misiuni de documentare sunt ingrediente absolut utile pentru activitatea dumneavoastră.
<P>
Pe lângă faptul că sunt de acord cu importanţa lucrului direct cu cetăţenii, al doilea aspect la care aş dori să mă refer este chestiunea generală a drepturilor fundamentale. Acestea apar în numeroase rânduri în raportul dumneavoastră, fie despre naţionalitate şi drepturile asociate, drepturile individuale şi ale familiei sau dreptul de proprietate şi, după cum ştiţi, se întâmplă foarte des ca oamenii care trimit petiţii la Parlament cu privire la drepturile lor fundamentale, ajung să fie dezamăgiţi. Aceasta deoarece astfel de drepturi, de cele mai multe ori, se dovedesc a fi în afara sferei de activitate a legii comunitare, după cum aţi remarcat pe bună dreptate.
<P>
Pentru a folosi cuvintele dumneavoastră, sunt multe de făcut pentru a alege grâul din neghină, acele probleme pe care le putem rezolva de cele pe care nu le putem rezolva. Dorinţa mea cea mai sinceră este ca raportul dumneavoastră să ajute oamenii să vadă această situaţie clar şi realist.
<P>
Cu aceste două comentarii, care sunt sigur că vor fi înţelese în spiritul în care sunt intenţionate, aş dori să mai precizez doar că doresc succes raportoarei şi-i mulţumesc din nou pentru acest raport.
<SPEAKER ID="240" NAME="Preşedintele">
Declar închis acest punct de pe ordinea de zi.
<P>
Votarea va avea loc miercuri, 22 aprilie 2009.
