<CHAPTER ID="008">
Acordarea Premiului Saharov (ședință solemnă) 
<SPEAKER ID="176" NAME="Președinte">
Stimate dle Președinte în exercițiu Chastel, stimată dnă Ashton, Înalt Reprezentant al Uniunii pentru afaceri externe și politica de securitate/ vicepreședinte al Comisiei, dragi oaspeți,
<SPEAKER ID="178" NAME="Guillermo Fariñas" AFFILIATION="PPE">
(ES) Un mesaj pentru Parlamentul European. Santa Clara, 14 decembrie 2010
<P>
Stimate dle Jerzy Buzek, Președinte al Parlamentului European,
<P>
Stimați vicepreședinți și distinși deputați ai acestui for democratic multinațional,
<P>
Din nefericire, lipsa totală a toleranței de care avem atâta nevoie pe această planetă chinuită face imposibilă prezența mea alături de dvs. în calitate de reprezentant al poporului cubanez revoltat și al acelor cetățeni cubanezi care s-au eliberat de sentimentul terorii inoculat de guvernul totalitar care ne-a reprimat pentru o perioadă rușinoasă de 52 de ani, a cărui ultimă victimă este martirul Orlando Zapata Tamayo.
<P>
Din nefericire pentru cei care ne conduc abuziv țara, faptul că nu sunt liber să plec și să mă întorc pe insula unde m-am născut este, în sine, mărturia cea mai incontestabilă a faptului că, din păcate, nu s-a schimbat nimic în sistemul de guvernământ autocratic ce conduce țara mea.
<P>
În mintea conducătorilor de azi ai Cubei, noi, cetățenii cubanezi, suntem precum sclavii din care ne tragem, răpiți în Africa și aduși în America cu forța. Pentru a putea călători în străinătate, eu sau orice alt cetățean obișnuit, avem nevoie de o Carta de Libertad, adică o Carte a libertății, de care aveau nevoie și sclavii în trecut. Doar că azi se numește Carta Blanca, o Carte Albă.
<P>
Speranța mea cea mai adâncă este că nu vă veți lăsa amăgiți de cântecele de sirenă ale unui regim nemilos, ce practică un "comunism sălbatic” și care, pretinzând de ochii lumii că face schimbări economice, nu urmărește decât ca Uniunea Europeană și Parlamentul European să abroge Poziția comună, permițând astfel regimului să beneficieze de împrumuturi și investiții utilizate pentru a ajuta țările lumii a treia în cadrul Acordului de la Cotonou.
<P>
Foști deținuți politici sau prizonieri de conștiință, eliberați recent de "comunismul sălbatic”, își vor fi luat cu siguranță locul alături de dvs. Ar fi o greșeală să credem că aceștia au fost puși în libertate. Ei și familiile lor sunt supuși unui "exil psihologic”, deoarece persoanele cele mai apropiate și dragi lor au fost șantajate de către guvernul cubanez neo-stalinist.
<P>
Noi, opoziția pașnică din Cuba, îndurăm cu stoicism și raționalitate toate dificultățile materiale și spirituale prin care trecem, precum și riscul de a ne pierde libertatea și chiar viața, fiind parte a celui mai dezavantajat sector al populației. Aici, în Cuba, suferim cu toții, dar nu ne plângem. Din acest motiv, sperăm să avem sprijinul dvs.
<P>
Stimați deputați din Parlamentul European, vă rog să nu cedați cererilor elitei conducătoare cubaneze, cu excepția cazului în care sunt îndeplinite următoarele cinci cerințe:
<P>
Prima: să continue eliberarea tuturor prizonierilor politici și de conștiință, fără amenințarea exilului, și să-și asume un angajament public de a nu mai închide niciodată adversarii politici pașnici.
<P>
A doua: să pună capăt imediat bătăilor violente și amenințărilor la adresa opozanților pașnici din țară, practicate de formațiunile militare și paramilitare adepte ale regimului.
<P>
A treia: să anunțe că vor fi studiate și abrogate toate legile cubaneze care sunt incompatibile cu Declarația Universală a Drepturilor Omului.
<P>
A patra: să acorde mijloacele necesare, în practica de zi cu zi, pentru înființarea partidelor de opoziție, a unei mass-media nesubordonată sistemului "socialismului de stat”, a sindicatelor independente, precum și a oricăror altor tipuri de organisme sociale pașnice.
<P>
A cincea: să accepte în mod public ca toți cubanezii care trăiesc în diaspora să aibă dreptul de a lua parte la viața culturală, economică, politică și socială din Cuba.
<P>
În acest moment crucial din istoria țării mele, dvs., împreună cu toți oamenii de bună credință din întreaga lume, trebuie să acordați o atenție specială revoltelor sociale continue și protestelor din Cuba, cauzate de frustrare în fața puterii arogante a unui guvern capabil să ordone omorârea compatrioților mei.
<P>
Sper că Dumnezeu nu va permite să izbucnească un război civil inutil între cubanezi ca urmare a unui refuz obtuz de a accepta că modelul politic al "socialismului de stat” a fost și este un eșec peste tot unde s-a dorit implementarea acestuia: lucru recunoscut în fața presei străine de către chiar liderul istoric al așa-numitei "Revoluții Cubaneze”.
<P>
Bătrânii care guvernează Cuba, în disprețul lor cotidian pentru cei pe care îi guvernează, nu vor să înțeleagă că ei ar trebui să fie funcționari publici, și că toți funcționarii publici veritabili dau compatrioților lor posibilitatea de a-i înlocui sau de a-i valida. Niciun conducător nu ar trebui să pretindă să fie servit de către cei pe care îi guvernează, așa cum este cazul în Cuba.
<P>
Împreună cu surorile și frații noștri de luptă care împărtășesc idealurile democratice, împreună cu cei care sunt încă în închisoare, cei care se bucură de libertatea aparentă în stradă, și cei care au plecat în asprimea exilului, vom continua lupta noastră inegală dar pașnică împotriva asupritorilor castriști și, cu ajutorul lui Dumnezeu, vom câștiga fără vărsare de sânge.
<P>
Singurul lucru pe care îl fac alături de colegii mei dizidenți, este să alung din sufletul meu orice urmă de ranchiună împotriva adversarilor mei politici. În această luptă am învățat un lucru care ne face ființe umane superioare, demne de reconstrucția țării noastre, și anume, am învățat să mă ghidez după cuvintele primului dizident cunoscut, Isus Hristos: "iubiți pe vrăjmașii voștri".
<P>
Mulțumesc Parlamentului European că nu a abandonat poporul cubanez în cei peste 50 de ani de luptă pentru democrație. Accept premiul Andrei Saharov 2010 pentru libertatea de conștiință care mi-a fost acordat, doar pentru că simt că sunt o mică parte din spiritul rebel care hrănește poporul căruia, cu mândrie, îi aparțin.
<P>
Vă sunt extrem de recunoscător, doamnelor și domnilor, deputați în Parlamentului European, pentru că acest gest arată că nu ați uitat suferințele pe care le îndurăm și, astfel, gestul dvs. aduce lumina libertății mult mai aproape de țara mea.
<P>
Să dea Dumnezeu ca, în curând, să asistăm în Cuba la reconcilierea copiilor Săi, și ca țara să fie binecuvântată cu democrația.
<P>
Guillermo Fariñas Hernández
<P>
Licențiat în psihologie
<P>
Bibliotecar și jurnalist independent, de trei ori închis pe motive politice.
<P>
(Aplauze)
