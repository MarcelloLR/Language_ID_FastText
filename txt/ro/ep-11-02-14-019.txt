<CHAPTER ID="019">
Intervenții cu durata de un minut (Articolul 150 din Regulamentul de procedură al PE) 
<SPEAKER ID="204" NAME="Președinte">
Următorul subiect pe ordinea de zi îl reprezintă discursurile de un minut pe teme de importanță politică.
<SPEAKER ID="205" NAME="Damien Abad" AFFILIATION="PPE">
(FR) Dle președinte, trecem prin cea mai gravă criză financiară globală înregistrată din 1929 și, prin urmare, Europa nu trebuie să stea cu mâinile în sân. Mai mult, reglementarea sistemului financiar internațional nu este o chestiune ce interesează grupările de dreapta, de stânga sau de centru, ci ea este importantă pentru populația întregii lumi. Cred cu tărie că Europa trebuie să joace un rol de conducere, așa cum s-a întâmplat în luna martie a anului trecut, când a solicitat Comisiei și statelor membre să se concentreze pe problema impozitării activităților financiare internaționale.
<P>
Acum, după aproape un an, trebuie să ne accelerăm demersurile și să facem tot ce ne stă în putință pentru a ne asigura că Europa devine o sursă de inspirație și o forță pentru propuneri. Așadar, solicit Parlamentului European să adopte o poziție comună, fermă și ofensivă în favoarea introducerii, la nivel internațional, a unui impozit pe activitățile financiare.
<P>
Grație președinției franceze a G20, care a făcut o prioritate din reglementarea financiară internațională, Europa are șansa unică de a fi pionierul unei viziuni umaniste, într-o lume aflată în continuă schimbare. Dacă ar exista un astfel de impozit, am avea la dispoziție un instrument practic, util și corect. Europa trebuie să se ridice la nivelul așteptărilor și la fel trebuie să facă și Parlamentul European.
<SPEAKER ID="206" NAME="Marc Tarabella" AFFILIATION="S&amp;D">
(FR) Dle președinte, astăzi, pe 14 februarie, de ziua îndrăgostiților, doresc să atrag atenția asupra faptului că una din cinci femei din Europa este victima violenței domestice.
<P>
În Europa, 40-50 % dintre femei au fost hărțuite sexual la locul de muncă. Ne aflăm în secolul 21, iar Europa încă nu a luat nicio măsură legislativă pentru a eradica violența împotriva femeilor. Parlamentul European a solicitat acest lucru în repetate rânduri, Consiliul a făcut aceeași solicitare, iar Comisia a făcut promisiuni în acest sens, dar unde este strategia europeană menită să combată violența împotriva femeilor?-
<P>
Violența împotriva femeilor reprezintă cea mai gravă și cea mai des întâlnită încălcare a drepturilor omului în Europa. Avem nevoie de o acțiune europeană pentru a depăși diferențele uriașe care există între țările noastre în ceea ce privește protecția femeilor. Potrivit statisticilor, violența domestică împotriva femeilor - ca să menționez doar acest tip de violență, care din păcate este foarte răspândit - ne costă în prezent 1 milion de euro la fiecare jumătate de oră. Dacă vrem o Europă mai modernă și mai democratică, atunci avem nevoie de o strategie puternică pentru a combate violența împotriva femeilor.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) Dle președinte, organizația ETA a provocat foarte multă suferință și trebuie să dispară definitiv. Societatea bască respinge crimele acestei organizații. Singura facțiune politică ce nu o condamnă a fost interzisă. Pe 7 februarie, reprezentanții acesteia și-au revizuit poziția. Au înființat un partid nou, care respectă cerințele impuse de legislația spaniolă și de hotărârile judecătorești. Prin urmare, au luat aminte la ceea ce au cerut timp de zeci de ani societatea bască, instituțiile și reprezentanții săi legali, care acționează totodată pentru a se asigura că suferința victimelor este recunoscută și despăgubită.
<P>
Totuși, trebuie menționat și faptul că, uneori, criteriile penale aplicate în Spania împotriva ETA au generat încălcări grave ale drepturilor fundamentale. Ideologiile și chiar limba bască au fost incriminate pe nedrept, în numele luptei împotriva terorismului. Am mai vorbit aici și altă dată despre cazul ziarului Egunkaria. Există și alte exemple, care nu ar trebui să se repete.
<P>
Din aceste motive, trebuie să susținem participarea noului partid la alegerile care urmează să aibă loc în luna mai.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Dle președinte, urmând aceeași direcție ca și colegul meu, dl Bilbao, doresc să vă informez că acum câteva zile guvernul spaniol a întrerupt procesul de recunoaștere a unui nou grup politic basc în Registrul Partidelor Politice. Credem că o astfel de măsură nu este în conformitate cu bunele practici europene și nu s-ar aplica în cazuri similare în alte state membre ale UE.
<P>
Credem că trebuie spus că statul spaniol a fost criticat de mai multe ori de către organizații internaționale precum Amnesty International pentru că practică și acum tortura. De asemenea, dorim să subliniem că și Curtea Europeană a Drepturilor Omului a criticat în mai multe rânduri folosirea torturii sau, cel puțin, faptul că această practică nu este investigată suficient.
<P>
Dorim să spunem că faptul că mulți prizonieri ETA sunt ținuți departe de căminele lor este în complet dezacord cu principiile de drept, și că, prin urmare, suntem de părere că este esențial ca Uniunea Europeană să se implice în procesul de stabilire a păcii.
<SPEAKER ID="209" NAME="Marisa Matias" AFFILIATION="GUE/NGL">
(PT) Dle președinte, prețul alimentelor a atins un nivel istoric maxim, care va crește din nou, pentru a șaptea oară consecutiv. Există diverși factori ce pot fi invocați pentru această creștere, primul dintre aceștia fiind un factor pe termen scurt, și anume condițiile meteorologice nefavorabile raportate în anumite țări, printre care Rusia și Argentina.
<P>
Totuși, există și doi factori de natură structurală, asupra cărora mă voi opri. Primul este legat de faptul că unii producători și consumatori de alimente s-au transformat din exportatori în importatori, cum este cazul Chinei. Al doilea este legat de faptul că puterea unora dintre companiile multinaționale le permite acestora să influențeze prețurilor în favoarea lor. Cerealele reprezintă un exemplu foarte clar în acest sens: domeniul este dominat de șase companii multinaționale mari.
<P>
Prin urmare, în această situație, agricultorii nu sunt foarte siguri de prețul produselor alimentare. Europa trebuie să revină la ceea ce a încetat să facă acum ceva timp, și anume să își protejeze producătorii și consumatorii. Nu ne putem permite să fim naivi într-o lume unde toți recurg la diverse forme de protecție și unde companiile multinaționale manipulează prețurile.
<SPEAKER ID="210" NAME="Slavi Binev" AFFILIATION="NI">
(BG) Dle președinte, doresc să iau cuvântul pentru a-mi exprima dezamăgirea față de indiferența procedurală pe care o dovedește Comisia atunci când i se solicită răspunsuri scrise.
<P>
De mai multe ori am primit răspuns la întrebările adresate cu mult după termenul limită de trei săptămâni. În afară de faptul că procedura este întortocheată, răspunsurile date sunt întotdeauna neclare și laconice, transmițând un mesaj de genul "aveți dreptate, dar nu intră în sfera mea de competență”.
<P>
Doamnelor și domnilor, eu reprezint o țară unde în urmă cu 20 de ani, sub un sistem politic diferit, era un lucru absolut normal ca instituțiile să se dezică de responsabilități și nu acordau răspunsuri pentru că era mai simplu așa. Nu este aceasta modalitatea adecvată de a comunica. Este o abordare greșită și mă întreb, dacă față de noi, deputații europeni, Comisia este atât de rezervată, care este atitudinea ei față de cetățenii europeni obișnuiți? Îmi este teamă de acest răspuns.
<SPEAKER ID="211" NAME="Jim Higgins" AFFILIATION="PPE">
Dle președinte, astăzi nu este doar ziua îndrăgostiților, ci și Ziua europeană a epilepsiei, căci se spune că Sfântul Valentin, protectorul îndrăgostiților, suferea de epilepsie.
<P>
Obiectivul Zilei europene a epilepsiei este acela de a demonta miturile și de a distruge stigmatele asociate unei boli care afectează șase milioane de persoane din Uniunea Europeană. În țara mea, Irlanda, o țară mică, trăiesc 37 000 de persoane bolnave de epilepsie. Această campanie își propune să genereze o deschidere mai mare și să ofere mai multe informații despre epilepsie, dar și să abordeze problemele de sănătate ale persoanelor ce suferă de epilepsie.
<P>
În prezent, țara mea se confruntă cu o lipsă acută de medici specialiști în neurologie - cea mai gravă criză din întreaga Uniune Europeană -, iar în această situație un pacient poate aștepta chiar și doi ani înainte de a fi consultat. Situația este îngrozitoare. În Uniunea Europeană există divergențe șocante între standardele privind asistența medicală pentru epilepsie.
<P>
Avem nevoie de cercetare și de date: avem nevoie de o bază de date la nivelul UE unde să ne putem comunica cele mai bune practici, care să ne ajute să ameliorăm traiul celor care încearcă să ducă o viață normală, dar care, deși sunt în deplinătatea facultăților mintale, nu pot conduce o mașină, nu pot merge cu motocicleta și nu își pot trăi viața. S-a realizat câte ceva, dar mai sunt multe de făcut.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Dle președinte, tot astăzi este și Ziua europeană a sănătății sexuale. Doamnelor și domnilor, statisticile sunt îngrijorătoare: Organizația Mondială a Sănătății estimează că, în fiecare an, peste 300 de milioane de persoane contractează în mod involuntar o boală cu transmitere sexuală.
<P>
După cum avertizează Forumul european pentru sănătate sexuală, în Europa se raportează o creștere îngrijorătoare a numărului de sarcini nedorite în rândul adolescentelor, din cauza unei lipse grave de educație și informare a tinerilor noștri. După spusele Comisiei, între statele membre există multe inegalități distincte în ceea ce privește accesul la servicii de sănătate sexuală și, în cadrul statelor, există astfel de inegalități între nivelurile de venit ale cetățenilor.
<P>
Pentru a combate aceste situații avem nevoie de o strategie europeană. Doar cinci state membre au elaborat planuri în acest domeniu, însă toate cinci au reușit să reducă numărul de sarcini nedorite, numărul de cazuri de boli cu transmitere sexuală și numărul de avorturi.
<P>
Avem nevoie de o strategie comună, dedicată prevenirii prin educație, o strategie care să extindă politicile de informare, să sporească eforturile de planificare familială și să faciliteze accesul la mijloace de contracepție. Avem nevoie de o strategie fermă, ambițioasă și fără tabuuri pentru a garanta dreptul tuturor europenilor la sănătate și securitate sexuală.
<SPEAKER ID="213" NAME="Kristiina Ojuland" AFFILIATION="ALDE">
Dle președinte, țin să informez cetățenii europeni că săptămâna trecută, adjunctul reprezentantului permanent al Federației Ruse la Uniunea Europeană m-a avertizat că Parlamentul European nu trebuie nici să dezbată, nici să adopte o rezoluție privind statul de drept în Rusia în această săptămână și că, în caz contrar, acest fapt ar provoca o reacție puternică din partea Kremlinului.
<P>
Stimați colegi, mă întreb dacă sunt singurul deputat european pe care diplomații ruși au încercat să îl influențeze în acest fel. Acțiunile acestui diplomat rus sunt, sinceră să fiu, șocante și în niciun caz nu sunt în conformitate cu bunele practici diplomatice. Mie mi se par chiar amenințări. Țin să vă asigur că noi, deputații din acest Parlament ales în mod liber și democratic nu putem urma ordine venite de la Kremlin - și nici nu vom face acest lucru. Nu ne vom lăsa manipulați de Putin. Noi suntem europeni care apără valori reale și nu vom ceda în fața amenințărilor nimănui.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Dle președinte, sindicatele, partidele și factorii de interes din comunitatea turco-cipriotă din Cipru duc o luptă strânsă împotriva politicii guvernului de la Ankara care, printre altele, se folosește de politică și de migrație pentru a transforma ciprioții turci într-o specie pe cale de dispariție.
<P>
Cel mai trist aspect al acestei probleme este reprezentat de declarațiile înjositoare și lipsite de respect pe care premierul turc Erdogan le-a adresat ciprioților turci. Dumnealui a solicitat, mai mult sau mai puțin direct, condamnarea oricărei persoane care reacționează împotriva politicii aplicate de guvernul de la Ankara în partea ocupată a Ciprului. Premierul turc a recunoscut deschis și direct că Turcia are interese strategice în Cipru și le-a ordonat fără succes ciprioților turci să nu reacționeze.
<P>
Noi îi susținem. Lupta noastră este lupta lor. Obiectivele lor sunt și obiectivele noastre. Nu ciprioții turci reprezintă o problemă, așa cum au spus unele persoane. Problema este politica intransigentă și arbitrară a Turciei.
<SPEAKER ID="215" NAME="Ágnes Hankiss" AFFILIATION="PPE">
(HU) Dle președinte, pentru a pune în aplicare prima noastră strategie de securitate și pentru a combate în mod eficient terorismul și crima organizată, o bună pregătire în vederea aplicării legii în Uniunea Europeană este indispensabilă: o pregătire în vederea aplicării legii care să poată armoniza și aduce la un nivel unitar tradițiile foarte diferite existente în acest domeniu și capacitățile diferite ale diverselor state membre. Colegiul European de Poliție are de jucat un rol remarcabil și o sarcină importantă de realizat. Este regretabil că CEPOL, Colegiul European de Poliție, a ajuns în atenția Parlamentului European din cauza presupusei activități ilegale și corupte a fostei conduceri a acestei instituții. În același timp, trebuie spus - și probabil că persoanele care știu și sunt interesate de acest lucru sunt mai puține decât cele interesate de scandaluri - că numirea noilor conducători în 2010 a inițiat procese extrem de favorabile în funcționarea Colegiului European de Poliție. Prin urmare, este important să nu avem în vedere doar trecutul, ci și viitorul. În ceea ce privește obiectivele viitoare, pe scurt, este nevoie de două lucruri: să asigurăm autonomia juridică organizațională a Colegiului European de Poliție și oportunitățile de dezvoltare necesare pentru reluarea funcționării sale. De aceea, vă solicit susținerea și atenția.
<SPEAKER ID="216" NAME="Luigi de Magistris" AFFILIATION="ALDE">
(IT) Dle președinte, doamnelor și domnilor, astăzi, 14 februarie, este Ziua europeană a epilepsiei. Aceasta este o boală care afectează 6 milioane de cetățeni europeni, dintre care aproximativ 300 000 sunt italieni.
<P>
Prin urmare, este important ca asociațiile, inclusiv Asociația Italiană pentru Epilepsie, care sunt dedicate creșterii gradului de conștientizare în privința unei boli atât de grave, despre care cetățenii știu prea puține lucruri, în legătură cu care nu există informații clare și multe aspecte extrem de delicate rămân necunoscute, să organizeze oportunități de întrunire în această perioadă.
<P>
În ultimii ani s-au realizat câteva progrese la nivel european, mai ales prin intermediul unei directive din 2009, însă încă mai sunt multe de făcut, în special garantarea de drepturi civile complete în domeniul muncii și mobilității pentru persoanele care suferă de această boală și garantarea disponibilității îngrijirii medicale în timpul programului de școală.
<P>
Prin urmare, consider că este foarte important să reflectăm asupra unor astfel de aspecte fundamentale ale acestor probleme.
<SPEAKER ID="217" NAME="Silvia-Adriana Țicău" AFFILIATION="PPE">
În decembrie 2010 rata șomajului în UE 27 era de 9,6 %, numărul șomerilor ajungând la 23 de milioane. Comparativ cu situația din anul trecut, rata șomajului a crescut în 2/3 din statele membre. Tinerii și femeile sunt cei mai afectați de criza economică. În cazul femeilor, rata șomajului în UE 27 a crescut până la 9,6 %, iar în cazul tinerilor până la 21 %. În unele țări precum Spania, Slovenia și Lituania aceasta a depășit chiar 35 %. De asemenea, doar 50 % dintre persoanele cu vârsta de peste 60 de ani se mai află în câmpul muncii. Principala preocupare a cetățenilor europeni rămâne legată de locul de muncă.
<P>
Solicit Comisiei și statelor membre să adopte măsurile necesare pentru ca Europa socială să devină o realitate. Cetățenii europeni caută un loc de muncă decent, cu un salariu din care să poată trăi decent, precum și acces la servicii sociale și de sănătate de bună calitate.
<P>
Solicit Comisiei și statelor membre să aloce cu prioritate resurse financiare măsurilor care pot genera locuri de muncă precum dezvoltarea industrială pe teritoriul Uniunii Europene.
<SPEAKER ID="218" NAME="Anna Záborská" AFFILIATION="PPE">
(SK) Dle președinte, în noiembrie 2008, Adam Azab, un băiat de patru ani, cetățean al Republicii Slovace și al Uniunii Europene, a fost despărțit cu forța de mama sa, în Egipt. Atât tribunalele din Slovacia, cât și cele din Egipt au hotărât să încredințeze copilul în grija mamei. Tatăl copilului, de naționalitate egipteană, refuză să respecte această hotărâre. Poliția egipteană și Ministerul de Interne nu pot și nici nu vor să afle unde se află micul Adam. Mama lui, dna Katarína Azab, se află în Egipt de doi ani și jumătate, unde își caută fiul cu ajutorul ambasadei slovace. Revoltele din Egipt au obligat-o pe mamă să revină în Slovacia, însă fără fiul ei. Încă se teme pentru viața și sănătatea copilului ei. Solicit Comisiei și Parlamentului să intervină rapid și să apere drepturile fundamentale ale cetățenilor lor. Vă solicit ajutorul pentru a-l aduce înapoi pe Adam mamei sale.
<SPEAKER ID="219" NAME="Martin Ehrenhauser" AFFILIATION="NI">
(DE) Dle președinte, nu a trecut foarte mult timp de când raportoarea pentru acordul SWIFT s-a aflat aici și ne-a asigurat că datele europene interne de transfer nu vor intra în domeniul de acțiune a acordului. Totuși, așa cum am aflat între timp, acest lucru nu era adevărat. În realitate, doar datele privind tranzacțiile din SEPA sunt excluse din acord, în timp ce transferurile europene standard și chiar transferurile exprese făcute prin SWIFTNet FIN nu sunt excluse. Astfel, se dovedește că acordul SWIFT va conduce la o scurgere importantă de date și că unul dintre principalele argumente ale susținătorilor acordului SWIFT s-a prăbușit.
<P>
Și totuși, ce face acum Parlamentul European? Nimic. Absolut nimic! Nu există niciun protest, ci doar încercări de a ascunde această informație nouă. În parlamentul german lucrurile se întâmplă cu totul altfel. Deja a avut loc o dezbatere în parlamentul german, iar astăzi am primit un email de la Partidul Social-Democrat din Germania, în care se menționa foarte clar că Parlamentul European trebuie să fie activ în acest domeniu. Exact acest lucru vreau să îl solicit Parlamentului. Cred că este foarte important să oprim acest transfer în masă de date și să începem din nou negocierile.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) Dle președinte, într-o perioadă încărcată de tensiune socială, nu putem decât să salutăm călduros importantul acord privind dialogul social la care au ajuns guvernul, sindicatele și salariații din Spania.
<P>
Acest acord este un model pentru Europa, pentru că de mult timp nu s-a mai întâmplat un eveniment atât de important. Ar trebui să acordăm mare atenție ideilor lui Cándido Méndez, unul dintre principalii implicați în acordul spaniol, care a participat la întrunirea Consiliului Economic și Social desfășurată marți, 8 februarie, la Bruxelles.
<P>
La acea întrunire, dl Méndez a subliniat necesitatea de a extinde dialogul la nivel european și nevoia ca sindicatele să aibă inițiativă și un cuvânt de spus în această Europă a noastră.
<P>
Așa trebuie să fie lucrurile.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) Dle președinte, în legătură cu dezbaterea noastră recentă pe tema adopțiilor internaționale, doresc să atrag atenția asupra instituției familiei de plasament. Aceasta este o alternativă la îngrijirea de tip rezidențial a copiilor care așteaptă să fie adoptați sau care așteaptă rezolvarea problemelor din familiile lor biologice. Familiile de plasament reprezintă o formă eficientă și plăcută de îngrijire a copiilor, fiind totodată o ocazie specială pentru copiii inadaptabili din punct de vedere social, care au șanse mici să fie adoptați.
<P>
Ar trebui să încurajăm statele membre să modifice legislația în așa fel încât să îmbunătățească formele tradiționale de îngrijire în familii de plasament, precum și în familii de plasament unde există mulți copii sau asistenți maternali, dar și să se asigure că există o susținere financiară adecvată. Organizațiile de familii de plasament ar putea fi implicate în elaborarea de propuneri de măsuri legislative de care este nevoie în acest domeniu. În plus, părinții de plasament au nevoie de înființarea unor grupuri formate din părinți, asistenți maternali, tutori și lucrători sociali care să colaboreze eficient și ale căror obiective să fie acordarea de ajutor reciproc și susținerea părinților. La fel de importantă este și promovarea generală în societate a ideii de familie de plasament, pentru a exista mai multe astfel de familii, pentru ca ele să se bucure de respect și recunoaștere și pentru ca uriașa contribuție pe care o aduc îngrijirii copiilor să fie apreciată.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Dle președinte, situația minorităților naționale depinde în primul rând de cooperarea constructivă dintre reprezentanții politici ai societății majoritare și cei ai minorității. În ultimii 20 de ani, s-a demonstrat că acele comunități de minorități maghiare care trăiesc în afara Ungariei au avut succes atunci când disponibilitatea de colaborare a conducerii politice a minorității a întâlnit o atitudine constructivă a conducerii politice a societății majoritare, care a considerat minoritatea ca pe un partener, indiferent dacă aceasta era sau nu implicată în guvern. Nu există nicio alternativă la această cooperare. Sunt foarte mulțumit că actualul guvern slovac a lansat un drum care, într-o bună zi, ar putea duce la o reconciliere istorică ungaro-slovacă. Trebuie să punem capăt conflictelor izvorâte din încercarea naționalismului unei țări de a provoca naționalismul celeilalte țări. Sper că aceste forme de cooperare pro-minoritară vor ajunge să concureze între ele în cadrul relațiilor ungaro-slovace, în locul naționalismului. Am încredere că reconcilierea istorică ungaro-slovacă va genera rezultate importante, întrucât cele două țări nu au altă alternativă.
<SPEAKER ID="223" NAME="Georgios Toussas" AFFILIATION="GUE/NGL">
(EL) Dle președinte, răscoalele populare împotriva regimurilor barbare represive ale plutocrației din țările care fac parte din Uniunea pentru Mediterana a UE dovedesc puterea de neînvins a poporului și, în același timp, scot la iveală ipocrizia imperialiștilor.
<P>
Uniunea Europeană și Statele Unite ale Americii sunt revoltate în legătură cu răscoalele izbucnite pentru libertăți și democrație în Egipt și în alte țări. Ani la rând, SUA, NATO și UE au susținut și au făcut tot ce le-a stat în putință pentru a consolida aceste regimuri barbare și pentru a-și îmbunătăți relațiile comerciale, economice, politice și militare cu acestea, cu marile companii și cu purtătorii de cuvânt politici ai acestora, generând astfel sărăcie în masă, nenorociri, persecutare și valuri uriașe de migranți economici și refugiați, care trăiesc înghesuiți în tabere de concentrare în statele membre ale Uniunii Europene.
<P>
Mubarak deține și astăzi funcția de co-președinte al Uniunii pentru Mediterana. Declarațiile făcute de Uniunea Europeană și de Statele Unite ale Americii către popoarele răsculate din regiune au un singur obiectiv: acela de a dezorienta și de a distrage oamenii de la lupta lor. Poporul nu ar trebui să fie prins la mijloc în intervențiile realizate de Statele Unite și de aliații săi. Partidul Comunist Elen cere poporului să își exprime solidaritatea cu aceia care duc această luptă.
<SPEAKER ID="224" NAME="Antonello Antinoro" AFFILIATION="PPE">
(IT) Dle președinte, doamnelor și domnilor, intenționez ca, prin acest discurs, să dau glas îngrijorărilor a mii de familii de pescari din sudul Italiei, în special din regiunile Campania și Sicilia, care reprezintă jumătate din mica flotă de pescuit. Acești oameni suferă din cauza unei interdicții nedrepte și inutile impuse asupra pescuitului de plevușcă, o interdicție care nu se bazează pe nicio dovadă științifică și care nu are niciun sens din punct de vedere politic. Acționând în acest fel, Uniunea va ajunge să fie văzută ca dușmanul comunității noastre de pescari, a cărei activitate este importantă atât pentru produsul intern brut (PIB) național, cât și pentru cel european.
<P>
Acum două sau trei zile, le-am solicitat unor deputați europeni, dintre care unii se află aici în această seară, o întrunire cu dna comisar Damanaki. Deși ni s-a promis această întâlnire, nu am primit niciun răspuns de atunci, în ciuda faptului că însăși dna comisar s-a angajat să caute o soluție mai bună pentru întreaga situație, dând dovadă la momentul respectiv de un deosebit simț de răspundere.
<P>
Și, totuși, concluzionăm cu mâhnire că birocrația de la Bruxelles a triumfat în fața politicii. Prin urmare, consider oportun ca, grație Tratatului de la Lisabona, acest Parlament să impună o dată pentru totdeauna eliminarea anumitor tipuri de raționamente învechite și limitate.
<P>
De aceea, îi solicităm dnei comisar să se adreseze plenului pe această temă și să o discute în cadrul Parlamentului.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Dle președinte, deși Acordul de parteneriat în domeniul pescuitului dintre UE și Maroc a fost reînnoit pentru o perioadă de patru ani, protocolul care stabilește posibilitățile și limitele de pescuit expiră pe 28 februarie.
<P>
Există riscul ca activitățile flotei UE care practică în special pescuitul la scară mică să fie întrerupte, fapt ce va avea un impact serios asupra zonelor și orașelor europene care sunt grav afectate de criză. Există, de asemenea, riscul ca dezvoltarea pescuitului durabil în contextul protocolului și fluxul de investiții alocate populației din acest domeniu să fie și ele întrerupte.
<P>
Vineri, Comisia a solicitat Consiliului să autorizeze deschiderea negocierilor pentru reînnoirea protocolului, iar Consiliul pentru agricultură și pescuit se va întruni luni.
<P>
Trebuie să acționăm rapid. Prin urmare, solicit Comisiei să acorde Comisiei un mandat la această întrunire și solicit Comisiei să inițieze discuții săptămâna viitoare, pentru a asigura un protocol nou, cu toate garanțiile necesare, și pentru a obține o extindere temporară a activității, pentru a garanta că aceasta va continua pentru o perioadă suficientă de unul sau doi ani, pentru ca în final să se ajungă la un acord final complet satisfăcător.
<SPEAKER ID="226" NAME="Jarosław Kalinowski" AFFILIATION="PPE">
(PL) Dle președinte, în jur de un miliard de persoane din lume suferă de subnutriție sau de foamete. În 2008, prețurile la alimente au crescut dramatic, fapt ce a cauzat revolte legate de alimente în aproximativ 30 de țări din lume. În prezent, prețurile la alimente se apropie de nivelul din 2008. Criza economică generală a contribuit și ea la această situație, ceea ce înseamnă că este cu atât mai necesar să depunem eforturi active pentru a găsi metode corecte de distribuire a produselor alimentare la nivel mondial. Din păcate, în Uniunea Europeană s-a uitat că politica agricolă comună este în principal o politică menită să garanteze furnizarea de alimente de calitate la prețuri convenabile pentru toți consumatorii europeni. Nu trebuie să permitem eliminarea și a altor instrumente care reglementează piața și mențin rezervele la niveluri corespunzătoare, iar acest lucru este valabil și pentru rezervele de cereale. De asemenea, este esențial să eliminăm speculațiile de pe această piață - este condamnabil și imoral faptul că grupări capitaliste care vânează profituri mai mari distorsionează regulile pieței libere și condamnă milioane de oameni din întreaga lume să sufere de foame.
<SPEAKER ID="227" NAME="Ivailo Kalfin" AFFILIATION="S&amp;D">
(BG) Dle președinte, rezultatele unui studiu reprezentativ arată că doar 4 % dintre studenții bulgari participă la programe de schimb de experiență cum este Erasmus. Principalul motiv pentru această cifră scăzută are de-a face cu existența unor constrângeri financiare.
<P>
Singura modalitate prin care putem atinge ținta de mobilitate studențească de 20 % până în 2020 este revizuirea mecanismelor de finanțare. Pentru aceasta, pot fi concepute două tipuri de măsuri. Primul îl reprezintă creditele pentru mobilitate studențească. Un studiu efectuat de Colegiul Economic din Londra propune crearea unui instrument european pentru creditarea schimburilor studențești de experiență, instrument care ar genera un mai mare interes al studenților.
<P>
Al doilea tip de măsură se referă la creșterea valorii burselor acordate pentru schimburile studențești. Bursele reduc inegalitățile sociale și sunt cea mai eficace investiție pentru creșterea standardelor de educație și competitivitate ale economiei europene. Trebuie alocate mai multe resurse atât din bugetul european, cât și din bugetele naționale, pentru ca studenții să își poată permite să participe la programe europene de mobilitate.
<SPEAKER ID="228" NAME="George Sabin Cutaș" AFFILIATION="S&amp;D">
Salut mișcările civice ale tunisienilor și egiptenilor ce au reușit să răstoarne două regimuri dictatoriale consolidate de-a lungul câtorva decenii. Preocupării pentru viitorul spațiului arab, de a cărui stabilitate depinde echilibrul global, trebuie să-i adăugăm o grijă mai intensă pentru starea cetățenilor, atât europeni, cât și din afara Uniunii Europene.
<P>
De la debutul crizei economice au fost prioritare salvarea sistemului financiar-bancar și asigurarea echilibrului bugetar al statului. Iată însă că povara recesiunii provoacă efecte imprevizibile cu impact geopolitic major. În Tunisia și Egipt creșterea prețurilor alimentelor și a șomajului a adâncit exasperarea provocată de regimurile dictatoriale. Lipsa de perspectivă și prezentul tot mai apăsător influențează și starea de spirit a cetățenilor din unele state membre, în special din estul și sudul Uniunii Europene. Cred că este momentul să se acorde mai multă atenție nivelului de trai al oamenilor, altfel riscăm să asistăm la manifestări neașteptate de nemulțumire a unei populații căreia i se cer permanent sacrificii.
<SPEAKER ID="229" NAME="Mario Pirillo" AFFILIATION="S&amp;D">
(IT) Dle președinte, doamnelor și domnilor, doresc să prezint situația gravă în care se găsesc comunitățile de pescari din Italia pentru că nu li se permite să pescuiască plevușcă. Interdicția provoacă pierderi imediate pentru mii de familii care își câștigă existența din această activitate.
<P>
Singura perioadă în care se poate prinde această specie de pești, perioadă care se întinde de la începutul lunii ianuarie și până pe 31 martie, este limitată de atitudinea "pasivă” a dnei comisar Damanaki și a colaboratorilor dumneaei.
<P>
Pe 1 februarie, împreună cu o delegație formată din alți patru deputați europeni, printre care și dl Antinoro, care este prezent în plen, i-am solicitat personal dnei comisar să acționeze urgent, iar dumneaei a promis că ne va da un răspuns în câteva zile. Cu toate acestea, nici astăzi nu am primit niciun răspuns, fapt ce demonstrează incapacitatea dnei comisar de a reacționa în fața unei situații care ar fi meritat acțiune imediată.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Dle președinte, doresc să îmi exprim îngrijorarea față de adoptarea în Consiliul European a acordului privind un model nou de guvernare economică. În primul rând, acest model este gândit doar pentru statele membre care fac parte din zona euro. Alte state membre au doar dreptul de a contribui la coordonarea acestui model. Acest fapt generează întrebarea de ce doar statele membre din zona euro merită măsuri speciale de salvare economică, în condițiile în care și statele membre din afara zonei euro se confruntă cu dificultăți economice și financiare uriașe și ar putea avea și ele nevoie de asistență pe viitor.
<P>
Cred că, în acest caz, s-a creat un precedent negativ în Uniunea Europeană, fapt din cauza căruia există riscul să apară o așa numită Europă cu două viteze. Acest lucru ar putea genera niveluri variate de creștere și dezvoltare în Europa, ar putea atenua ideea unei Uniuni Europene unice și i-ar dezamăgi pe cetățenii noștri.
<SPEAKER ID="231" NAME="Brian Crowley" AFFILIATION="ALDE">
Dle președinte, deși nu am solicitat timp pentru a lua cuvântul, vă mulțumesc totuși pentru că mi-ați permis să îmi exprim compasiunea față de familiile persoanelor care și-au pierdut viața într-un tragic accident aviatic petrecut în orașul meu natal, Cork, din Irlanda, joia trecută, pe 10 februarie.
<P>
Dacă echipajele de pompieri de la aeroportul Cork nu ar fi acționat prompt și nu ar fi stins rapid incendiul izbucnit în avion, alți șase oameni și-ar fi pierdut și ei viața. Două persoane au reușit să se salveze din accident, în ciuda faptului că avionul s-a răsturnat de două ori pe pistă.
<P>
Întrucât și noi călătorim în mod regulat cu avionul, este important ca noi, deputații în Parlamentul European, să recunoaștem faptul că echipajele de pompieri din cadrul tuturor aeroporturilor din Uniune trebuie să fie menținute la cel mai înalt nivel de pregătire posibil, pentru a putea reacționa în cazul tragediilor de acest fel.
<SPEAKER ID="232" NAME="Președinte">
Acest punct a fost închis.
