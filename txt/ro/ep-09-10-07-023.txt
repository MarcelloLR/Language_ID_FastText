<CHAPTER ID="023">
Raport privind aplicarea Regulamentului (CE) nr. 2157/2001 al Consiliului din 8 octombrie 2001 privind statutul societăţii europene (SE) (dezbatere)
<SPEAKER ID="270" NAME="Preşedintele">
Următorul punct pe ordinea de zi este dezbaterea întrebării orale adresate Comisiei de Klaus-Heiner Lehne, în numele Comisiei pentru afaceri juridice, privind raportul referitor la punerea în aplicare a Regulamentului (CE) nr. 2157/2001 al Consiliului din 8 octombrie 2001 privind statutul societăţii europene (SE) - B7 - 0211/2009)
<SPEAKER ID="271" NAME="Klaus-Heiner Lehne" LANGUAGE="DE">
Dnă preşedintă, doamnelor şi domnilor, în 2001, Consiliul European a ajuns la decizia privind statutul societăţii europene. Din diverse motive, acest statut nu a intrat în vigoare în această formă până la data de 8 octombrie 2004. După cum este obiceiul cu legislaţia Uniunii Europene, Comisia a fost solicitată, după o anumită perioadă de timp, să depună un raport privind aplicarea şi punerea în aplicare a statutului pentru a trage concluziile referitoare la nevoia unor eventuale modificări aduse acestui act juridic.
<P>
Data menţionată, 8 octombrie 2004, a fost aproximativ acum cinci ani. Termenul a fost de cinci ani, dar nu există un raport din partea Comisiei Europene. Deoarece toţi respectăm legea, iar Comisiei, în calitate de gardian al tratatelor, i se solicită în mod special să procedeze la fel, acest fapt i-a oferit Comisiei pentru afaceri juridice motivul de a întreba de ce acest raport nu este disponibil şi de ce nici măcar nu a fost realizat. Dorim pur şi simplu să-i oferim Comisiei ocazia de a se justifica în faţa noastră. În orice caz, acest lucru va clarifica faptul că Parlamentul şi în special Comisia pentru afaceri juridice îşi îndeplineşte obligaţia de a monitoriza Comisia.
<P>
Nu îmi voi utiliza cele cinci minute de adresare, dar aş fi încântat dacă Comisia ne-ar furniza acum un răspuns în temeiul acestei scurte întrebări orale pe care am adresat-o.
<SPEAKER ID="272" NAME="Antonio Tajani" LANGUAGE="IT">
Dnă preşedintă, doamnelor şi domnilor, în primul rând, în numele comisarului McCreevy, pe care-l înlocuiesc în această seară în Parlament, aş dori să-i adresez mulţumiri Comisiei pentru afaceri juridice şi preşedintelui acesteia, dl Lehne, pentru ridicarea acestor probleme. Personal - deoarece am fost membru al acestui Parlament timp de aproape 15 ani - sunt încântat că Parlamentul îşi exercită funcţia de control, un stimulent adecvat pentru a încuraja Comisia să lucreze mai eficient.
<P>
În ceea ce priveşte primele două probleme care au fost ridicate, sunt încântat să vă informez că pregătirea raportului solicitat este deja într-un stadiu avansat. Comisia a solicitat un studiu extern, care ar trebui să fie gata până la sfârşitul acestui an şi care va reprezenta o bază solidă de fapte în vederea elaborării raportului. Comisia va analiza acest studiu în profunzime şi va asculta cu atenţie opiniile părţilor interesate. Prin urmare, raportul va putea fi publicat în cea de-a doua jumătate a anului următor şi va fi prezentat Parlamentului şi Consiliului European.
<P>
Evident, programul şi conţinutul exact se vor decide până la următoarea Comisie. Raportul va conţine o analiză a celor patru alternative de amendamente prevăzută în mod specific de articolul 69 din Regulamentul de procedură şi, în această etapă, Comisia nu a adoptat încă o poziţie fie privind aceasta, sau oricare alte posibile schimbări ale statutului. Trebuie să aşteptăm rezultatele studiului extern şi al consultărilor ulterioare şi să monitorizăm îndeaproape fiecare factor şi, dacă este necesar, rezultatele oricăror negocieri privind statutul societăţii europene.
<P>
În ceea ce priveşte cea de-a treia întrebare, programul şi conţinutul oricăror măsuri suplimentare care urmează a fi adoptate în viitor, având în vedere rezultatele analizei efectuate, trebuie decise de noua Comisie, despre care sunt convins că va fi foarte atentă şi interesată să asculte punctul de vedere al Parlamentului înainte de a adopta orice măsuri noi suplimentare.
<SPEAKER ID="273" NAME="George Sabin Cutaş">
în numele grupului S-D. - Ideea unei societăţi europene datează încă din anii '50 şi a fost reluată după intrarea în vigoare a Tratatului de la Roma, în cadrul obiectivului de piaţă comună.
<P>
Actualul statut al companiei europene are valoare simbolică, a unei întreprinderi europene şi beneficiază de o anumită libertate de stabilire şi de mobilitate. Numeroase companii folosesc statutul companiei europene pentru a-şi arăta caracterul unic european, aceasta reprezentând totodată şi un instrument esenţial pentru companiile care caută să-şi dezvolte strategiile de fuziune transfrontalieră.
<P>
Astfel, unul din principalele avantaje ale unei societăţi europene este acela că sediul social al acesteia poate fi transferat din statul membru în care a fost înmatriculat într-un alt stat membru, fără ca desfiinţarea societăţii sau crearea unei noi persoane juridice să fie necesară. Cu toate acestea, societatea europeană este departe de obiectivele iniţiale ale unui statut autonom dirijat de o legislaţie unică. Funcţionarea practică este, prin urmare, deficientă. Legislaţia nu este uniformă şi depinde de particularităţile legislaţiilor naţionale, iar mobilitatea societăţii europene este restricţionată de prevederile care interzic stabilirea sediului social sau sediului central în state membre diferite.
<P>
Astfel, una din libertăţile fundamentale comunitare este restricţionată, şi anume, cea privind libertatea de mişcare a companiilor. Raportul Comisiei Europene privind aplicarea regulamentului, pe care l-a menţionat dl comisar, cred că va trebui să includă un studiu cu privire la posibilitatea amplasării administraţiei centrale şi a sediului social al unei societăţi europene în state membre diferite şi va trebui să ia în considerare o revizuire a regulamentului, pentru a merge mai departe în sensul creării unui statut autonom pentru acest tip de companie. <BRK>
<SPEAKER ID="274" NAME="Antonio Tajani" LANGUAGE="IT">
Dnă preşedintă, am ascultat cu atenţie discursurile dlui Lehne şi al altor deputaţi care au luat parte la discuţie. Este adevărat că Regulamentul privind statutul societăţii europene este completat de o directivă privind implicarea angajaţilor şi că termenul pentru transpunerea acestuia a expirat la 8 octombrie 2004, dată la care a intrat în vigoare Regulamentul privind statutul societăţii europene.
<P>
Cu toate acestea, doar opt state membre au adoptat măsurile necesare până la termenul solicitat, iar transpunerea directivei privind implicarea angajaţilor a fost încheiată în toate statele membre abia la începutul anului 2006. Prin urmare, suntem obligaţi să amânăm raportul pentru a ne asigura că Regulamentul privind statutul societăţii europene a intrat de fapt în vigoare în toate statele membre de destul de mult timp pentru a face posibilă elaborarea unui raport orientativ privind punerea sa în aplicare.
<P>
Acestea sunt motivele întârzierii. Din punctul meu de vedere, pot doar să fiu de acord cu dl Lehne şi sper că putem recupera timpul pierdut şi furniza răspunsuri de ordin practic Uniunii Europene privind subiectul statutului societăţii europene din a doua jumătate a anului viitor, prin linii directoare specifice care pot satisface cu adevărat cererile venite nu doar din partea Parlamentului, dar şi din partea sectorului economic şi al ocupării forţei de muncă din întreaga UE.
<SPEAKER ID="275" NAME="Preşedintele">
Dezbaterea este închisă.
<P>
Declaraţii scrise (articolul 149 din Regulamentul de procedură)
<SPEAKER ID="276" NAME="Lidia Joanna Geringer de Oedenberg  " LANGUAGE="PL">
Funcţionarea eficientă a pieţei interne depinde nu doar de eliminarea barierelor comerciale între state, dar şi de reorganizarea structurii producţiei la nivel comunitar. În acest scop, în 1970, Comisia Europeană a prezentat o propunere de creare a unui cadru juridic pentru o societate europeană. În 2001, s-a adoptat Regulamentul Consiliului nr. 2157/2001 privind statutul unei societăţi europene. Ideea nu a produs rezultatele aşteptate şi, până acum, nu mai mult de 100 de societăţi s-au transformat într-o Societas Europaea. Ideea a evoluat, cu toate acestea, spre includerea întreprinderilor mici şi mijlocii în cadrul societăţii europene, roade care au luat forma propunerii Comisiei din martie 2008 de un regulament al Consiliului privind statutul societăţii europene private. Având în vedere experienţa negativă cu Societas Europaea, este foarte important ca aplicarea Regulamentului nr. 2157/2001 să fie supravegheată în permanenţă de către Comisie Din acest motiv regulamentul în sine prevede ca, cel puţin cinci ani după intrarea sa în vigoare, Comisia să prezinte un raport privind aplicarea sa. Regulamentul a intrat în vigoare în 2004. Prin urmare, aş dori să întreb când va prezenta Comisia raportul corespunzător şi ce măsuri va lua în temeiul analizei efectuate?
