<CHAPTER ID="021">
Catastrofă naturală majoră în regiunea autonomă Madeira (dezbatere) 
<SPEAKER ID="277" NAME="Preşedintele">
Următorul punct este declaraţia Comisiei cu privire la catastrofa naturală majoră din regiunea autonomă Madeira.
<SPEAKER ID="278" NAME="Günther Oettinger" LANGUAGE="DE">
Domnule preşedinte, onoraţi membri, Comisia este îngrijorată şi întristată de evenimentele îngrozitoare din Madeira, în special de numărul ridicat de victime. Aş dori să îmi exprim compasiunea faţă de toţi locuitorii din Madeira afectaţi de dezastru. Comisia transmite condoleanţele sale în special familiilor victimelor.
<P>
Ieri, colegul meu, Johannes Hahn, în calitate de membru responsabil al Comisiei, a avut ocazia de a vorbi cu dl Jardim, preşedintele regiunii autonome Madeira, care a afirmat că situaţia continuă să fie gravă. Totuşi, serviciile de urgenţă regionale şi naţionale au situaţia sub control. în prezent, nu necesită sprijin din partea mecanismului de protecţie civilă europeană.
<P>
Acestea fiind spuse, pagubele sunt atât de mari încât Madeira speră să obţină ajutor financiar de la Fondul de solidaritate al UE. În prezent, Comisia analizează toate mijloacele posibile de acordare de ajutor financiar UE pentru Madeira. În 2003, după îngrozitorul incendiu, am putut să acordăm Portugaliei ajutor de solidaritate în valoare de peste 48 de milioane de euro. Fondul de Solidaritate a fost creat în 2002 pentru a putea să acordăm ajutor financiar la nivelul UE pentru statele membre afectate de catastrofe naturale grave.
<P>
Totuşi, mobilizarea Fondului de Solidaritate este supusă îndeplinirii anumitor criterii. Cea mai importantă cerinţă prealabilă este depunerea unei cereri de finanţare de către guvernul portughez. Permiteţi-mi să vă reamintesc faptul că Regulamentul de instituire a Fondului de Solidaritate permite, în mod normal, mobilizarea fondului numai pentru catastrofele de mare amploare, pentru care costurile aferente pagubelor depăşesc un prag de 0,6 % din venitul naţional brut al statului afectat. Pentru Portugalia, în prezent, acest lucru înseamnă că valoarea costurilor aferente pagubelor trebuie să depăşească 958 de milioane de euro. Totuşi, în condiţii excepţionale şi cu respectarea unor criterii specifice, ajutorul poate fi acordat şi pentru catastrofe mai reduse, "regionale”, în special dacă este afectată o regiune ultraperiferică, aşa cum este Madeira. Deoarece Comisia nu deţine, încă, informaţii suficiente despre amploarea pagubelor, este încă, prematur, să spunem dacă aceste condiţii vor fi îndeplinite.
<P>
Autorităţile din Portugalia ar trebui, acum, să desfăşoare o evaluare rapidă şi amănunţită a pagubelor şi să prezinte Comisiei o cerere în termen de zece săptămâni. Colegul meu, dl Hahn, se va întâlni vineri cu dl Pereira, ministrul de interne portughez, pentru a discuta măsurile care urmează a fi întreprinse. La 6 şi 7 martie, dl Hahn va vizita Madeira pentru a analiza direct pagubele. Direcţia Generală Politica Regională a Comisiei Europene va rămâne la dispoziţie pentru a susţine acţiunile necesare pentru a ajuta autorităţile din Portugalia să pregătească cererea.
<P>
Aş dori să vă reamintesc faptul că ajutorul financiar de la Fondul nostru de Solidaritate nu este plătit imediat. Fondul este un instrument de ajutor pentru ca statele membre să facă faţă consecinţelor financiare ale catastrofelor; nu este un instrument urgent. Resursele Fondului de Solidaritate sunt asigurate cu ajutorul unei contribuţii complementare din partea statelor membre, suplimentară bugetului normal. Prin urmare, este supusă aprobării Parlamentului European, cu alte cuvinte, aprobării dvs., şi aprobării Consiliului, prin intermediul unui amendament. De la data cererii şi până când ajutorul este plătit, întregul proces va dura câteva luni. Cu toate acestea, noi, Comisia, vom depune toate eforturile pentru a reduce cât mai mult procesul.
<P>
Fondurile structurale nu sunt disponibile pentru măsuri de urgenţă imediate. Ar putea acorda ajutor în legătură cu reconstrucţia pe termen lung. Comisia va discuta cu autorităţile administrative din Portugalia opţiunile şi eventualele amendamente rezonabile şi necesare pe termen scurt privind programul.
<P>
Aş dori să vă asigur că Comisia va face tot ce îi stă în putere pentru a ajuta oamenii şi autorităţile din Madeira să facă faţă acestei catastrofe naturale îngrozitoare.
<SPEAKER ID="279" NAME="Nuno Teixeira">
în numele Grupului PPE. - (PT) Iau cuvântul astăzi, în această Cameră, cu vocea împovărată de neputinţa unei persoane care a trăit personal şi a fost martorul tragediei care a lovit Madeira sâmbăta trecută. Evident, mă alătur sentimentului de durere şi mâhnire care s-a abătut asupra familiilor celor 42 de victime despre care ştim acum că au decedat, cărora le prezint condoleanţe pentru pierderea suferită.
<P>
Adevărata amploare a acestei catastrofe nu a fost încă calculată, având în vedere că echipele de căutare şi de salvare, care lucrează fără întrerupere de sâmbătă, făcând eforturi supraomeneşti pe care le salut, ajung de-abia acum la populaţiile cele mai izolate. Există temeri că numărul victimelor ar putea creşte.
<P>
Scena este una a distrugerii masive, implicând pagube materiale semnificative provocate căilor de acces, drumurile şi podurile fiind distruse în totalitate, precum şi serviciilor esenţiale cum sunt alimentarea cu apă şi electricitate. Există peste 600 de persoane strămutate, care şi-au pierdut casele şi bunurile personale. Efectul economic şi social al acestei catastrofe împiedică oamenii să revină la o viaţă normală. Totuşi, acum trebuie să privim înainte. De asemenea, trebuie să transmitem persoanelor afectate un mesaj de solidaritate, de speranţă şi de încredere. Trebuie acordat ajutor, iar Uniunea Europeană şi Parlamentul, în special, deţin un rol în aceasta, deoarece sunt esenţiale în procesul de mobilizare a Fondului de solidaritate. De fiecare dată când suntem solicitaţi să intervenim, trebuie să facem rapid acest lucru, pentru că nu putem să le cerem persoanelor afectate să aştepte, în special atunci când au cel mai mult nevoie de noi.
<P>
Fac apel la Comisie şi la preşedintele acesteia, dl Barroso şi, în special, la Johannes Hahn, comisarul pentru politica regională. Salut planul domniei sale de a vizita în scurt timp Madeira şi îi solicit să primească acest mesaj de speranţă, de ajutor şi de sprijin al reconstrucţiei, deoarece acum este momentul să reconstruim ceea ce, din păcate, natura ne-a răpit încă o dată. Am încredere deplină că vom obţine acest lucru, deoarece, aşa cum am fost învăţat de imnul Madeirei, "oamenii din Madeira sunt umili, stoici şi curajoşi. Sunt oameni care au arat pământul printre roci; sunt eroi ai muncii în sălbăticia munţilor. Pentru Madeira, îşi vor onora istoria şi, prin munca lor, se vor strădui şi vor obţine fericirea şi gloria.”
<SPEAKER ID="280" NAME="Edite Estrela">
în numele Grupului S&D. - (PT) În numele Grupului Alianţei Progresiste a Socialiştilor şi Democraţilor din Parlamentul European, doresc să prezint condoleanţele noastre familiilor victimelor şi să exprim solidaritatea noastră faţă de persoanele afectate de tragedia care a lovit regiunea autonomă Madeira, din Portugalia, la data de 20 a acestei luni. Ploile torenţiale, vânturile puternice şi marea agitată au făcut centrul oraşului turistic Funchal de nerecunoscut şi au lăsat în urmă pustiu şi moarte. A fost avariată puternic şi infrastructura publică şi privată, ca şi mediul natural şi patrimoniul cultural. Domnule comisar, estimările iniţiale sugerează că valoarea pagubelor va depăşi 1 miliard de euro şi, prin urmare, acest lucru corespunde criteriilor Fondului de Solidaritate. Din păcate, există şi zeci de morţi care trebuie plânşi, un număr considerabil de răniţi şi de persoane dispărute şi sute de persoane fără adăpost. Imaginile distrugerii şi suferinţei au fost difuzate în toată lumea şi nimeni nu a rămas indiferent. Din toate colţurile lumii au sosit manifestări de solidaritate.
<P>
Uniunea Europeană şi Comisia Europeană trebuie, de asemenea, să-şi demonstreze solidaritatea activă faţă de această regiune insulară ultraperiferică mobilizând urgent Fondul de Solidaritate pentru a reduce efectele sociale şi economice majore şi pentru a ajuta la reinstaurarea normalităţii în zona afectată.
<P>
Domnule comisar, închei adresându-vă următoarea întrebare: acest Parlament a aprobat deja modificări privind Fondul de Solidaritate. Nu sunt aceste modificări în vigoare? De ce nu se aplică?
<SPEAKER ID="281" NAME="Marisa Matias">
în numele Grupului GUE/NGL. - (PT) Am început şedinţa plenară de astăzi cu un minut de reculegere. Acest minut de reculegere a avut două semnificaţii: în primul rând, solidaritate faţă de victimele catastrofei care a lovit Madeira şi faţă de familiile acestora şi, în al doilea rând, un tribut adus tuturor lucrătorilor care acordă în mod neobosit asistenţă acestor victime.
<P>
Totuşi, un minut de reculegere ar trebui să ne facă să ne gândim şi, de asemenea, să ne determine să ne gândim la lucrurile care depăşesc îngrijorările noastre de aici. Ce s-a întâmplat în Madeira este un fenomen care va avea loc din ce în ce mai des. Schimbările climatice stau la baza apariţiei repetate a unor evenimentele extreme şi trebuie să găsim căi pentru a riposta la acestea. Nu putem evita catastrofele naturale, însă, în acelaşi timp, nu trebuie să le permitem pur şi simplu să producă mereu efecte atât de tragice asupra vieţilor oamenilor. De aceea, trebuie să ne luptăm pentru politici de planificare şi dezvoltare care au în vedere binele public. Totuşi, domnule preşedinte, aş dori să închei cu un lucru care este mult mai important şi care ne-a adus pe toţi aici: Comisia Europeană, Parlamentul European şi instituţiile europene trebuie să deţină capacitatea de a oferi o reacţie rapidă la situaţiile de urgenţă. În acest sens, sunt necesare resurse financiare şi acţiune rapidă.
<SPEAKER ID="282" NAME="Nuno Melo" AFFILIATION="PPE">
(PT) Tragedia din Madeira a răpit multe vieţi, a distrus proprietăţi şi a distrus aspectul unei insule portugheze care era mândră de frumuseţea sa şi pe care atât de mulţi vizitatori din întreaga lume au avut posibilitatea să o vadă. Presupun că nimeni, nici chiar din Portugalia - de fapt, cu atât mai puţin din Portugalia - n-ar fi putut să fie pregătit pentru grozăvia imaginilor care erau difuzate în casele noastre în reportaje de ştiri succesive, despre oameni luaţi de ape, caselor care se prăbuşeau, podurilor care cădeau şi un întreg peisaj modificat prin forţa naturii.
<P>
După cum se poate observa din declaraţiile făcute aici, în ciuda tuturor lucrurilor, aceasta nu este o simplă tragedie care a avut loc în regiunea Portugaliei. Este o tragedie care a lovit violent o parte a Uniunii Europene care, din solidaritate, ar trebui să ofere fără rezerve ajutor. Aceasta ar trebui să ajute fără rezerve familiile victimelor care au decedat şi oamenii care, pe neaşteptate, au rămas fără nimic, şi ar trebui să ajute la reconstrucţia mediului construit, restituind insulei Madeira ceea ce i-a deposedat natura. Domnule preşedinte, un lucru este sigur: a fost menţionat aici mesajul imnului Madeirei, însă am tras concluzii şi din imnul Portugaliei, care proclamă "eroi ai mării, popor nobil, naţiune vitează”. Aceştia sunt oameni curajoşi care, aşa cum au demonstrat cu alte ocazii în istoria lor, au ştiut întotdeauna cum să îndrepte situaţia în favoarea lor în momente dificile şi cum să depăşească astfel de evenimente nefaste.
<P>
Se va întâmpla încă o dată şi, de această dată, fără îndoială, prin solidaritatea şi cu ajutorul întregii Uniuni Europene.
<SPEAKER ID="283" NAME="Constanze Angela Krehl" AFFILIATION="S&amp;D">
(DE) Domnule preşedinte, cu siguranţă, acesta nu este un motiv de dezbatere plăcut. Madeira a fost lovită de o catastrofă extraordinară şi ne exprimăm condoleanţele faţă de familiile afectate. Uniunea Europeană trebuie să acorde asistenţă în această situaţie. Aici este necesară solidaritatea întregii Uniuni Europene şi nu pot decât să reiterez ceea ce s-a afirmat deja. Îndemn Comisia să mobilizeze cât mai repede Fondul de Solidaritate pentru a putea fi acordat ajutor. Aş dori să solicit Comisiei să asigure faptul că reforma Fondului de Solidaritate, pe care Parlamentul a adoptat-o în urmă cu doi ani, este, în cele din urmă, pusă în aplicare, deoarece acest lucru ar permite acordarea asistenţei pentru regiunile afectate mult mai rapid.
<P>
De asemenea, trebuie să privim spre viitor. În ultimii ani, Madeira a beneficiat de numeroase resurse provenind din fonduri structurale şi va continua să beneficieze şi în cursul următorilor doi ani. Aceste resurse trebuie utilizate pentru a lua măsuri de prevenire astfel încât să poată reduce consecinţele îngrozitoare ale catastrofelor naturale şi, prin urmare, şi suferinţa. Uniunea Europeană trebuie să pună în aplicare acest lucru în regiuni şi, prin urmare, şi în Madeira.
<SPEAKER ID="284" NAME="João Ferreira" AFFILIATION="GUE/NGL">
(PT) Catastrofa din insula Madeira necesită măsuri de urgenţă şi înseamnă acordarea unui ajutor financiar extraordinar acestei regiuni autonome. Acest ajutor ar trebui să fie direcţionat către reconstrucţia infrastructurii şi a facilităţilor publice care au fost distruse sau deteriorate şi, de asemenea, ar trebui să fie puse la dispoziţia persoanelor afectate de diferitele aspecte ale tragediei, indiferent dacă sunt de ordin economic, social sau familial.
<P>
Tragediile nu sunt corecte; aproape întotdeauna, cei care au cel mai puţin sunt cei care pierd cel mai mult. Prin urmare, este important să-i identificăm şi să îi despăgubim, în măsura în care este posibil, pe toţi cei care şi-au pierdut membri ai familiei, casele şi mijloacele de existenţă. Evenimentele care au avut loc în Madeira ne-au demonstrat, în mod semnificativ, importanţa consolidării cooperării şi solidarităţii în Uniunea Europeană şi în domeniul prevenirii catastrofelor. În acest moment, este important să creăm un cadru financiar de prevenire care consolidează şi utilizează mecanisme cum sunt politica de coeziune, politica de dezvoltare rurală şi politica regională, între altele, pentru a ajuta statele membre în punerea în aplicare a unor măsuri de protecţie a oamenilor, a mediului şi a economiei.
<SPEAKER ID="285" NAME="Danuta Maria Hübner" AFFILIATION="PPE">
Domnule preşedinte, aş dori să împărtăşesc durerea resimţită de membrii Comisiei pentru dezvoltare regională pentru pierderile de vieţi omeneşti îngrozitoare din Madeira şi să exprim intenţia noastră de a întreprinde tot ce ne stă în putinţă pentru a ajuta Madeira în aceste momente dificile. Bineînţeles, autorităţile naţionale şi regionale întreprind deja tot ceea ce le stă în putinţă pentru a reduce dificultăţile întâmpinate de oameni şi, în special, de cei care au rămas fără adăpost, iar noi aşteptăm, de urgenţă, solicitarea acestora pentru ajutor european prin intermediul Fondului de Solidaritate al Uniunii Europene. Sunt sigură că aceasta va fi abordată cu maximă promptitudine de toate părţile competente.
<P>
Solicităm Comisiei Europene să îşi mobilizeze toate resursele şi să revizuiască împreună cu autorităţile portugheze felul în care pot fi ajustate programele europene permanente pentru a ajuta regiunea. Permiteţi-mi să subliniez că actualul Fond de Solidaritate prezintă, în continuare, limitări binecunoscute. În aprilie 2006, Comisia a adoptat o propunere de revizuire a regulamentului, care a fost apoi adoptată de Parlament în prima lectură în mai 2006. Deşi utilitatea unui Fond de Solidaritate mai flexibil este incontestabilă, deşi există necesitatea de a extinde domeniul său de aplicare astfel încât să acopere catastrofele neprevăzute provocate de om şi acţiunile criminale, precum şi pe cele naturale, Consiliul nu a putut să ajungă, din mai 2006, la o poziţie comună privind revizuirea fondului.
<P>
În contextul evenimentelor îngrozitoare de la Madeira, observăm, mai clar ca niciodată, că avem nevoie de un Fond de Solidaritate care să poată răspunde în mod eficient provocărilor şi să permită Uniunii să ofere ajutor prompt şi eficient atunci când statele membre sunt victime ale unei catastrofe. Prin urmare, aş invita Preşedinţia spaniolă să relanseze procesul de modificare a Fondului de Solidaritate, în acest mod făcând dovada faptului că spiritul solidarităţii europene adevărate rămâne în centrul acestui proiect european.
<SPEAKER ID="286" NAME="Paul Rübig" AFFILIATION="PPE">
(DE) Domnule preşedinte, doamnelor şi domnilor, catastrofele sunt, bineînţeles, şi o consecinţă a încălzirii globale. Trebuie să depunem toate eforturile pentru a aborda aceste evoluţii, cu care ne confruntăm tot mai frecvent. Prin urmare, ne întrebăm dacă ajutorul nu ar trebui acordat din Fondul de ajustare la globalizare, în special lucrătorilor din Madeira, deoarece, bineînţeles, au fost distruse probabil numeroase locuri de muncă, şi dacă nu am putea să sprijinim întreprinderile mici şi mijlocii în lucrările de reconstrucţie. Am putea acorda o sumă considerabilă pentru a ajuta artizanii şi sectorul serviciilor, în special.
<P>
Prin urmare, solicit Comisiei să analizeze dacă nu ar putea fi puse la dispoziţie imediat resurse din Fondul de ajustare la globalizare.
<SPEAKER ID="287" NAME="Antigoni Papadopoulou" AFFILIATION="S&amp;D">
(EL) Domnule preşedinte, îmi exprim şi eu regretul profund pentru catastrofa biblică ce a lovit Madeira şi sprijinul meu deplin pentru guvernul portughez. Sper că rezultatul tragic în ceea ce priveşte pierderea de vieţi omeneşti şi numărul de persoane dispărute nu se va agrava.
<P>
Planeta ne transmite un semnal de alarmă. Împreună cu nivelul violent de utilizare a pământului şi cu dezvoltarea industrială, schimbările climatice demonstrează cât de vulnerabil este mediul. Inundaţiile catastrofice din trecut din Germania şi din ţările Europei centrale şi de est şi incendiile din Grecia au lăsat răni încă nevindecate. Cu siguranţă, catastrofele nu cunosc graniţele statelor.
<P>
Prin urmare, invit Comisia Europeană să răspundă pozitiv la apelurile Parlamentului European privind acţiuni mai energice la nivel comunitar în ceea ce priveşte prevenirea catastrofelor naturale şi a celor provocate de om, precum şi a efectelor acestora.
<P>
De asemenea, solicit sprijin imediat pentru victimele din Madeira. Este foarte important să avem o politică comunitară eficientă şi finanţare de urgenţă specială, precum şi un pachet de măsuri pentru remedierea imediată a pagubelor, fără procese birocratice.
<P>
Transmit condoleanţe rudelor victimelor.
<SPEAKER ID="288" NAME="Ilda Figueiredo" AFFILIATION="GUE/NGL">
(PT) Familiile afectate de tragedia cu care se confruntă Madeira merită compasiunea noastră profundă şi solidaritatea noastră deplină, prezentându-ne omagiile pentru numărul de persoane decedate şi rănite şi pentru sutele de persoane strămutate. Mesajul de solidaritate şi speranţă pentru poporul regiunii autonome Madeira după această catastrofă îngrozitoare necesită măsuri rapide şi proceduri extraordinare şi simplificate, pentru a-i ajuta pe cei ale căror vieţi şi proprietăţi au fost distruse.
<P>
Este necesar să mobilizăm Fondul de Solidaritate, însă este necesar şi să folosim toate celelalte fonduri posibile prin intermediul unor măsuri de urgenţă care trebuie să ajungă rapid la familiile afectate de această catastrofă, pentru ca regiunea autonomă Madeira să poată reconstrui rapid întreaga zonă afectată. În aceste momente, primul lucru care trebuie luat în considerare este necesitatea punerii rapide în aplicare.
<SPEAKER ID="289" NAME="Georgios Papanikolaou" AFFILIATION="PPE">
(EL) Domnule preşedinte, inundaţiile tragice care au lovit regiunea autonomă Madeira ne reamintesc faptul că dezastrele naturale provocate de schimbările climatice, lipsa planificării şi a infrastructurii şi lipsa informaţiilor şi a promptitudinii pot determina tragedii omeneşti, cum s-a întâmplat aici.
<P>
Aş reaminti Parlamentului şi faptul că, în urmă cu două zile, inundaţii masive au lovit alte zone ale Europei, cum sunt Bulgaria şi regiunea Evros din Grecia, provocând pierderi de proprietăţi.
<P>
De asemenea, aş reaminti Parlamentului că Directiva 2007/60/CE impune statelor membre ca, până în 2011, să desfăşoare o evaluare preliminară a riscurilor de inundaţii pentru fiecare bazin şi zonele costiere corespunzătoare de pe teritoriul lor.
<P>
Avem datoria să exercităm presiuni asupra guvernelor naţionale pentru ca acestea să asigure faptul că respectiva directivă este preluată de statele membre. Totuşi, Uniunea Europeană are şi datoria - şi nu cred că va exista cineva care să nu fie de acord - să dezvolte acţiuni şi mai intensive în domeniul prevenirii catastrofelor naturale, în definitiv, în domeniul protecţiei vieţii umane.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Domnule preşedinte, uneori din cauza incendiilor, uneori din cauza secetei şi, uneori, din cauza unor inundaţii devastatoare cum sunt acestea, a devenit sudul Uniunii cea mai evidentă şi mai nefericită demonstraţie a consecinţelor îngrozitoare ale schimbărilor climatice. Dacă am avea un observator european, acesta ne-ar arăta în mod clar faptul că aceasta este situaţia şi, de aceea, combaterea schimbărilor climatice este foarte importantă.
<P>
Totuşi, este important şi să oferim acum, de urgenţă, ajutor Madeirei în această situaţie tragică, şi Comisia este îndemnată să acţioneze fără întârziere, în regim de maximă urgenţă.
<P>
Acestea sunt ocaziile în care Uniunea trebuie să arate că este eficientă, că sprijină şi că este alături de cetăţenii săi, în special de cei care au cea mai mare nevoie de ea.
<P>
Împreună cu deputaţii spanioli în Parlamentul European din partea Grupului Alianţei Progresiste a Socialiştilor şi Democraţilor din Parlamentul European, voi susţine rezoluţia privind ajutorul acordat dragului nostru vecin Portugalia şi Madeirei. Îndemnăm Comisia să se alăture guvernului portughez fără întârziere, fără rezerve şi fără a face economii în ceea ce priveşte resursele, pentru a reduce cât mai mult posibil consecinţele dezastruoase ale acestei tragedii.
<SPEAKER ID="291" NAME="Seán Kelly" AFFILIATION="PPE">
Domnule preşedinte, de când eram un copil, prăjitura mea preferată a fost checul "Madeira” şi, de când am descoperit că există o insulă minunată denumită Madeira, am o afinitate pentru ea. Astfel că, atunci când am aflat despre distrugerea de sâmbăta trecută, sufletul meu s-a îndreptat către oamenii de acolo, în special către prietenul meu Nuno Teixeira şi către ceilalţi colegi portughezi, deoarece, în zona mea, şi noi am avut de suferit în urma unor inundaţii, chiar înainte de Crăciun.
<P>
Am fost foarte încântat să ascult atât cuvintele, cât şi tonul comisarului întinzând mâna prieteniei către oamenii din Madeira în aceste momente îngrozitoare pentru ei, care, probabil, vor fi cunoscute ca "sâmbăta neagră”.
<P>
În sens mai larg, însă, cred că trebuie să analizăm criteriile de mobilizare a Fondului de Solidaritate. Dacă se bazează pe 6,6 % din PIB şi pe 985 de milioane de euro, valoarea este prea mare, pentru că numeroase dintre aceste tragedii au un caracter extrem de local, cu toate că pot fi foarte distrugătoare.
<P>
Trebuie să analizăm acest lucru. Totuşi, pe termen scurt, vom întreprinde tot ce ne stă în putere pentru Madeira şi salut declaraţia comisarului în acest sens.
<SPEAKER ID="292" NAME="Jaroslav Paška" AFFILIATION="EFD">
(SK) În numele Grupului EFD, aş dori să-mi exprim solidaritatea faţă de locuitorii Madeirei şi să îmi exprim convingerea fermă că ajutorul european pentru cei afectaţi va interveni mult mai rapid în acest caz decât în cazul Haiti. Aş vrea să cred că, atât Comisia Europeană, cât şi guvernul portughez, vor reacţiona mai eficient la catastrofa naturală din Madeira decât în alte situaţii.
<P>
De asemenea, aş dori să sprijin colegii care solicită îmbunătăţiri ale mecanismului de acordare a ajutorului UE în cazul catastrofelor naturale pentru ca ajutorul să poată fi acordat eficient şi rapid.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Aş dori să transmit şi eu un mesaj de sprijin către familiile şi prietenii victimelor evenimentelor tragice de sâmbătă din insula Madeira.
<P>
În calitate de cetăţean din Azore, portughez şi european, trebuie să fac apel la Parlament şi la Uniune pentru a face dovadă de solidaritate activă faţă de regiunea autonomă Madeira şi faţă de poporul acesteia.
<P>
Solidaritatea este mai necesară ca niciodată în regiunile în care UE trebuie să îşi facă simţită prezenţa şi, în special, în astfel de momente, este mai important să fie resimţită.
<SPEAKER ID="294" NAME="Franz Obermayr" AFFILIATION="NI">
(DE) Domnule preşedinte, în primul rând, permiteţi-mi să-mi exprim compasiunea sinceră faţă de victime şi de familiile afectate. În Austria, avem o zicală simplă: "cel care oferă rapid ajutor oferă de două ori mai mult ajutor.” Aceasta nu ar trebui să fie o problemă. Trebuie să găsim rapid fonduri din care să punem la dispoziţie resurse şi să oferim ajutor fără întârziere celor afectaţi. Vor fi necesare şi analize.
<P>
Trăind într-o regiune muntoasă, înţeleg foarte bine ce s-a întâmplat aici. Aici au fost făcute greşeli similare celor care au fost făcute în ţara noastră. Am desfăşurat activităţi de aliniere şi lucrări de inginerie hidraulică fără a lua în considerare natura şi, din pârâiaşe şi canale, au apărut adevărate fluvii. Am urmărit aceste evenimente, care erau la ordinea zilei şi în Austria în urmă cu doi sau trei ani, cu consternare, cu alte cuvinte, cu compasiune şi înţelegere sinceră. Imediat după curăţenie, după limitarea pagubelor, trebuie să lucrăm împreună pentru a corecta greşelile. Procedând astfel, ne oferim ajutorul. Noi am beneficiat de ajutor internaţional atunci când am fost victime ale catastrofei majore provocate de o avalanşă la Galtür. Am avut nevoie de ajutor internaţional pentru a putea să evacuăm un întreg sat şi să salvăm oamenii şi să îi transportăm în zbor departe de zonă. Acesta este un moment oportun pentru a transmite un semnal pozitiv şi pentru a face dovadă de solidaritate europeană internaţională, iar eu, personal, sunt pregătit să fac tot ce-mi stă în putere pentru a ajuta în acest sens.
<SPEAKER ID="295" NAME="Elisa Ferreira" AFFILIATION="S&amp;D">
(PT) Doresc să-mi exprim şi eu solidaritatea faţă de durerea oamenilor din Madeira şi să implor instituţiile europene, în special Comisia, să deblocheze resursele disponibile şi să întreprindă tot ce le stă în putere pentru a oferi ajutor. De asemenea, aş dori să subliniez că, atunci când au loc astfel de evenimente nefaste, este mult mai dificil să abordăm consecinţele acestora dacă au loc în ţări sărace şi în regiuni sărace. Totuşi, în cazul Madeirei, trebuie să luăm în considerare şi faptul că baza economică a Madeirei a fost afectată din cauza dependenţei de turism a acesteia, şi, astfel, a suferit o dublă lovitură. Frumuseţea sa naturală, căile de acces şi calitatea vieţii au fost distruse în totalitate. Prin urmare, situaţia este, cu adevărat, diferită atunci când ne confruntăm cu probleme de o asemenea gravitate în ţările sărace şi în regiunile sărace, în special în regiunile muntoase şi cele turistice, cum este cazul Madeirei.
<P>
Prin urmare, este absolut esenţial să nu mai aşteptăm toate modificările pentru Fondul de Solidaritate care au fost solicitate şi propuse şi care au fost aduse din nou în discuţie aici. Acestea trebuie puse în aplicare imediat, deoarece, având în vedere schimbările climatice, din nefericire, aceste evenimente vor apărea în mod repetat, în special în regiunile sărace ale Europei, pentru că acestea sunt cele care se confruntă cu ploi torenţiale şi secetă extremă în cursul verii.
<SPEAKER ID="296" NAME="Günther Oettinger">
membru al Comisiei. (DE) Domnule preşedinte, onoraţi membri, aş dori să vă mulţumesc pentru posibilitatea de a vă vorbi, aici, în Parlament, despre inundaţiile din Madeira.
<P>
Aţi lansat un apel impresionant către Comisie pentru a ajuta Madeira în situaţia actuală şi pentru a face dovadă de un semn de solidaritate europeană. Comisia este pregătită să întreprindă acest lucru. În următoarele zile şi săptămâni trebuie stabilit exact cum va întreprinde acest lucru, în strânsă cooperare cu autorităţile portugheze. Trebuie să respectăm normele Fondului şi le vom respecta. Acolo unde stipulează un anumit grad de libertate, Comisia va folosi prevederile respective în beneficiul Madeirei. În primul rând, trebuie evaluate pagubele, iar apoi trebuie întocmită şi depusă o cerere de finanţare. Aceasta este ordinea în care trebuie întreprinse lucrurile. Direcţia Generală Politica Regională şi colegul meu, comisarul Hahn, vor acorda consiliere şi sprijin în acest sens.
<P>
Dna Estrela a solicitat o nouă modificare a directivei-cheie şi a regulamentului Fondului. În urmă cu peste patru ani, Comisia a prezentat o propunere în acest sens, pe care Parlamentul a sprijinit-o. În prezent, se află încă la Consiliu. Restrângând, totuşi, subiectul, aş dori să spun că propunerile pe care le-am prezentat la data respectivă nu ar oferi oportunităţi de ajutor mai bune în acest caz. Este drept că prevenirea trebuie să rămână un domeniu de interes principal pentru politica noastră. Prin urmare, politica de coeziune este exact instrumentul care trebuie folosit.
<P>
Aş dori să vă asigur, încă o dată, că Comisia va face tot ce îi stă în putere ca să ajute oamenii şi administraţia din Madeira să depăşească acest eveniment îngrozitor.
<SPEAKER ID="298" NAME="Preşedinta">
Dezbaterea a fost închisă.
<P>
Votul va avea loc în cadrul primei sesiuni din martie.
<P>
Declaraţii scrise (articolul 149 din Regulamentul de procedură)
<SPEAKER ID="299" NAME="Maria Da Graça Carvalho  " AFFILIATION="PPE">
în scris. - (PT) Aş dori să exprim cele mai sincere regrete şi să transmit condoleanţe familiilor victimelor dezastrului care a lovit Madeira.
<P>
Aş dori să îmi exprim solidaritatea faţă de oamenii din Madeira, instituţiile acestei ţări şi guvernul regional. Fac un apel către instituţiile Uniunii Europene să dea dovadă de solidaritate, prin aplicarea rapidă şi flexibilă a Fondului de Solidaritate, cu precădere prin alocarea unei finanţări maxime, ţinând cont de statutul special al Madeirei, de insulă şi regiune ultraperiferică a Uniunii Europene.
<P>
Solicit Comisiei Europene să aplice fondurile structurale - Fondul European de Dezvoltare Regională, Fondul Social European şi Fondul de Coeziune - prin intermediul unor proceduri rapide şi simplificate.
<P>
De asemenea, fac apel la bunăvoinţa Comisiei Europene să negocieze realocarea resurselor fondurilor structurale cu autorităţile competente în baza cadrului comunitar, luând în calcul acest dezastru.
<SPEAKER ID="992" NAME="José Manuel Fernandes  " AFFILIATION="PPE">
în scris. - (PT) Aş dori să transmit condoleanţe şi să îmi exprim solidaritatea faţă de oamenii din Madeira, instituţiile acestei ţări şi guvernul regional în urma evenimentelor tragice de forţă majoră care au avut loc în data de 20 februarie în regiunea autonomă Madeira şi care s-au soldat cu zeci de decesuri, dispariţii, refugiaţi, răniţi şi pagube materiale imense. UE trebuie să adopte în această situaţie măsuri de solidaritate rapide şi eficiente. Prin urmare, toţi cei implicaţi în procesul de alocare a Fondului de Solidaritate trebuie să dea dovadă de cea mai mare promptitudine, pentru direcţionarea cât mai rapidă a acestor resurse. De asemenea, este esenţial ca diferitele fonduri ale Uniunii Europene să fie puse la dispoziţie în mod flexibil, prin acordarea de avansuri, prin simplificarea procedurilor şi prin asigurarea unei rate mai mari de cofinanţare pentru a putea răspunde nevoilor regiunii autonome Madeira. Susţinem revizuirea Fondului de Solidaritate, aşa cum a fost deja solicitat de Parlamentul European. Acest fond trebuie să funcţioneze ca un fond de urgenţă, prin reducerea considerabilă a duratei procesului de alocare şi prin sporirea sumelor alocate.
<SPEAKER ID="300" NAME="Krzysztof Lisek  " LANGUAGE="PL">
Aş dori să transmit condoleanţe familiilor victimelor inundaţiilor şi alunecărilor de teren cauzate de ploile torenţiale care au afectat Madeira. Nu putem înşela natura şi, din moment ce nu putem preveni catastrofele natural,e trebuie să facem tot posibilul pentru a preveni efectele devastatoare ale acestora şi să venim în ajutorul victimelor. În caz de catastrofe naturale sau alte situaţii de criză, Uniunea Europeană trebuie să răspundă prompt şi eficient folosind resursele adecvate. În această privinţă, aşa cum am subliniat deja în amendamentele formulate în legătură cu proiectul de raport al dlui Danjean privind punerea în aplicare a Strategiei europene de securitate şi a politicii de securitate şi apărare comune, este esenţial să asigurăm funcţionarea eficientă a instrumentelor care ne permit să răspundem situaţiilor de criză, printr-o bună organizare a centrelor de comandă, în funcţie de specificitatea acţiunilor care trebuie luate în cadrul primului şi celui de-al doilea pilon. Buna planificare şi gestionarea eficientă a acestor centre vor permite luarea unor măsuri eficiente pe teritoriile statelor membre ale Uniunii Europene şi ale altor state care au nevoie de ajutor.
<P>
Uniunea Europeană are nevoie în primul rând de o mai bună coordonare a forţelor de salvare şi ale poliţiei, a forţelor armate şi a pompierilor. Trebuie să se ia în considerare şi folosirea unor unităţi speciale, precum Grupul polonez de căutare şi salvare din cadrul Serviciului Naţional de Pompieri, care este certificat de ONU.
