<CHAPTER ID="003">
Comunicările Preşedintelui
<SPEAKER ID="007" NAME="Preşedintele">
Pentru început, doresc să vă informez pe scurt în privinţa a patru aspecte. Am aflat cu mare satisfacţie că dl Liu Xiaobo a primit Premiul Nobel pentru Pace. Acest campion al drepturilor omului se află încă în închisoare ca urmare a luptei sale paşnice pentru libertatea de exprimare în China. Apreciem eforturile recente ale autorităţilor chineze pe calea atingerii standardelor politice, economice şi sociale ale lumii libere. Totuşi, acestea nu sunt suficiente, astfel că trebuie să solicităm din nou eliberarea din închisoare a lui Liu Xiaobo, Hu Jia, câştigătorul Premiului Saharov şi a altor apărători ai drepturilor omului. Parlamentul European va rămâne un gardian permanent al drepturilor omului, susţinându-le.
<P>
În al doilea rând, în această săptămână, Parlamentul European va organiza o serie de evenimente legate de Ziua internaţională a eradicării sărăciei de ieri. Mulţi dintre noi purtăm insigne în acest sens. Pe lângă dezbaterile în plen dedicate acestui subiect, doresc să vă invit să luaţi parte la o ceremonie la Bronisław Geremek Agora, care va avea loc mâine la ora 14.45, la care va lua parte Secretarul General al ONU, Ban Ki-Moon.
<P>
În al treilea rând astăzi, pentru a patra oară, participăm la Ziua UE împotriva traficului de persoane. Abordăm această problemă foarte serios. În prezent, negociem o propunere de directivă privind prevenirea şi combaterea traficului de persoane.
<P>
În al patrulea rând şi ultimul, doresc să vă invit miercuri, la ora 12.00, să audiaţi o revizuire intermediară a mandatului preşedinţiei mele în cadrul Parlamentului. Voi rezuma punctual progresul activităţii Parlamentului European şi în special ceea ce aţi realizat în această perioadă, precum şi iniţiativele la care m-am angajat personal, unde ne aflăm şi unde ne situăm într-o Uniune Europeană schimbată, cum se prezintă Parlamentul European şi cooperarea cu alte instituţii. Consider că aveţi dreptul să primiţi aceste informaţii la jumătatea mandatului meu.
