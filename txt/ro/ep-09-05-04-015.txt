<CHAPTER ID="015">
Epidemie de gripă (dezbatere)
<SPEAKER ID="059" NAME="Preşedintele">
Următorul punct pe ordinea de zi este declaraţia Comisiei privind epidemia de gripă.
<SPEAKER ID="060" NAME="Androulla Vassiliou">
membră a Comisiei. - Domnule Preşedinte, vă mulţumesc pentru că mi-aţi dat şansa de a vorbi în faţa Parlamentului, în această ultimă săptămână, despre răspândirea globală a virusului gripal A(H1N1). Întâi vă voi prezenta situaţia actuală, apoi măsurile luate de UE pentru gestionarea acestei crize.
<P>
Ultimul raport al Centrului European pentru Prevenirea şi Controlul Bolilor (CEPCB) susţine că în prezent în statele membre UE şi AELS există 94 de cazuri confirmate de gripă A (H1N1) şi 20 de cazuri probabile. Majoritatea acestor persoane au călătorit în zonele afectate din afara Europei, însă nu toate. S-au raportat opt cazuri de transmitere de la om la om, iar într-una din situaţii a fost infectat chiar un membru al personalului medical.
<P>
Ne putem bucura că în Uniunea Europeană nu a murit încă niciun pacient infectat cu acest virus. Am observat timp de peste o săptămână cum s-au răspândit infecţiile în Mexic, în SUA, în Canada, în statele membre ale UE şi în alte ţări.
<P>
În Mexic impactul asupra vieţii publice şi economice este unul deosebit de grav. Apreciem şi recunoaştem eforturile enorme pe care le-au făcut autorităţile mexicane pentru a opri răspândirea virusului şi pentru a-i ajuta pe cei care suferă din cauza infecţiei.
<P>
Legislaţia UE privind bolile transmisibile obligă statele membre să raporteze astfel de situaţii şi măsurile propuse pentru combaterea lor. CEPCB operează reţelele de supraveghere ce urmăresc numărul cazurilor raportate. Prin urmare, putem aprecia în mod clar care este situaţia la nivel european şi putem lua în mod responsabil decizii corespunzătoare şi eficiente privind utilizarea optimă a resurselor limitate de care dispunem.
<P>
Situaţia la nivel mondial a fost suficient de gravă pentru ca OMS să decidă pe 29 aprilie să ridice la 5 nivelul de alertă pandemică, recunoscând că au existat cazuri de transmitere de la om la om în cel puţin două regiuni. Comisia a cooperat îndeaproape cu OMS.
<P>
Serviciile mele depun eforturi pentru a pune în aplicare măsurile propuse în planul comunitar de pregătire împotriva răspândirii gripei pandemice, pentru a face faţă provocărilor actualei epidemii. Pe 24 aprilie Comisia a lansat o structură operaţională pentru sănătate publică, iar de atunci serviciile mele s-au aflat în permanenţă la nivel operaţional.
<P>
Începând cu 25 aprilie, Comisia a solicitat ca reuniunile Reţelei statelor membre de supraveghere a bolilor transmisibile şi ale Comitetului pentru securitate sanitară al UE să fie zilnice. În cadrul acestor reuniuni este prezentată situaţia epidemiologică, se discută şi se hotărăsc măsurile şi actele legislative corespunzătoare.
<P>
S-a ridicat problema informării publicului în legătură cu prevenirea infecţiilor şi cu alegerea itinerarelor de călătorie, pentru ca toate statele membre să furnizeze un mesaj coerent, pe baza recomandărilor ştiinţifice primite de la CEPCB, în colaborare cu OMS. Ne-am hotărât să extindem supravegherea pentru gripa sezonieră, care ar fi trebuit să se încheie în săptămâna 20, pentru a identifica infecţiile cu acest nou virus.
<P>
La 30 aprilie Comisia a adoptat o definiţie de cazuri obligatorii din punct de vedere juridic, pe baza legislaţiei UE privind bolile transmisibile, iar această decizie a fost publicată în Jurnalul Oficial pe 1 mai.
<P>
Pentru că principalul mijloc prin care sistemele de sănătate publică pot face faţă acestei ameninţări sunt vaccinurile şi medicamentele antivirale, pe 29 aprilie m-am întâlnit cu producători europeni, pentru a afla cele mai noi informaţii privind produsele aflate în dezvoltare, termenele pentru lansarea noilor vaccinuri şi pentru a vedea dacă intervenţia UE poate accelera procesul. Împreună cu statele membre, analizăm care este cea mai bună metodă pentru optimizarea utilizării stocurilor de medicamente antivirale existente, folosind mecanismul de coordonare al Comitetului pentru securitate sanitară al UE.
<P>
Pot informa Parlamentul că, în urma solicitării pe care am adresat-o Preşedinţiei cehe, Consiliul pentru sănătate s-a întâlnit la 30 aprilie şi a adoptat un set de concluzii ce au reiterat necesitatea unui răspuns coordonat la noua ameninţare de gripă.
<P>
Consiliul le-a reamintit statelor membre că au obligaţia juridică de a-şi coordona acţiunile de supraveghere şi de răspuns la ameninţările pentru sănătate şi a stabilit că restricţionarea călătoriilor în zonele afectate nu este o soluţie justificată. Cu toate acestea, Consiliul a stabilit, de asemenea, că este esenţială o bună informare a publicului şi că turiştii trebuie să poată lua decizii în cunoştinţă de cauză.
<P>
În prezent, Comisia analizează un plan de acţiune pentru punerea urgentă în aplicare a prevederilor incluse în concluziile Consiliului din 30 aprilie. Printre acestea se numără dezvoltarea de vaccinuri, strategia privind vaccinurile, norme privind utilizarea optimă a stocurilor de vaccinuri şi medicamente antivirale, măsuri preventive şi de protecţie şi comunicări şi informări publice.
<P>
Este clar că vom beneficia cu toţii de pe urma integrării economiei şi societăţii europene. Însă acest beneficiu aduce cu el şi o responsabilitate. Înseamnă că trebuie să colaborăm şi să luăm doar măsuri justificate. Acest lucru este esenţial dacă vrem să evităm ca şi criza sanitară să devină una economică. Cu toate acestea, nu trebuie să ne axăm doar pe aspectele negative ale acestor evenimente. Datorită pregătirilor desfăşurate de Comisie în urma gripei aviare de acum câţiva ani, UE dispune de sisteme adecvate pentru a combate în mod colectiv şi eficient această ameninţare.
<P>
Ştiu că Parlamentul a discutat în ultima vreme ce înseamnă cu adevărat Europa pentru cetăţenii săi, mai ales acum, că se apropie alegerile. Cred că în această perioadă dificilă putem vedea lucrurile mai clar. Europa înseamnă solidaritate şi luarea unei poziţii comune în faţa acestei ameninţări. Înseamnă cooperare, împărtăşirea de informaţii, expertiză şi competenţe pentru a putea acţiona împreună, în deplină cunoştinţă de cauză. Înseamnă inovaţie, pentru că cercetările finanţate din fonduri europene pot contribui la producerea cât mai rapidă a unui vaccin. Înseamnă că, prin intermediul instituţiilor europene, toate statele membre vor putea reacţiona imediat şi eficient la această criză comună. Iată ce oferă Europa cetăţenilor săi.
<P>
Deci, da, situaţia este gravă, însă suntem mai bine pregătiţi ca oricând pentru a face faţă acestei ameninţări. Săptămâna trecută am constatat că miniştrii sănătăţii sunt foarte hotărâţi - toţi cei 27 de miniştri s-au aflat aici - şi am încredere că vom putea lua măsurile necesare în săptămânile următoare.
<SPEAKER ID="062" NAME="Antonios Trakatellis">
în numele Grupului PPE-DE. - (EL) Domnule preşedinte, doamnă comisar, în primul rând doresc să vă mulţumesc pentru informaţiile cuprinzătoare pe care ni le-aţi furnizat şi să salut măsurile pe care le-aţi luat. Doresc să vă atrag atenţia asupra a trei aspecte importante, pe care le-aţi menţionat şi dumneavoastră şi care consider că sunt necesare pentru a putea face faţă unei eventuale pandemii.
<P>
În primul rând, planurile pe care le avem şi care au fost deja prelucrate de Consiliu, Comisia Europeană şi Parlament în legătură cu gripa aviară. Avem, deci, planuri destul de bune, deşi specialiştii au criticat anumite omisiuni. Doresc să întreb dacă aceste planuri au fost finalizate, dacă statele membre le-au adoptat şi dacă sunt gata să le pună în aplicare, pentru că veriga cea mai slabă contează foarte mult şi, în final, dacă există coordonarea pe care aţi menţionat-o; mă bucur că veţi colabora cu Centrul pentru Prevenirea şi Controlul Bolilor în vederea combaterii acestei gripe.
<P>
Cea de-a doua problemă pe care doresc s-o menţionez este cea a medicamentelor antivirale. S-a introdus o prevedere conform cărora statele membre trebuie să aibă o cotă adecvată. Medicamentele antivirale se folosesc şi pentru tratament, însă scopul lor este unul preventiv şi trebuie să existe reguli în această privinţă, pentru că nu le putem folosi la întâmplare; acestea trebuie folosite corect.
<P>
Cel de-al treilea aspect pe care aş dori să îl aduc în discuţie este că ar fi utilă găsirea unui vaccin pentru noua gripă. Acest vaccin va fi foarte important şi cred că astăzi, cu tehnicile pe care le avem la dispoziţie, companiile l-ar putea crea în trei-patru luni. Doresc să acţionaţi în această direcţie, să vă asiguraţi că se depun eforturi pentru obţinerea unui nou vaccin care, împreună cu vaccinul pentru gripa sezonieră, pe care l-aţi extins pe bună dreptate pentru a combate această gripă din toate motivele ştiinţifice cunoscute, ar reprezenta cea mai bună barieră împotriva unei eventuale pandemii de gripă.
<SPEAKER ID="063" NAME="Jules Maaten">
în numele Grupului ALDE. - (NL) Domnule preşedinte, s-ar părea că pandemia de gripă nu este atât de gravă pe cât ne aşteptam. Am avut din nou noroc, la fel ca în cazul SRAS, însă acum nu mai depindem de factorii de decizie, domnule preşedinte. S-a aflat de această gripă la sfârşitul săptămânii şi s-a stabilit o întrunire urgentă pentru ziua de joi. Iată o nouă definiţie a cuvântului "urgent”. Prin urmare, nu s-au hotărât prea multe. Ce se întâmplă dacă are loc o criză reală?
<P>
Ce se întâmplă dacă vine "marea gripă” - iar Organizaţia Mondială a Sănătăţii este sigură că acest lucru se va întâmpla - şi ucide 8-10 milioane de oameni? Miniştrii s-au întâlnit să îşi comunice informaţii şi s-au elaborat planurile. Însă care a fost calitatea planurilor şi a informaţiilor comunicate? Ce măsuri au fost luate şi sunt acestea coordonate în mod real? Comisia primeşte toate informaţiile necesare? Mă îndoiesc. Să luăm exemplul medicamentelor antivirale: cine are aceste medicamente şi cine nu? Miniştrii sunt pregătiţi să creeze acum, într-un final, un stoc european de urgenţă?
<P>
Deşi nu sunt convins că propunerea Franţei de a interzice toate zborurile către Mexic era una bună, decizia Consiliului ca oricine să poată lua propriile hotărâri în acest sens este, desigur, absurdă. Având graniţele deschise, ce sens mai are ca o ţară să ia aceste măsuri, dacă alta nu le ia? Statele ar fi trebuit să ia această decizie împreună. Singura soluţie la această problemă este să-i acordăm Comisiei atribuţiile necesare pentru a lua astfel de măsuri de urgenţă. Dumneavoastră, doamnă comisar, la ordinele Consiliului, ar trebui să puteţi lua în termen de 24 de ore măsuri de contingenţă în ceea ce priveşte carantina, măsurile de dezinfectare în aeroporturi şi restricţionarea călătoriilor.
<P>
Nu dau vina pe Comisie. Doamnă comisar, dumneavoastră şi funcţionarii dumneavoastră aţi acţionat corect. Însă unde era Consiliul? Privim de jur împrejur în proverbiala piaţă mexicană şi acolo, în soare, lângă mica gară, se află Consiliul. Alergăm către el strigând "gripă, gripă”, pălăria se ridică încet, iar Consiliul răspunde "mañana mañana” şi îşi reia siesta. Nu prea se poate face nimic cu acest Consiliu.
<SPEAKER ID="064" NAME="Bart Staes">
în numele Grupului Verts/ALE. - (NL) Domnule preşedinte, doamnelor şi domnilor, doresc şi eu să îi mulţumesc doamnei comisar pentru informaţiile cuprinzătoare pe care ni le-a furnizat. Sunt, însă, de acord cu domnul Trakatellis şi cu domnul Maaten. În iunie 2006 a avut loc o dezbatere de mare amploare în acest Parlament. Am adoptat o rezoluţie la care Comisia pentru mediu, sănătate publică şi siguranţă alimentară lucrase mult la momentul respectiv. Am analizat din nou acea rezoluţie şi trebuie să spun, la fel ca domnul Trakatellis, că mă tem că actuala abordare prezintă multe carenţe, multe puncte slabe.
<P>
La acel moment am recomandat asigurarea unui schimb de informaţii şi a unei cooperări constructive între statele membre, sub coordonarea Comisiei şi în cooperare constructivă cu Centrul European pentru Prevenirea şi Controlul Bolilor. Toţi cei care analizează cu atenţie subiectul - iar domnul Maaten a subliniat foarte bine acest aspect - vor vedea că există multe lipsuri, că lucrurile merg incredibil de încet.
<P>
În ceea ce priveşte stocurile de medicamente antivirale: chiar dumneavoastră ne-aţi spus acum câteva zile că stocurile sunt suficiente pentru 16% din populaţie, când am spus că ele trebuie să acopere 30%. Prin urmare, lucrurile nu merg foarte bine, ca să nu mai vorbim de schimbul de informaţii privind natura virusului. Schimbul de informaţii este esenţial, pentru că nu se pot dezvolta vaccinuri dacă nu se cunoaşte natura virusului.
<P>
Oamenii de ştiinţă cu care am vorbit în ultimele zile spun că nu deţin şi nu pot obţine informaţii. Informaţiile privind natura virusului sunt protejate şi ţinute secrete. Avem institute de cercetare, dar nu putem face ceea ce trebuie. Trebuie să facem ceva în această privinţă. Nu putem tolera situaţia aceasta; ameninţarea este mult prea mare.
<SPEAKER ID="065" NAME="Urszula Krupa" LANGUAGE="PL">
Domnule preşedinte, în legătură cu ameninţarea pe care o reprezintă virusul gripal doresc să prezint câteva dintre opiniile utilizatorilor de internet, apărute ca răspuns la panica din mass-media, aceasta fiind la rândul ei stimulată de comentariile Organizaţiei Mondiale a Sănătăţii. Se spune că motivul acestei isterii mediatice este dorinţa de a scăpa de stocurile de vaccinuri şi de medicamentul ineficient Tamiflu care ocupă spaţiu în depozitele farmaceutice şi, de asemenea, o încercare de distragere a atenţiei de la criza mondială.
<P>
Aceste reacţii ale societăţii nu numai că dovedesc neîncrederea în autorităţi, ci pot face ca oamenii să nu ia în serios o ameninţare reală a unei pandemii în viitor. Cred că ar fi mai bine să furnizăm informaţii privind pericolul unei eventuale pandemii de gripă sau de altă boală după o observare mai îndelungată a cazurilor de boală şi după investigaţii atente asupra virusului şi a virulenţei sale. Astfel nu ar mai circula informaţii incomplete, nu ar mai exista panică şi, de exemplu, nu s-ar mai omorî atâtea porcine ca în prezent.
<SPEAKER ID="066" NAME="Irena Belohorská" AFFILIATION="NI">
- (SK) Doamnă comisar, şi eu doresc să vă mulţumesc pentru răspunsul activ şi prompt la această problemă. Din cauza globalizării şi a circulaţiei intense a turiştilor, călătorilor şi a celorlalţi cetăţeni, nu există niciun loc pe pământ în care această boală să nu poată apărea. Ne putem da seama de acest lucru având în vedere cazurile apărute în locuri aflate la o distanţă atât de mare de Mexic, precum Noua Zeelandă, Australia, Europa şi Africa.
<P>
În pofida subsidiarităţii asistenţei medicale, bolile infecţioase nu cunosc limite şi ne obligă să întreprindem acţiuni comune. Nu poate exista nicio soluţie în cadrul unei singure ţări. A sosit momentul să fim solidari. Slovacia este pregătită suficient, chiar şi pentru cazul în care infecţia gripală se transformă într-o epidemie de mai mare anvergură, probabil din cauza anterioarei gripe aviare. Avem în rezervele naţionale 700.000 de doze de Tamiflu pentru 5 milioane de locuitori şi trebuie să spun că, poate şi din cauza anterioarei ameninţări a gripei aviare, populaţia este bine pregătită.
<P>
În cazul unei epidemii este foarte important ca publicul să fie informat, pentru că, acolo unde există lipsă de informare, se va resimţi din plin dezinformarea. Ne putem da seama de acest lucru văzând situaţia dintr-o serie de ţări africane, de exemplu Egipt, unde au fost sacrificaţi 300 000-400 000 de porci, ca urmare a ideii că boala este răspândită de porci şi că se poate produce o epidemie de gripă. Poate că în acest caz trebuie să ne arătăm solidari în alte moduri, pentru că agenţiile de turism vând vacanţe în aceste destinaţii, însă populaţia călătoreşte acolo doar în caz de nevoie. Aşa cum există Eurolat, trebuie să ne gândim să ajutăm şi Mexicul, unde se crede că această infecţie va provoca o reducere de 4-5% a PIB.
<SPEAKER ID="067" NAME="Cristina Gutiérrez-Cortines" AFFILIATION="PPE-DE">
(ES) Domnule preşedinte, doresc să spun că trebuie să le trimitem cetăţenilor mesaje realiste, aşa cum a încercat doamna comisar.
<P>
Ştiinţa este mult mai bine pregătită decât în urmă cu patru ani să facă faţă acestei pandemii, iar acest lucru se vede pentru că se produc mult mai puţine decese. Se ştiu mult mai multe despre cazurile de gripă la păsări şi la oameni şi despre istoricul transmiterii acestei gripe porcine. Se ştiu mult mai multe despre soluţii şi cred că trebuie să avem încredere în cercetare, s-o promovăm şi să cerem să se desfăşoare mai multe cercetări pentru obţinerea vaccinurilor, după cum a spus şi domnul Trakatellis.
<P>
De asemenea, ştim că societatea este mult mai bine pregătită decât acum ceva timp, graţie experienţei şi eforturilor organizatorice depuse în fiecare ţară, în special în Europa, pentru a preveni răspândirea în continuare, pentru a stoca medicamente şi a furniza cetăţenilor servicii complete.
<P>
Mă preocupă însă faptul că este posibil ca cetăţenii să nu primească suficiente informaţii. 90% din materialele prezentate în presă, sau poate chiar mai mult, se axează pe reducerea ratelor de infecţie, însă se spun foarte puţine despre remedii sau despre ce trebuie să facă cetăţenii.
<P>
Cred că este nevoie de mult mai multe informaţii. Cred, de asemenea, că trebuie să depunem un efort politic mai mare în ceea ce-i priveşte pe cetăţenii noştri. Spre exemplu, mă uimeşte faptul că niciun membru al Grupului Socialist din Parlamentul European nu a venit la această dezbatere, toate scaunele dumnealor sunt goale şi nimeni nu a cerut să ia cuvântul pentru a justifica această situaţie. Este vorba despre o problemă care preocupă toate guvernele, indiferent de culoarea politică.
<P>
De asemenea, doresc să subliniez faptul că putem ajuta ţările terţe, aşa cum a spus şi antevorbitorul meu. Trebuie să sprijinim acele ţări care nu au condiţiile, baza sau capacitatea necesară pentru a furniza asistenţă tuturor cetăţenilor.
<P>
Prin urmare, Europa solidarităţii şi Europa comunicării trebuie să acţioneze.
<SPEAKER ID="068" NAME="Françoise Grossetête" AFFILIATION="PPE-DE">
(FR) Domnule preşedinte, doresc să-i expun doamnei comisar îngrijorările mele. Dezvoltarea virusului pare a se fi stabilizat în Mexic, în Europa şi aşa mai departe, iar astăzi am auzit la radio comentarii cum că se poate să fi exagerat şi că se poate să ne fi îngrijorat inutil cetăţenii.
<P>
Doamnă comisar, nu mă preocupă ceea ce se întâmplă acum, ci ceea ce se va întâmpla în octombrie, când se va apropia iarna. Se ştie că virusurilor nu le plac temperaturile ridicate. Prin urmare, pericolul nu ne ameninţă în prezent, însă va reapărea în iarnă, în octombrie sau în noiembrie.
<P>
Doamnă comisar, dorim să ştim exact ce anume faceţi pentru a vă asigura că suntem pregătiţi pe deplin pentru a soluţiona problema acestui virus care se poate dezvolta, care poate suferi anumite mutaţii până atunci. Ni se spune că trebuie obţinute vaccinuri, dar este sigur că vaccinurile care vor fi dezvoltate vor putea fi utilizate în toate cazurile?
<P>
Acestea sunt întrebările pe care mi le pun. Mă îngrijorează ce se va întâmpla la iarnă. De aceea, este nevoie de comunicare; trebuie să le explicăm cetăţenilor noştri că, indiferent ce se întâmplă, nu trebuie să lase garda jos, ci să rămână vigilenţi. Doamnă comisar, credeţi că ar fi posibilă distribuirea unui mic ghid, pentru ca cetăţenii să poată acţiona în mod corespunzător?
<SPEAKER ID="069" NAME="Paul Rübig" AFFILIATION="PPE-DE">
(DE) Domnule preşedinte, doamnă comisar, doresc să ştiu dacă există statistici privind măştile faciale. Câte măşti sunt disponibile în Europa şi câte ar putea fi produse în cazul izbucnirii unei astfel de boli? Bineînţeles, acelaşi lucru se aplică şi în cazul medicamentelor disponibile. Există date privind volumul de medicamente aflat în prezent în stocuri în Europa şi volumul care ar putea fi produs în cazul izbucnirii bolii? Credeţi că informaţiile pentru medici ar putea fi furnizate în cele 23 de limbi ale Uniunii Europene, pentru a asigura o transmitere rapidă şi eficientă?
<SPEAKER ID="070" NAME="Adamos Adamou" AFFILIATION="GUE/NGL">
(EL) Domnule preşedinte, doamnă comisar, în primul rând vă mulţumesc pentru prezentarea integrată şi detaliată. Am fost raportorul Parlamentului European pentru pregătirile efectuate de cele 27 de state membre pentru gripa aviară. Atunci am constatat împreună cu biroul comisarului că anumite state erau în urma celorlalte, în special din punct de vedere al stocurilor de medicamente antivirale. Doresc să vă întreb dacă situaţia stă la fel şi în prezent sau nu, ceea ce ar însemna că statele membre sunt mai bine pregătite.
<P>
De asemenea, doresc să vă rog să faceţi ceva în legătură cu presa şi cu zvonurile neoficiale care circulă în Uniunea Europeană şi provoacă panică în rândul cetăţenilor. Cred că aceasta este şi responsabilitatea statelor membre şi probabil că biroul dumneavoastră ar trebui să emită o recomandare în acest sens.
<SPEAKER ID="071" NAME="Horst Schnellhardt" AFFILIATION="PPE-DE">
(DE) Domnule preşedinte, doamnă comisar, vă mulţumesc că vă aflaţi aici şi că aţi ajuns aici atât de repede. Comparând această situaţie cu gripa aviară, chiar şi un deputat european nerăbdător ca mine este foarte mulţumit de felul în care au reacţionat Uniunea Europeană, OMS şi statele membre.
<P>
Anumiţi colegi au spus că nu există suficientă informare. Personal, în Germania, simt că mi s-au furnizat suficiente informaţii privind comportamentul pe care ar trebui să-l adopt. Nu vreau să dau mereu vina pe Europa pentru orice. Statele membre au obligaţia să furnizeze aceste informaţii. Să profităm de această ocazie pentru a le reaminti că trebuie să-şi îndeplinească obligaţia de a furniza informaţii. Am auzit, în repetate rânduri, că încă există anumite lipsuri, în special în ceea ce priveşte stocurile de vaccinuri. Aş dori să ştiu dacă într-adevăr aceasta este situaţia, dacă statele membre nu vor să împartă vaccinurile şi le păstrează pentru a le folosi exclusiv în propriul teritoriu sau dacă au fost de acord să împartă vaccinurile. Atunci am fi în acelaşi stadiu în care se află Comisia acum. Doresc să adresez mulţumiri pentru această activitate promptă şi excelentă. Felicitări!
<SPEAKER ID="072" NAME="Preşedintele">
Aici se încheie partea introductivă.
<P>
Înainte de a-i acorda cuvântul doamnei comisar, şi eu doresc să-i mulţumesc pentru discursul iniţial. De asemenea, doresc să-i mulţumesc anticipat pentru toate informaţiile pe care ni le va prezenta în legătură cu acest subiect extrem de important şi de actual. Aceasta arată că Uniunea Europeană şi statele membre au adoptat o abordare pozitivă a acestei situaţii şi că sunt foarte apropiate de cetăţeni.
<SPEAKER ID="073" NAME="Androulla Vassiliou">
membră a Comisiei. - Domnule preşedinte, le mulţumesc deputaţilor pentru contribuţiile dumnealor. Pentru mine este foarte important să vă aud părerile în legătură cu acest subiect important.
<P>
În primul rând, doresc să vă asigur că toate structurile înfiinţate pentru a face faţă unei ameninţări de o asemenea amploare funcţionează corect şi că am folosit toate instrumentele pe care le avem la dispoziţie.
<P>
După cum am spus în declaraţia mea introductivă, începând cu 25 aprilie 2009 luăm zilnic legătura cu toate statele membre şi ne-am asigurat că îndrumările pe care li le-am transmis au fost puse în aplicare şi sunt operaţionale. Ne actualizăm în permanenţă structurile şi instrumentele, pentru a face faţă crizei actuale. Acest lucru este important pentru că deficienţele unei structuri se pot observa efectiv doar într-o perioadă reală de criză.
<P>
Mulţi vorbitori au menţionat medicamentele antivirale şi problema suficienţei stocurilor. Din păcate, după cum ştiţi, predecesorul meu a discutat cu miniştrii sănătăţii problema stocării la nivel comunitar, însă, din păcate, miniştrii respectivi nu au vrut ca Europa să coordoneze aceste acţiuni. Anul trecut la Angers în timpul Preşedinţiei franceze am discutat aceeaşi problemă, iar miniştrii sănătăţii au insistat din nou că fiecare stat membru trebuie să aibă libertatea de a decide de unul singur de câte stocuri are nevoie. Ştim că există multe diferenţe de la un stat la altul în ceea ce priveşte stocurile, iar această problemă ne îngrijorează.
<P>
Totuşi, având în vedere concluziile la care au ajuns miniştrii sănătăţii la 30 aprilie 2009, am decis că, începând de acum, Comisia va colabora îndeaproape cu statele membre şi că, dacă statele membre au nevoie de ajutor, vom fi solidari şi vom încerca să coordonăm necesităţile acestora.
<P>
În ceea ce priveşte noul vaccin, după cum am spus, am avut o întâlnire cu reprezentanţii industriei şi am discutat despre necesitatea medicamentelor antivirale şi a noului vaccin. Sperăm ca pe 11 mai 2009 să avem stocurile de tulpini necesare pentru ca, astfel, companiile farmaceutice să înceapă producţia noului vaccin. Nu pot spune când va fi gata, acest lucru depinde de eficacitatea stocului, însă estimăm că va dura între 8 şi 12 săptămâni.
<P>
Ca răspuns la întrebarea doamnei Grossetête, sunt perfect de acord că trebuie să rămânem vigilenţi pentru a face faţă provocărilor ce pot apărea după ce va trece perioada estivală şi sper că prin crearea noului vaccin vom putea răspunde necesităţilor cetăţenilor.
<P>
Repet că situaţia este una serioasă, însă nu trebuie să intrăm în panică. Sunt de acord cu domnul Adamou: trebuie să fim cât mai rezonabili şi realişti în această situaţie. Panica nu ajută pe nimeni.
<SPEAKER ID="074" NAME="Preşedintele">
Dezbaterea este închisă.
