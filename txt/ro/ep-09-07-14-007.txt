<CHAPTER ID="007">
Alegerea Preşedintelui Parlamentului European
<SPEAKER ID="011" NAME="Preşedintele">
În conformitate cu Regulamentul de procedură, în această dimineaţă trebuie să alegem Preşedintele. Conform articolului 13 din Regulamentul de procedură, candidaţii la funcţia de Preşedinte al Parlamentului trebuie să fie nominalizaţi, cu acordul celor în cauză, de un grup sau de cel puţin 40 de membri.
<P>
Potrivit condiţiilor prevăzute în Regulamentul de procedură, am primit următoarele nominalizări pentru funcţia de Preşedinte al Parlamentului European:
<P>
dl Jerzy Buzek
<P>
dna Eva-Britt Svensson
<P>
Candidaţii m-au informat că sunt de acord cu nominalizarea lor. Ambii candidaţi se vor prezenta acum pe scurt, prima fiind dna Svensson.
<SPEAKER ID="012" NAME="Eva-Britt Svensson" AFFILIATION="GUE/NGL">
(SV) Dle Preşedinte, doamnelor şi domnilor, aş dori să-i felicit pe toţi colegii mei pentru încrederea care le-a fost acordată de către cetăţenii statelor membre respective. Această încredere enormă implică, prin urmare, şi o responsabilitate enormă a noastră de a îndeplini aşteptările cetăţenilor noştri şi cererile lor referitoare la schimbările necesare, precum şi de a construi o Europă a cetăţenilor. Democraţia, dreptul de a selecta reprezentanţii aleşi, reprezintă cel mai important instrument pe care îl au cetăţenii noştri. A putea vorbi de o democraţie autentică implică mai mult decât dreptul de vot. Implică deschidere, transparenţă şi dezbatere deschisă.
<P>
Prin urmare, aş dori să spun că este extrem de important ca noi să ne asigurăm că vom reforma procedura privind prima lectură. Trebuie să luăm în serios încrederea arătată Parlamentului şi să dăm dovadă şi de transparenţa necesară în ceea ce priveşte procedura privind prima lectură.
<P>
Doamnelor şi domnilor, ne confruntăm cu provocări majore: o criză economică ce presupune un nivel mai ridicat al şomajului, excluziune crescută şi nesiguranţă socială. Avem o criză climatică şi refugiaţi din cauza acesteia. Ca de obicei, cel mai sărac popor este cel care este lovit primul şi cel mai grav. Avem în faţă o Uniune Europeană şi o lume plină de nedreptate şi sărăcie. Cu toate acestea, există soluţii politice la aceste crize, însă acestea necesită o schimbare a politicii. Politica urmată până acum nu a rezolvat problemele pentru care am fost responsabili. Dimpotrivă, aceasta a contribuit la apariţia crizelor în multe zone.
<P>
Avem nevoie de o schimbare a politicii. Avem nevoie de o politică pentru o Europă socială, care să promoveze drepturile lucrătorilor pentru a asigura protecţia acestora împotriva dumpingului social. Avem nevoie de o politică prin care să se prevină marginalizarea socială şi sărăcia. Avem nevoie de o politică prin care să se garanteze participarea tuturor cetăţenilor. Avem nevoie de o politică a nediscriminării cetăţenilor, indiferent de etnie, handicap, sex, vârstă sau orientare sexuală. Aş dori să văd o Uniune Europeană care protejează interesele tuturor cetăţenilor săi.
<P>
Aş dori să văd o politică prin care să se creeze noi locuri de muncă - locuri de muncă ecologice noi. Trebuie să investim într-o tehnologie ecologică, o tehnologie care - pe lângă crearea de noi locuri de muncă care sunt necesare - va asigura şi creştere economică şi va stopa schimbările climatice, care este una dintre cele mai importante sarcini cu care se confruntă omenirea şi Europa.
<P>
Aş dori să văd o Uniune Europeană care să îşi asume responsabilitatea pentru a asigura un comerţ internaţional echitabil şi responsabil. Aş ori să văd o Uniune Europeană cu o politică umană referitoare la azil şi imigrare care să-i protejeze pe imigranţi şi drepturile lor. Aş dori să văd o Europă diversă. Astfel putem încuraja dezvoltarea. Aş dori să văd o Europă diversă în care fiecare cetăţean să poată primi protecţie. Aş dori să văd o Europă, o Uniune Europeană, care îşi asumă responsabilitatea pentru drepturile omului. Atunci când drepturile omului sunt reprimate, indiferent de locul în care are loc acest lucru, nu putem face absolut niciun compromis. Aceste drepturi sunt inviolabile şi acest lucru se aplică fiecărui individ. Drepturile omului sunt inviolabile, indiferent dacă este vorba despre libertatea de expresie, acces public, viaţa privată sau orice altceva. Doamnelor şi domnilor, este responsabilitatea noastră să apărăm drepturile omului, indiferent de locul în care acestea sunt puse în pericol.
<P>
M-am bucurat să îl aud pe Preşedinte afirmând că alegerile din iunie au sporit reprezentarea femeilor în acest Parlament. Acest lucru a fost posibil prin eforturile reunite ale bărbaţilor şi femeilor. Am lucrat împreună pentru a spori gradul de reprezentare a femeilor. Acum facem încă un pas şi ne asigurăm că sporim influenţa femeilor, inclusiv când este vorba de poziţii de responsabilitate în Parlament şi în alte instituţii ale UE. Aceasta este şansa noastră. Împreună, doamnelor şi domnilor, le putem arăta cetăţenilor Europei că ne asumăm responsabilitatea şi putem dovedi apariţia unei societăţi moderne, diverse.
<P>
Astăzi, fiecare dintre dumneavoastră are puterea de a vota. Dumneavoastră aveţi puterea de a transmite un mesaj puternic cetăţenilor noştri, mesajul că acum construim o Europă a cetăţenilor, o Europă socială, de a le arăta atât lor, cât şi întregii lumi, că UE este pregătită să îşi asume responsabilitatea pentru justiţia globală, drepturile omului şi mediul global, precum şi de a arăta puterea pe care o avem prin voturile noastre pentru a transmite mesajul pe care cetăţenii europeni îl aşteaptă de la acest Parlament.
<P>
(Aplauze)
<SPEAKER ID="013" NAME="Jerzy Buzek" AFFILIATION="PPE">
(PL) Dle Preşedinte, dlor reprezentanţi ai Consiliului şi Comisiei, doamnelor şi domnilor, mai întâi aş dori să ne felicităm pentru întâlnirea din această sală. Reprezentăm jumătate de miliard de locuitori ai acestui continent - o responsabilitate considerabilă.
<P>
Aş dori să spun câteva lucruri despre mine. La bază sunt om de ştiinţă. Mi-am început activitatea politică în 1980 în sindicatul Solidarność, care lupta pentru libertate, pentru drepturile omului şi drepturile civile (Aplauze). Lupta pentru drepturile omului şi drepturile civile s-a aflat mereu în centrul activităţii mele. Am fost prim-ministru al Poloniei între 1997 şi 2001. Am negociat timp de patru ani aderarea Poloniei la structurile Uniunii Europene. Începând din 2004, sunt deputat european. M-am implicat în cercetare, inovaţie şi noi tehnologii, apoi în securitatea energetică, schimbările climatice şi modalitatea de abordare a acesteia, precum şi în Parteneriatul estic. Se întâmplă ca toate aceste probleme să fie priorităţi şi în legislatura actuală.
<P>
Ar trebui să ne amintim că în prezent trecem printr-o criză, şi că cetăţenii noştri aşteaptă în primul rând de la noi să o rezolvăm. Ar trebui să ne amintim şi de accelerarea activităţii parlamentare, proces care a început deja graţie măsurilor luate în ultimii ani. Putem realiza acest lucru doar dacă Tratatul de la Lisabona este adoptat pe deplin. Acest lucru ne va face mai eficienţi şi mai productivi, şi ne va permite să acţionăm la nivel internaţional. Avem câteva angajamente: Mediterana, Parteneriatul estic, America latină, alianţa strategică cu Statele Unite şi dezvoltarea puterii la nivel mondial. Acestea sunt provocările noastre majore, şi din aceste motive Tratatul de la Lisabona ne va oferi un instrument excepţional pentru a face faţă acestor provocări.
<P>
În final, aş dori să vă spun că cea mai importantă criză cu care trebuie să ne confruntăm - ceea ce trebuie să recunoaştem, oricât de greu ar fi - este lipsa de încredere din partea cetăţenilor noştri. Uneori trebuie să vorbim în termeni duri, pentru a ne depăşi slăbiciunile. Deseori cetăţenii noştri nu ne înţeleg. Trebuie să facem tot ceea ce ne stă în putinţă pentru a schimba acest lucru. Aceasta este în primul rând responsabilitatea noastră, în calitate de deputaţi europeni, atunci când venim aici în fiecare săptămână din circumscripţiile noastre şi când ne întoarcem în diferite părţi ale Europei la sfârşitul săptămânii. Ştim mai bine decât oricine care sunt doleanţele şi aşteptările alegătorilor noştri. Să sperăm acest lucru mai presus de toate, pentru că atunci ne va fi mai simplu să ne ridicăm la nivelul provocărilor.
<P>
(Aplauze)
<P>
(Votarea şi numărarea voturilor: vă rugăm să consultaţi procesul-verbal).
<P>
(Şedinţa a fost suspendată la ora 11.00 pentru numărarea voturilor şi reluată la ora 11.45)
<SPEAKER ID="015" NAME="Preşedintele">
Voi anunţa acum rezultatul voturilor.
<P>
Numărul de votanţi: 713
<P>
Biletele de vot care nu au fost completate sau care nu au fost valide: 69
<P>
Voturi exprimate: 644
<P>
Majoritate absolută: 323
<P>
Jerzy Buzek a primit 555 de voturi.
<P>
(Aplauze puternice şi prelungite)
<P>
Dna Eva-Britt Svensson a primit 89 de voturi.
<P>
(Aplauze)
<P>
Prin urmare, Jerzy Buzek a primit majoritatea absolută a voturilor exprimate. În consecinţă, voi repeta în limba mea ceea ce am încercat să spun în poloneză: Îl felicit sincer pe dl Buzek pentru numărul convingător de alegători şi îi doresc succes în poziţia pe care urmează să o preia, şi aş dori să îl rog să se aşeze pe scaunul Preşedintelui.
<P>
(Aplauze)
<SPEAKER ID="017" NAME="Preşedintele">
Dragi colegi, vă mulţumesc pentru că m-aţi ales Preşedinte al Parlamentului European. Este o provocare imensă şi o mare onoare pentru mine. Le mulţumesc celor care m-au votat; Voi face tot posibilul să nu vă trădez încrederea. Pe cei dintre dvs. care nu m-au votat, voi încerca să îi conving. Doresc să colaborez cu toţi, indiferent de convingerile politice. Contez pe sprijinul dvs.
<P>
Dnă Svensson, vă mulţumesc pentru că aţi participat la aceste alegeri şi pentru discuţiile noastre. A fost un gest extraordinar faptul că Mario Mauro şi Graham Watson, colegii noştri, şi-au depus candidatura şi s-au retras devreme pentru a consolida unitatea Parlamentului nostru.
<P>
Dle Mario Mauro, ştiu cât de importante sunt pentru dvs. drepturile omului. În ţara mea s-a născut Solidarność, o mişcare puternică pentru drepturile omului,...
<P>
(Aplauze)
<P>
... care a fost posibilă graţie lecţiei lui Ioan Paul al II-lea. Pentru mine, drepturile omului vor fi, de asemenea, o prioritate.
<P>
Dle Graham Watson, aţi vorbit despre necesitatea schimbării în Parlamentul European, despre nevoia de reformă, despre nevoia de a-i implica în proiectul european pe cetăţenii noştri, care devin din ce în ce mai indiferenţi. Mă voi asigura că, împreună, vom face tot posibilul pentru a schimba acest lucru.
<P>
(Aplauze)
<SPEAKER ID="019" NAME="Joseph Daul" LANGUAGE="FR">
Dle Preşedinte, a fost ceva neaşteptat, dar este o bucurie - cred - pentru toţi cei prezenţi să nu se mai vorbească despre o Europă de Est sau de Vest pentru prima oară în acest Parlament. Avem pur şi simplu o Europă a cărei simbol este Preşedintele Parlamentului, care este prezent astăzi aici.
<P>
(Aplauze)
<P>
Acest lucru înseamnă unitate; aici sunt si responsabilităţile noastre, după cum aţi afirmat mai devreme, dle Buzek. Dorinţa mea, pentru dvs. şi pentru Europa, este să uităm de est şi vest, în cei doi ani şi jumătate de preşedinţie a dvs., şi să vorbim despre o singură Europă.
<SPEAKER ID="020" NAME="Martin Schulz" LANGUAGE="DE">
Dle Preşedinte, aş dori să vă felicit pentru alegerea dvs. în numele grupului meu. V-am sprijinit alegerea şi, chiar dacă ar trebui să fim atenţi să nu abuzăm de termenul "moment istoric”, cred că alegerea dvs. ca Preşedinte al Parlamentului European reprezintă într-adevăr un moment istoric.
<P>
(Aplauze)
<P>
Faptul că la 20 de ani de la căderea zidului Berlinului, la şase ani de la aderarea ţării dvs. şi a multor altor ţări din Europa Centrală şi de Est la Uniunea Europeană - în fond, un proces pe care chiar dvs. l-aţi iniţiat în calitate de prim-ministru al ţării dvs., din moment ce negocierile de aderare s-au desfăşurat în timpul legislaturii dvs. - faptul că după 20 de ani de la sfârşitul divizării lumii între cele două blocuri puternic înarmate, după depăşirea dictaturii staliniste a statelor care au trebuit să sufere sub aceste dictaturi cu 40 de ani mai mult decât a suferit regiunea vestică a Europei sub dictaturile fasciste, faptul că este normal ca 20 de ani mai târziu membri din Polonia, Ungaria, statele baltice, Republica Cehă sau Slovacia să stea împreună în acest Parlament cu membri din Franţa, Portugalia, Finlanda, Germania, Austria sau Italia şi că putem alege ca Preşedinte al acestuia un reprezentant al Solidarność, un preşedinte al guvernului polonez ales în mod democratic prin alegeri libere, secrete şi corecte - acesta este în opinia mea un moment istoric, care dovedeşte că Europa - acest continent măreţ în care 27 de state s-au unit pentru a deveni Uniunea Europeană - chiar reprezintă ceva, şi ceea ce reprezintă este că visul democraţiei şi al libertăţii poate deveni realitate dacă nu ne rezumăm doar la a visa, ci chiar muncim activ pentru înfăptuirea acestuia, aşa cum aţi făcut şi dvs. în viaţa dvs.
<P>
Prin urmare, consider că preşedinţia dvs. este de interes pentru noi toţi şi că valorile care au stat la baza Uniunii sunt valorile care i-au pus la zid pe dictatori şi au învins dictaturile. Dorinţa grupului nostru este ca preşedinţia dvs. să se bazeze pe aceste valori. Vă transmit felicitările mele sincere, dle Buzek.
<P>
(Aplauze)
<SPEAKER ID="021" NAME="Guy Verhofstadt">
în numele Grupului ALDE. Dle Preşedinte, mai întâi vă transmit felicitări din partea Grupului Liberal şi Democratic pentru alegerea dvs. în funcţie. Vă pot spune că aveţi sprijinul deplin al Grupului Liberal şi Democratic pentru anii care vor urma. Din punctul nostru de vedere, activitatea dvs. înseamnă crearea unei Uniuni Europene mai integrate şi a unei Uniuni care să folosească metoda comunitară.
<P>
Aţi devenit Preşedinte într-un moment foarte dificil: trebuie să ratificăm Tratatul de la Lisabona; trebuie să găsim o strategie unică împotriva crizei financiare şi economice. Sarcina este imensă şi aveţi tot sprijinul grupului nostru. Ar trebui să ştiţi că aveţi în spatele dvs. o majoritate pro-europeană largă în acest Parlament. Trebuie să ştiţi asta.
<P>
(Aplauze)
<P>
Singura noastră dorinţă este să folosiţi această majoritate largă pro-europeană. Să mergeţi înainte şi să spuneţi ce trebuie spus în Consiliul European, ceea ce ştiţi foarte bine, ca şi mine. Sper că vă veţi putea face auzită vocea acolo şi că veţi avea şi în acea instituţie o reprezentare mai însemnată a "Europei”.
<P>
(Aplauze)
<SPEAKER ID="022" NAME="Rebecca Harms">
în numele Grupului Verts/ALE. - (DE) Dle Preşedinte, mă alătur şi eu vorbitorilor anteriori şi vă felicit în numele grupului meu. Şi noi suntem foarte bucuroşi că aţi fost ales.
<P>
Cred că este o uşoară dovadă de modestie, dle Preşedinte, când spuneţi că este o onoare pentru dvs. să preluaţi poziţia în care aţi fost ales astăzi. Dimpotrivă, onoarea este de partea noastră - cel puţin din punctul de vedere al Grupului Verzilor/Alianţei Libere Europene - să vă avem Preşedinte. Tot ce aţi realizat în cariera dvs. politică v-a ajutat să obţineţi funcţia aceasta, şi vă acordăm toţi încrederea noastră. Nu sunt convinsă că în cei doi ani şi jumătate vom putea depăşi graniţa care există încă între est şi vest, dar cred că putem consolida contactele dintre est şi vest, avându-vă pe dumneavoastră ca Preşedinte.
<P>
Personal, aş dori să fie clar membrilor din Europa de Vest că Polonia este în mijlocul continentului, că veniţi dintr-o ţară din centrul lui şi că procesul de a stabili legături cu Europa de Est trebuie să se deruleze acum cu mult mai multă intensitate decât în trecut. Sunteţi cel mai îndreptăţit să faceţi acest lucru. M-am bucurat foarte mult când v-am auzit spunând că trebuie să ne apropiem mai mult de cetăţenii noştri. Noi, cei din Grupul Verzilor, vă vom sprijini mereu în această privinţă. Este important să consolidăm Europa din interior, însă este la fel de important să ne gândim la Europa la o scară mai mare.
<P>
Permiteţi-mi să îmi exprim o altă dorinţă personală. Întrucât am ajuns să vă cunosc destul de bine de pe străzile şi din pieţele din Kiev în timpul Revoluţiei portocali - şi chiar şi atunci dvs. aţi fost un politician curajos - să nu uităm de Ucraina în discuţiile noastre despre ţările din estul UE. Şi situaţia de acolo trebuie îmbunătăţită. Ceea ce aş vrea să fac în timpul Campionatului european de fotbal - care nu sunt departe în timp şi care vor fi găzduite de Polonia şi Ucraina - este să vizionez un meci sau două împreună cu dvs.
<P>
Vă doresc mult succes în noua funcţie!
<P>
(Aplauze)
<SPEAKER ID="023" NAME="Timothy Kirkhope">
în numele Grupului ECR. Dle Preşedinte, permiteţi-mi să vă felicit pentru noua funcţie de Preşedinte şi în special să salut faptul că în observaţiile dvs. v-aţi referit la istorie - aşa cum au făcut şi alţii. Cu siguranţă păreţi a fi o persoană care va aprecia toate libertăţile pe care acest Parlament doreşte să le aibă: libertatea de exprimare, dar şi libertatea de a privi înainte, de schimbare şi reformă în Europa, şi ca acest Parlament să se schimbe şi să se reformeze odată cu Europa.
<P>
Faptul că aveţi o istorie de care sunteţi mândru, şi pe bună dreptate, începând cu Solidarność în 1980, când Polonia a intrat în NATO şi apoi au început negocierile de aderare la Uniunea Europeană, demonstrează că sunteţi o persoană care poate accepta schimbările de care Europa are nevoie acum.
<P>
Vă urăm "bun venit”. Vom face tot ceea ce ne stă în putinţă să vă ajutăm în funcţia pe care aţi preluat-o.
<P>
(Aplauze)
<SPEAKER ID="024" NAME="Lothar Bisky" LANGUAGE="DE">
Dle Preşedinte, sunt încântat că un vecin din Polonia a devenit Preşedinte al acestui Parlament. Eu vin din Germania de est şi lucrez lângă Slubice. Şi Slubice, şi Frankfurt/Oder sunt părţi ale unei Europe unite.
<P>
Aş dori să vă mulţumesc pentru că vă concentraţi, în special, pe integrarea continuă a Europei de Est şi de Vest. După cum bine ştim, mai sunt multe de făcut în această privinţă. Cu toate acestea, aş dori să menţionez, de asemenea, contribuţia importantă în materie de cultură poloneză pe care o puteţi aduce cooperării şi diversităţii culturale în Europa.
<P>
Sper că voi putea aborda problema în mod detaliu în curând. Am început să lucrez în această direcţie. Doi dintre fiii mei vorbesc limba poloneză. Am avut odată onoarea de a oferi premiul Andrzej Wajda regizorului Andreas Drese şi de a ţine un discurs pentru a marca această ocazie. Andrzej Wajda şi alţi regizori polonezi fac parte din cultura noastră europeană. Sper că Europa de Vest şi cea de Est nu vor uita realizările speciale ale culturii Europei de Est.
<P>
Dle Preşedinte, aveţi respectul şi sprijinul nostru!
<SPEAKER ID="025" NAME="Nigel Farage">
în numele Grupului EFD. - Dle Preşedinte, aş dori să vă felicit pentru că aţi fost ales, deşi simt că ceea ce s-a întâmplat în această dimineaţă a semănat mai degrabă cu o înscăunare a papei. Dacă acest Parlament ar fi unul adevărat, ar selecta în realitate membrii reprezentanţi în funcţie de competenţe şi nu ar recurge la obişnuitele aranjamente de grup. Este o ruşine.
<P>
Cred că semnele de schimbare de aici nu sunt prea bune. Chiar ieri am înarmat soldaţii Eurocorps care purtau steagul european prin curtea exterioară, un fel de versiune a Uniunii Europene de a înălţa steagul. Am avut o orchestră, am avut imnul, am avut un cor; am început şi astăzi, nu-i aşa, cu imnul. Acesta este acelaşi steag şi acelaşi imn la care dvs. aţi spus că s-a renunţat după ce francezii şi olandezii au respins foarte raţional temuta Constituţie europeană.
<P>
Nici măcar nu vă mai prefaceţi. Continuaţi cu simbolurile statalităţii şi încercaţi în acelaşi timp să minţiţi şi să înşelaţi poporul irlandez oferindu-le o serie de garanţii care nu sunt demne nici măcar de hârtia pe care sunt scrise. Ei bine, vă pot spune că mulţi dintre noi care fac parte din această Europă a libertăţii şi din Grupul Democraţie vom face tot ce vom putea pentru a susţine votul negativ în cadrul referendumului irlandez.
<P>
(Interpelări)
<P>
Viitorul democraţiei europene se sprijină în foarte mare măsură pe umerii Irlandei.
<P>
Dle Preşedinte, aţi luptat împotriva Uniunii Sovietice. Aţi luptat pentru democraţie. Aţi luptat pentru autodeterminare naţională. Dacă veţi continua să ignoraţi vocea democratică a unor ţări, precum Franţa, Olanda şi Irlanda, veţi aduce Uniunea Europeană înapoi la acea versiune împotriva căreia aţi luptat atât de aprig. Ascultaţi-i pe oameni, vă rog.
<P>
(Reacţii diferite)
<SPEAKER ID="026" NAME="Preşedintele">
Vă mulţumesc pentru discurs, dle Farage. Parlamentarismul european a oferit mereu un forum de opinii diferite. Acesta stă la baza discuţiei în Europa. Discursurile celor care au dorit să ia cuvântul s-au încheiat, dar cred că Preşedintele Comisiei Europene, dl Barroso, arată că vrea să spună câteva cuvinte. Dle Barroso, aveţi cuvântul.
<SPEAKER ID="027" NAME="José Manuel Barroso" LANGUAGE="FR">
Dle Preşedinte, aş dori să vă felicit sincer, personal şi în numele Comisiei Europene, pentru alegerea dvs. în funcţia de Preşedinte al Parlamentului European.
<P>
Calea pe care aţi ales-o v-a condus într-un mod curajos către apărarea libertăţii, a democraţiei şi a statului de drept, precum şi a impunerii acestora în Polonia, ţara dvs. Cariera dvs. politică v-a condus până la funcţia de prim-ministru, înainte să fiţi ales deputat european. Sunteţi primul Preşedinte al acestui Parlament care provine dintr-un stat membru din Europa Centrală sau de Est. Această regiune este dotată cu o bogată experienţă de excepţie şi cu valorile pe care le promovaţi, astfel încât astăzi dvs. preluaţi noua funcţie de Preşedinte al Parlamentului European.
<P>
La douăzeci de ani de la căderea zidului Berlinului, şi la 5 ani de la extindere, alegerea dvs. reprezintă o victorie pentru Europa reunificată. Sunt multe persoane aici care vă cunosc şi vă admiră personalitatea, viziunea politică şi activitatea din campania electorală. Sunt la fel de mulţi şi cei care cred că atributele dvs. personale vă predispun în mod natural spre asumarea rolului de Preşedinte care apără în mod activ şi vehement interesele Europei şi ale cetăţenilor săi. Această experienţă şi aceste valori vor însemna că preluarea acestei funcţii de la dl Pöttering - care ştie această instituţie mai bine decât oricine - de către dvs. va fi una armonioasă. Îi transmit dlui Pöttering urările mele de bine cu ocazia încetării funcţiei sale; acesta şi-a îndeplinit rolul cu o demnitate extraordinară şi cu o încredere fermă în Europa.
<P>
În acest moment dificil, şi având în vedere modelul politic complex pe care îl avem, va trebui să muncim mai mult ca niciodată, cu un spirit pozitiv, constructiv şi unit, pentru a face progrese în Europa. Atribuţiile şi competenţele acestui Parlament vor fi consolidate şi prin Tratatul de la Lisabona, pe care doresc să îl adopte o majoritate copleşitoare din Parlament şi Comisia; de fapt, un tratat care a fost adoptat deja de 26 de parlamente din Europa merită respectul tuturor deputaţilor europeni.
<P>
Instituţiile noastre trebuie să se consolideze reciproc din motive legate de proiectul european. Acest lucru este adevărat mai ales în ceea ce priveşte relaţiile dintre Parlamentul European şi Comisia Europeană. Ştim foarte bine că factorul care încurajează proiectul european este cooperarea între cele două instituţii ale noastre.
<P>
Dle Preşedinte, drag prieten, ceea ce îmi rămâne de făcut este să vă doresc dvs., şi noului Parlament, succes în activitatea de instituire a unei Europe care să promoveze mai puternic valorile libertăţii şi solidarităţii.
<SPEAKER ID="028" NAME="Bruno Gollnisch" AFFILIATION="NI">
(FR) Dle Preşedinte, mă resemnasem într-o oarecare măsură cu faptul de a fi ignorat, ca şi colegii mei neafiliaţi, în numele cărora vorbesc cu siguranţă când vă ofer felicitările pe care dvs. le meritaţi, însă metoda prin care aţi fost ales nu le merită, trebuie să spun asta, din moment ce triumful dvs. în alegeri este, într-un fel, rezultatul unei înţelegeri între cele două grupuri majore din acest Parlament, care în momentul alegerilor se declară a fi într-o opoziţie superficială şi apoi colaborează la conducerea Parlamentului timp de 5 ani.
<P>
Dle Preşedinte, sper că sunteţi stăpânul propriei victorii, că nu deveniţi sclavul acestor două grupuri, că puteţi apăra drepturile minorităţilor, şi, în special, drepturile unor dizidenţi ca şi noi, ale celor care sunt preocupaţi de efectele globalizării economice asupra identităţii lor şi de efectele amestecului universal de indivizi, bunuri şi capital, care nu cred că acest lucru le aduce neapărat beneficii şi care condamnă creşterea neclară a atribuţiilor Uniunii Europene în raport cu libertăţile naţionale ale acestora.
<P>
Într-un fel, suntem dizidenţi în aceeaşi manieră în care aţi fost şi dvs. odată. Sperăm că veţi proteja drepturile dizidenţilor şi, mai ales, că veţi acorda o importanţă deosebită respectării acestui Regulament de procedură, care nu ar trebui modificat în mod sistematic, din moment ce este clar că acesta poate fi în beneficiul celor care, cred eu, sunt adevăraţii apărători ai libertăţilor naţiunilor europene.
<P>
(Aplauze)
