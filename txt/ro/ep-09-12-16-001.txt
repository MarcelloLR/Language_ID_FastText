<CHAPTER ID="001">
Deschiderea şedinţei
<SPEAKER ID="005" NAME="Göran Färm" AFFILIATION="S&amp;D">
Dle Preşedinte, la începutul perioadei de sesiune din această săptămână aţi răspuns la o întrebare din partea colegului meu austriac, Jörg Leichtfried, cu privire la noii deputaţi care vor intra în Parlament ca urmare a intrării în vigoare a Tratatului de la Lisabona, precum şi în legătură cu momentul când ar putea avea loc acest lucru. Aţi afirmat că acum acest lucru depinde de Consiliu. Sunt de acord în cu răspunsul în ceea ce priveşte intrarea acestora în Parlament ca deputaţi cu drepturi depline, însă nu sunt sigur că aşa stau lucrurile când ne referim la statutul lor de observatori, ca etapă preliminară înainte de a deveni deputaţi cu drepturi depline.
<P>
Interpretez hotărârea pe care am adoptat-o recent cu privire la Raportul lui David Martin privind regulamentul nostru intern în sensul că, de fapt, le putem permite să înceapă activitatea ca observatori imediat ce sunt aleşi, iar alegerea lor este confirmată de statele membre din care provin, iar noi, în calitate de Parlament, putem decide cu privire la condiţiile legate de poziţia lor de observatori.
<P>
Dle Preşedinte, puteţi discuta, vă rog, acest lucru cu raportorul, dl Martin, pentru a ajunge la o soluţie cât mai curând posibil? Ar fi nerezonabil ca noii deputaţi care sunt deja aleşi şi a căror alegere a fost confirmată de autorităţile naţionale să trebuiască să aştepte luni de zile înainte să-şi poată începe efectiv activitatea. Mulţi dintre ei sunt pregătiţi să înceapă imediat.
<SPEAKER ID="006" NAME="Preşedinte">
Aşa cum am afirmat anterior, am solicitat hotărârea Consiliului European, iar Comisia pentru afaceri constituţionale trebuie să ia, de asemenea, această problemă în considerare şi să o analizeze. Nu există o hotărâre definitivă cu privire la numărul de locuri noi şi din ce ţări trebuie să provină aceştia. Nu există o hotărâre definitivă. Ştiu că hotărârea aparţine Parlamentului European, însă nu este definitivă, deci nu este atât de uşor să primim observatori fără o hotărâre definitivă cu privire la numărul acestora şi ţările de provenienţă. Deci trebuie să aşteptăm. Mă gândesc la acest lucru şi mă preocupă în mare măsură.
<SPEAKER ID="007" NAME="Rebecca Harms" AFFILIATION="Verts/ALE">
(DE) Dle Preşedinte, doamnelor şi domnilor, sunt de acord că această problemă este dificil de soluţionat. Nu cred că este imposibil, însă, din punctul de vedere al grupului meu, aş dori să afirm că, în ceea ce priveşte dezbaterea din Franţa, considerăm inacceptabil ca observatorii, oricare ar fi statutul lor, să rămână în acelaşi timp şi membri în parlamentele lor naţionale. Considerăm că cei care intră în Parlament în calitate de observatori ar trebui să renunţe la mandatele lor naţionale.
<SPEAKER ID="008" NAME="Jean-Pierre Audy" AFFILIATION="PPE">
(FR) Dle Preşedinte, în conformitate cu articolul 110 din Regulamentul de procedură, ne-am reunit pentru a dezbate rezultatele Preşedinţiei suedeze - îl aplaud pe dl prim-ministru Reinfeldt, care a asigurat o preşedinţie curajoasă, utilă şi eficientă - însă ne-am reunit şi pentru a examina rezultatele Consiliului European din 10 şi 11 decembrie.
<P>
În ceea ce priveşte această chestiune, doresc să atrag atenţia preşedintelui Comisiei, gardianul tratatelor şi al aplicării acestora, asupra articolului 15 alineatul (6) din Tratatul privind Uniunea Europeană, care stipulează că preşedintele Consiliului European trebuie să prezinte un raport după fiecare reuniune a Consiliului European.
<P>
Pare sigur că dl Van Rompuy, noul preşedinte al Consiliului European, nu ni se va alătura şi regret acest lucru. Este adevărat, dumnealui deţine funcţia de la 1 decembrie 2009, desfăşoară o activitate diplomatică intens, dar consider că primul său act politic ar fi trebuit să fie acela de a veni şi de a se prezenta Parlamentului European. Prin urmare dumnealui trebuia să vină şi să prezinte concluziile Consiliului European din 10 şi 11 decembrie 2009.
<SPEAKER ID="009" NAME="Preşedinte">
Permiteţi-mi să explic: s-a ajuns la o înţelegere între preşedintele Consiliului European, dl Van Rompuy şi preşedintele în exerciţiu al Consiliului, dl Reinfeldt, ca această ultimă lună a Preşedinţiei să se desfăşoare conform vechilor principii. Această înţelegere este în vigoare. Preşedintele Consiliului European, dl Van Rompuy, va prelua mandatul la 1 ianuarie 2010.
<SPEAKER ID="010" NAME="Jean-Pierre Audy" AFFILIATION="PPE">
(FR) Dle Preşedinte, nu este responsabilitatea şefilor de stat şi de guvern să se ocupe de aplicarea tratatelor care au fost ratificate de popoare.
<SPEAKER ID="011" NAME="Preşedinte">
Voi explica mai detaliat: invitarea şi colaborarea cu preşedintele Consiliului European şi prim-ministrul în exerciţiu care reprezintă preşedinţia prin rotaţie este o hotărâre care aparţine tuturor deputaţilor. Noi vom decide, de asemenea, cine este invitat şi în ce ordine. Tot noi vom conveni între instituţii - Parlamentul European şi Consiliul European - care este modul în care vom colabora. În plus, consider că remarcile dumneavoastră sunt premature.
<P>
Trebuie să se încheie un acord interinstituţional. Comisia Europeană este implicată, de asemenea, în această problemă. Este prea devreme să discutăm acest lucru. Este foarte important să păstrăm un echilibru adecvat între actuala preşedinţie şi şef al guvernului şi preşedintele Consiliului European, dl Van Rompuy. Preşedinţiile noastre se schimbă, în timp ce preşedintele rămâne acelaşi, însă trebuie să cooperăm, de asemenea, cu şefii de guvern. Avem nevoie de cooperarea cu guvernele, deoarece în calitate de organism legislativ, trebuie să avem contact permanent cu guvernul ţării care exercită preşedinţia.
<P>
În plus, modul în care vom colabora şi pe cine vom invita constituie decizia noastră - în consultare cu Consiliul European, cu siguranţă. Vor avea loc discuţii în această privinţă. Doresc să vă spun că este mult prea devreme să facem acest lucru. Între timp dl Reinfeldt urmează să prezinte raportul ultimelor şase luni de activitate ale Consiliului European. Dl Van Rompuy nu a fost implicat în această activitate deoarece a fost numit cu doar câteva săptămâni în urmă, deci nu ar fi putut dezbate în niciun fel această chestiune astăzi. Chestiunea este foarte clară.
