<CHAPTER ID="009">
Semnarea actelor adoptate în conformitate cu procedura legislativă ordinară
<SPEAKER ID="398" NAME="Președinte">
Dragi colegi, vom începe cu adoptarea inițiativei cetățenilor. Stimate domnule ministru Martony, președinte în exercițiu, stimați președinți și raportori, astăzi analizăm aspecte juridice: semnarea unui act legislativ european foarte important. Acesta este important pentru că este menit să echilibreze competențele instituțiilor noastre.
<P>
Acest regulament referitor la inițiativa cetățenilor europeni, care a fost adoptat în cadrul procedurii legislative ordinare, urmărește să ofere cetățenilor noștri aceleași competențe de inițiativă politică de care beneficiază deja Consiliul de Miniștri și Parlamentul European. Sunt necesare un milion de semnături - doar 0,2 % din cetățenii noștri - pentru a invita Comisia Europeană să acționeze în chestiuni care îi interesează în mod direct. De asemenea, le permite cetățenilor să-și facă vocea auzită. Acesta va stabili de fapt o legătură directă între cetățeni și instituțiile UE, formând o punte între aceștia, între noi toți, cei din UE.
<P>
Parlamentul European și Consiliul au depus eforturi susținute pentru a obține o adoptare rapidă, în primă lectură, a acestui regulament în folosul cetățenilor. Aș dori să mulțumesc tuturor celor care au contribuit la acest succes: tuturor președințiilor, în special Președinției belgiene și Președinției ungare, Comisiei și deputaților din acest Parlament. Aș dori să mulțumesc, în special, președintelui Comisiei pentru afaceri constituționale (AFCO) și președintei Comisiei pentru petiții (PETI), Carlo Casini și Erminia Mazzoni. Vă invit să veniți la semnarea procedurii. Cei patru raportori, Alain Lamassoure, Zita Gurmai, Diana Wallis și Gerald Häfner - sper că sunteți prezenți și că putem participa împreună la procedură - precum și ceilalți numeroși deputați implicați în calitate de raportori alternativi.
<P>
Puteți fi mândri de munca depusă pentru cetățenii noștri. Împreună cu Consiliul, vom semna acest document, care va deveni lege, dar, mai întâi, îl invit pe oaspetele nostru, care va fi prezent adesea în Parlamentul European în acest semestru, dl ministru Martony, să ne spună câteva cuvinte.
<SPEAKER ID="399" NAME="János Martonyi">
Președintele în exercițiu al Consiliului. - Domnule Președinte, în acest moment unic și solemn, îmi aduc aminte de primele zile ale Convenției europene, când discutam cum poate fi eliminat sau cel puțin redus ceea ce numeam "deficitul democratic al procesului de integrare europeană”. Aveam cu toții un obiectiv comun, și anume să consolidăm funcționarea democratică a Uniunii Europene.
<P>
Am identificat o posibilitate pentru a îndeplini acest obiectiv, și anume să promovăm participarea cetățenilor la viața democratică a Uniunii. Acesta este modul în care și motivul pentru care dreptul de inițiativă a cetățenilor a fost inclus în tratat, iar acum cetățenii pot aborda direct Comisia Europeană și o pot invita să prezinte o propunere de act legislativ al UE.
<P>
Sunt ferm convins că acesta este un punct de reper important pe calea către consolidarea democrației în Uniune. Acesta este, de asemenea, primul element al democrației directe. El stabilește contactul și dialogul directe dintre instituții și cetățeni și încurajează dialogul și cooperarea directe transfrontaliere. El încurajează, de asemenea, simțul proprietății: Europa nu este reprezentată de ei, ci de noi, iar Europa se va dezvolta așa cum vrem noi toți, împreună. Motto-ul nostru, "O Europă puternică cu participare umană” depinde de noi toți.
<P>
Pentru a îndeplini aceste obiective și pentru a pune în aplicare tratatul, este nevoie de norme de procedură simple, clare și ușor de înțeles. Acest lucru a fost realizat acum și este rezultatul bunei cooperări între toate instituțiile - Comisia, Consiliul și, în primul rând, Parlamentul European. Aș dori să mulțumesc în mod special dlui Maroš Šefčovič de la Comisie; Aș dori să mulțumesc Președințiilor spaniolă și belgiană, ambele membre ale trioului nostru; în mod special, mulțumiri și felicitări și Parlamentului European, tuturor celor care au fost implicați în acest proces extrem de important: președinții de comisie și, de asemenea, raportorilor Alain Lamassoure, Zita Gurmai, Diana Wallis și Gerald Häfner și tuturor celorlalți deputați care au participat la această activitate extrem de importantă.
<P>
Aceasta a demonstrat cooperarea și înțelegerea excelentă, nu doar între instituțiile europene, ci și între diferitele familii sau grupuri politice. Nu pot decât să-mi exprim speranța că această cooperare și înțelegere va constitui un model pentru viitor, atât pentru instituții, cât și pentru grupurile politice.
