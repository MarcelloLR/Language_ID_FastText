<CHAPTER ID="005">
Programul de activități al Președinției ungare a Consiliului (dezbatere) 
<SPEAKER ID="044" NAME="Președinte">
Următorul punct este declarația Consiliului și a Comisiei privind programul de activități al Președinției maghiare a Consiliului.
<P>
O altă țară asigură în prezent Președinția prin rotație. Ungaria deține Președinția pentru prima dată în istoria sa, ceea ce reprezintă întotdeauna un eveniment important în Uniunea Europeană. În timpul președinției belgiene, am dezvoltat noi modalități de cooperare cu Președinția și cu Consiliul, organizând reuniuni la nivelul Comisiei, precum și la nivel administrativ, ministerial și prezidențial sau, cu alte cuvinte între Președinție și Președintele Parlamentului European. Vom continua aceste forme de cooperare în timpul Președinției maghiare, de asemenea, așa cum am stabilit deja împreună cu prim-ministrul, dl Orbán. Astăzi, vom discuta programul de activități al Președinției maghiare. Aș dori să urez bun venit prim-ministrului, dlui Orbán, în Parlamentul European. Suntem încântați că vom putea discuta pe larg numeroase aspecte legate de această perioadă de șase luni și de cooperarea noastră.
<SPEAKER ID="045" NAME="Viktor Orbán" LANGUAGE="HU">
Dle Președinte, onorabili deputați, sunt încântat că prezența noastră a atras atât de mult atenția în Uniunea Europeană ...(Președintele a luat cuvântul).
<SPEAKER ID="046" NAME="Președinte">
Stimați colegi, înțelegem că aceasta este o demonstrație și v-ați spus punctul de vedere, dar vă rog să treceți mai departe. Trebuie să ne continuăm dezbaterea.
<SPEAKER ID="047" NAME="Viktor Orbán" LANGUAGE="HU">
Dle Președinte, sunt încântat să văd că ședințele din Parlamentul European sunt la fel de animate și de bogate în luarea cuvântului ca acelea din Parlamentul maghiar, ceea ce mă face să mă simt ca acasă.
<P>
Vă mulțumesc foarte mult pentru invitație. Transmit, respectuos, salutările mele deputaților acestui Parlament, președintelui Barroso, precum și Președintelui Parlamentului European, vechiul și dragul meu prieten.
<P>
Doamnelor și domnilor, în primul rând, aș dori să afirm că este o onoare pentru mine să vorbesc astăzi aici în calitate de președinte în exercițiu al Consiliului. Pentru dvs., aceasta este, desigur, o procedură de rutină care se repetă la șase luni. La fiecare șase luni, vedeți un prim-ministru stând aici și prezentând programul de activități al Președinției sale. Din punctul nostru de vedere, punctul de vedere al maghiarilor, totuși, acest lucru înseamnă mult mai mult decât o rutină de șase luni. Pentru noi, faptul că putem sta aici, astăzi, constituie un act de dreptate istorică. Aș dori să vă reamintesc faptul că Ungaria a fost cea care a pierdut cele mai multe vieți omenești și a vărsat cel mai mult sânge pentru libertate și democrație după cel de Al Doilea Război Mondial, atât în timpul Revoluției din 1956, cât și în timpul condamnărilor ulterioare. Noi am fost cei care am dat prima lovitură regimului comunist, cei care am luptat împotriva imperiului sovietic și cei care am demonstrat lumii că doctrina comunistă nu este o ideologie inofensivă, ci o amenințare periculoasă la adresa civilizației occidentale. Noi am îndepărtat prima cărămidă din zidul comunist și prin fisura pe care am produs-o curentul de aer a măturat întregul sistem comunist.
<P>
Doamnelor și domnilor, din acest motiv, consider că noi, maghiarii, putem pretinde, pe bună dreptate, că am contribuit foarte mult la reunirea Europei. Pentru maghiari, este, prin urmare, un fel de dreptate istorică faptul că prim-ministrul Ungariei poate vorbi astăzi, aici, în calitate de președinte în exercițiu al Consiliului. Aș dori să vă asigur că urmăm pașii revoluționarilor din 1956 și intenționăm să servim cauza unității europene prin idealurile și credința lor.
<P>
Doamnelor și domnilor, noi, cei din Europa Centrală, inclusiv noi, maghiarii, am fost întotdeauna interesați de o Europă unită, și astăzi suntem la fel de interesați de acest lucru. Totuși, crearea și menținerea unității europene necesită, de asemenea, putere. În urmă cu douăzeci de ani, Europa a putut găsi puterea de a depăși separarea și de a se uni. A conștientizat că era un moment istoric de care trebuia să profite pentru a se reuni. Această putere se regăsește în mottoul Președinției maghiare: "O Europă puternică”.
<P>
Doamnelor și domnilor, astăzi ne confruntăm cu o provocare de proporții similare cu cea de acum douăzeci de ani și, prin urmare, probabil nu este o exagerare să spunem că Uniunea Europeană trece prin cea mai dificilă perioadă din ultimii douăzeci de ani. Astăzi, trebuie să depășim furtuna reprezentată de criza mondială și să găsim locul Europei într-o economie mondială care se transformă și se reorganizează complet. Consider că, pentru a se putea menține pe poziție, Europa trebuie să rămână unită și, chiar și astăzi, unitatea are nevoie de putere. Sunt convins că toate statele membre ale Uniunii Europene, inclusiv țara mea de origine, pot deveni puternice și pot avea succes dacă Uniunea Europeană în sine este puternică. Dacă aceasta este puternică, poate răspunde la provocările competitivității mondiale, precum și la provocările demografice, de mediu, climatice și de securitate. Singura întrebare este de unde poate lua Europa această putere. Vom găsi răspuns la această întrebare dacă ne întrebăm un alt lucru, și anume, ce face vulnerabilă Europa astăzi? Ce împiedică competitivitatea întregii noastre civilizații astăzi? Evident, nu ne amenință celelalte continente și nici o ideologie străină. Dimpotrivă; adevărata noastră problemă este una practică. Limba engleză are un cuvânt foarte scurt, simplu pentru a o descrie și acest cuvânt este "datorie”. În prezent, puterea Europei este afectată și măcinată de datorii foarte mari. În noua concurență post-criză, datoriile vor fi cel mai mare impediment și cel mai mare pericol pentru lumea occidentală, inclusiv pentru Europa.
<P>
Doamnelor și domnilor, Președinția maghiară este convinsă că există un singur mod în care datoria poate fi combătută și acesta se referă la muncă. Noi, maghiarii, suntem foarte conștienți de acest lucru deoarece suferințele economiei maghiare au fost provocate chiar de faptul că avem cea mai scăzută rată a ocupării forței de muncă din întreaga Europă, din toată Uniunea Europeană. Mă simt jenat să spun acest lucru cu voce tare, dar este de doar 55 %. Și acolo unde nu există muncă, unde nu există locuri de muncă, nu există nici bani și de aici rezultă datoriile și împrumuturile. Ei bine, doamnelor și domnilor, adevărata noastră resursă pentru viitor constă în mentalitatea europeană tradițională, și anume în muncă. Mentalitatea europeană de evaluare a muncii este cea care a adus succesul civilizației noastre. Avem un cod european de conduită, și una dintre pietrele de temelie ale acestuia este, de secole, principiul economiei prudente, adică nu trebuie să cheltuim mai mult decât putem produce. O altă valoare europeană fundamentală este că nu trebuie să transmitem datoriile noastre copiilor și nepoților noștri. Sunt convins că respectul pentru muncă include ideea și mentalitatea că putem obține un lucru doar dacă muncim pentru acesta mai întâi. În cazul în care putem obține în avans tot ceea ce altfel am fi putut obține după ani de lucru, însăși semnificația muncii noastre este pusă sub semnul întrebării și această semnificație va reprezenta tot mai mult plata datoriilor noastre care se acumulează continuu și care ne schimbă întreaga atitudine față de muncă. Aceasta este criza cu care ne confruntăm cu toții.
<P>
Doamnelor și domnilor, toți suntem de acord cu diagnosticul de datorie. Pentru noi, politicienii europeni care dezbatem, datoria este ca o boală. Toți suntem de acord cu diagnosticul, dar există o dezbatere vastă cu privire la remediu. Cu toate acestea, boala este una periculoasă și timpul pe care îl avem este scurt. Prin urmare, consider că nu avem foarte mult timp pentru dezbatere, mai ales pentru dezbaterea cu privire la faptul dacă trebuie să respingem automat remediile care par neobișnuite sau noi doar din cauză că sunt în acest fel. Avem nevoie de curaj și de o minte deschisă pentru ca guvernele și parlamentele statelor individuale să poată depăși criza datoriilor lor. Totuși, sunt convins că tocmai acest lucru este ceea ce așteaptă cetățenii Europei ca noi să facem. Aceștia se așteaptă la locuri de muncă, securitate și creștere economică și, prin urmare, doamnelor și domnilor, Președinția maghiară se va concentra asupra aspectelor economice - în acest document veți găsi transcrierea exactă, punct cu punct, a acestor aspecte - iar pe lista de priorități ale Președinției maghiare se află pe primul loc aspectele legate de criza economică și de criza datoriilor.
<P>
Doamnelor și domnilor, Președinția maghiară consideră că direcția stabilită de Consiliu, și anume direcția gestionării crizei, este direcția cea bună, dar că trebuie să se facă eforturi suplimentare și, prin urmare, suntem convinși că tratatul trebuie modificat și că trebuie creat temeiul juridic pentru ca actualul mecanism temporar de gestionare a crizei să fie înlocuit cu un mecanism permanent de stabilitate începând cu anul 2013. Președinția maghiară va face tot ce îi stă în putere în acest sens. În plus, în centrul gândirii Președinției maghiare se află consolidarea coordonării politicilor economice, facilitarea creșterii economice și promovarea creșterii durabile în vederea creării de locuri de muncă. Prin urmare, acesta este un obiectiv special al Președinției noastre și aș dori, de asemenea, să vă cer să cooperați cu noi în cadrul acestuia pentru a crea șase legi care să faciliteze realizarea acestui obiectiv, și anume coordonarea politicilor economice. Aș dori să solicit cooperarea dvs. devotată în această privință. Președinția maghiară va fi o Președinție apropiată Parlamentului și, prin urmare, vă solicit să faceți tot ce se poate pentru a asigura că aceste șase legi pot fi adoptate cât mai curând posibil în cooperare cu noi.
<P>
Președinția maghiară este convinsă că reformele structurale din statele membre trebuie să fie puse în aplicare într-un mod mai coerent și trebuie să fie mult mai bine coordonate decât anterior. Semestrul european a început și reprezintă ceva nou pentru toți; nu doar pentru noi, maghiarii, ci și pentru dvs., de asemenea, deoarece este un program nou al Uniunii Europene. Semestrul a început cu raportul anual al Comisiei privind creșterea macroeconomică și aș dori să îl felicit pe dl Barroso pentru elaborarea acestui document excelent, care este potrivit pentru a efectuarea primului pas și care stabilește direcțiile și aspectele care vor reprezenta baza dezbaterilor din cadrul numeroaselor formațiuni ale Consiliului în timpul Președinției noastre.
<P>
Doamnelor și domnilor, credibilitatea națională este, desigur, necesară atunci când se intenționează să se propună o politică economică comună pentru Europa. Aș dori să vă informez că există șansa ca țara mea de origine, care a fost mult timp pe zidul rușinii al Uniunii Europene din cauza procedurii aplicabile deficitului excesiv inițiate împotriva sa, are în prezent șansa reală de a depăși această situație. În 2011, deficitul bugetar al Ungariei va fi sub valoare de 3 % și vom fi unul dintre cele două state membre ale UE a cărui datorie națională va scădea în 2011. Acest lucru este esențial pentru credibilitatea programului Președinției noastre.
<P>
Doamnelor și domnilor, Președinția maghiară consideră că este foarte important să se consolideze piața unică. Considerăm că această consolidare a pieței unice este una dintre potențialele surse de creștere economică. Intenția noastră este să eliminăm barierele existente, să punem în aplicare dereglementarea și extinderea pieței unice spre noi domenii, cum ar fi digitalizarea. Sprijinim mediul favorabil de afaceri care urmează să fie creat pentru întreprinderile mici și mijlocii.
<P>
Printre temele prioritare ale Președinției maghiare se numără politica energetică și inovarea, pe care le vom discuta la 4 februarie în cadrul unui summit comun. Aș dori să vă aduc la cunoștință că Ungaria consideră că este vital ca noi să eliminăm toate barierele de reglementare existente în domeniul politicii energetice și să stabilim legăturile de infrastructură care lipsesc cu scopul de crea o piață reală și interoperabilă a energiei în Europa. De asemenea, un obiectiv important al Președinției maghiare este de a asigura că Europa dispune de linii diversificate de aprovizionare în domeniul energiei. Politica europeană energetică se află în fața unei evoluții; statele membre au semnat acordurile - voi semna acordul Slovacia-Ungaria cu prim-ministrul slovac săptămâna viitoare - care vor permite primei rețele nord-sud de distribuție a gazelor naturale, care se întinde de la Marea Baltică la Marea Adriatică și traversează România spre Marea Neagră, să devină funcțională, creând astfel o interconectare completă. Deoarece, în ultimii 40 de ani, ne-am gândit la tot ce avea legătură cu estul și vestul, o legătură între nord și sud lipsește și acesta este punctul în care consider că tratatele care urmează să fie semnate reprezintă un progres.
<P>
Doamnelor și domnilor, strategia privind romii este un aspect prioritar al Președinției maghiare deoarece o Europă inteligentă nu are niciun sens dacă nu există omenie. Totuși, în Europa va exista omenie dacă se creează oportunități pentru incluziunea socială a celor mai dezavantajate grupuri sociale. Nu este momentul să discutăm strategia privind romii și aș dori, prin urmare, doar să subliniez, în calitate de lider al unei țări preocupate de acest aspect, că toți ne jucăm cu focul și că, dacă nu reușim să stabilim o strategie privind romii la nivel european, comunitățile rome care sunt deja stabilite și, într-o anumită măsură integrate, vor alege din nou un stil de viață nomad în cadrul Europei și, prin urmare, problema va fi transferată de la țările care se confruntă în prezent cu ea la alte țări. Acestea sunt motivele pentru care trebuie să se ofere un răspuns strategic european la problema romilor, care altfel ține de competența națională și, personal, aș fi foarte mândru dacă am reuși să adoptăm în comun o strategie europeană privind romii până la sfârșitul mandatului Președinției maghiare în iunie.
<P>
Doamnelor și domnilor, trebuie, de asemenea, să menționez problema extinderii, deși sunt conștient că în mod clar există o teamă de extindere în Europa. De abia reușim să depășim propriile noastre probleme interne și în aceste circumstanțe, a veni mereu cu noi idei de extindere este extrem de riscant. Cu toate acestea, Președinția maghiară ar saluta revenirea la o abordare optimistă privind extinderea în Europa. Am saluta această abordare în cazul în care Uniunea Europeană ar considera că anumite probleme au rămas nerezolvate, deoarece nu toate națiunile europene care ar putea fi integrate în comunitatea europeană sunt în prezent parte a Uniunii Europene. În plus, consider că este nedrept faptul că o țară precum Croația, de exemplu, care în ultimii ani a avut o performanță mai bună decât Ungaria, stat membru al UE, este lăsată în continuare pe dinafară și că nu îi este permis să devină stat membru. Președinția maghiară ar dori, prin urmare, să sprijine negocierile privind aderarea Croației până la semnarea tratatului, perioada încheierii.
<P>
Sunt conștient de faptul că extinderea spațiului Schengen este un subiect controversat. Țările în cauză sunt România și Bulgaria, dar fiind o persoană care cunoaște bine această regiune și care locuiește într-o țară vecină, știu sigur că aceste țări sunt pregătite și, deși sunt conștient că Președinția maghiară trebuie să se aștepte la dezbateri, voi sprijini întotdeauna includerea Bulgariei și a României în spațiul Schengen cât mai curând posibil, fără întârziere.
<P>
Doamnelor și domnilor, programul Președinției maghiare include, de asemenea, strategia pentru regiunea Dunării, precum și convingerea că Uniunea Europeană trebuie să continue să își asume un rol principal în lupta la nivel mondial împotriva schimbărilor climatice și, din acest motiv, am saluta acest aspect dacă rezultatele summitului din decembrie 2010 de la Cancun ar fi puse în aplicare, și am putea continua negocierile pentru a ne asigura că deciziile obligatorii din punct de vedere juridic sunt luate până la sfârșitul anului 2011.
<P>
Doamnelor și domnilor, deoarece durata discursului meu începe să frizeze nepolitețea, voi menționa pe scurt că activitățile Președinției maghiare vor include, de asemenea, discutarea politicii familiale și a situației demografice și aș fi încântat dacă Ungaria ar putea, fără să cauzeze polemici interinstituționale, să contribuie la elaborarea unei poziții clare și ferme a Uniunii Europene cu privire la libertatea de religie și să acționeze împotriva persecutării creștinilor, acesta fiind un aspect important în următoarele șase luni.
<P>
Doamnelor și domnilor, în final, aș dori să subliniez că sunt conștient de faptul că toți cei care suntem prezenți în acest Parlament suntem politicieni. Toți avem propriile noastre puncte de vedere și principii, proprii prieteni și propriile interese. Recunoscând acest lucru, vă sfătuiesc într-un mod respectuos, indiferent de opinia pe care o puteți avea despre politicile interne maghiare, să nu asociați criticile și acțiunile referitoare la acestea cu următoarele șase luni în care Președinția maghiară va fi la conducerea Uniunii Europene. În cazul în care faceți această asociere, voi fi, desigur, gata de luptă, dar dacă faceți acest lucru, nu va fi pierderea Ungariei, ci, mai presus de toate, a întregii comunități europene. Prin urmare, vă rog, pentru binele Uniunii Europene și pentru că avem niște sarcini dificile, să faceți această distincție ori de câte ori este posibil. În cadrul ultimei dezbateri s-au pus în discuție de către Ungaria argumentele și discursul rațional atunci când am convenit cu președintele Barroso că vom saluta anchetele UE privind legea criticată referitoare la mass-media, că vom discuta observațiile sale și că, în cazul în care se vor găsi erori care pot fi verificate, vom fi dispuși, desigur, să modificăm legea. Pentru noi, aceste aspecte nu țin de prestigiu și nu înseamnă să ne arătăm puterea sau vanitatea. Printre altele, în cazul în care cineva dorește să lupte pentru libertatea presei în Europa, se poate baza întotdeauna pe guvernul maghiar care are experiența luptei anticomuniste.
<P>
Doamnelor și domnilor, suntem conștienți că urmează o perioadă de șase luni extrem de dificilă pentru Europa, dar sunt optimist și consider că Europa este pregătită. După cel de Al Doilea Război Mondial, Europa a reușit să pună bazele cooperării între popoarele Europei printre ură și ruine. În 1989 și 1990 a fost posibilă reunirea Europei și astfel am motive să presupun că Europa va fi capabilă să răspundă la provocările istorice similare cu care ne confruntăm în prezent. Acest lucru înseamnă că, în timpul și după Președinția maghiară, vom avea nevoie de mai mult decât o administrație ambițioasă. Trebuie să privim dincolo de mulțimea de dosare de pe birourile noastre și trebuie să privim mai departe de chestiunile care pot fi rezolvate în șase luni sau unul sau doi ani. Președinția maghiară este convinsă că o comunitate poate fi unită doar prin obiective și valori comune. Obiectivele comune se pot baza numai pe valori comune. Președinția maghiară își va desfășura activitatea zilnică în spiritul acestui obiectiv european de anvergură, ne va acorda tuturor respectul cuvenit și va arăta cea mai mare smerenie față de acest obiectiv. Vă mulțumesc pentru atenția acordată.
<SPEAKER ID="048" NAME="Președinte">
Dle prim-ministru, vă mulțumesc pentru discursul dvs. și pentru prezentarea programului de activități al Președinției maghiare a Consiliului.
<SPEAKER ID="049" NAME="José Manuel Barroso">
președinte al Comisiei. - Dle Președinte, începutul anului 2011 reprezintă un moment istoric pentru Ungaria deoarece preia conducerea Consiliului Uniunii Europene pentru prima dată, dar reprezintă, de asemenea, un moment critic pentru Uniunea Europeană în ansamblu. Mandatul Președinției maghiare începe într-un moment care impune un anumit simț al responsabilității în ceea ce privește sarcinile Europei.
<P>
Este extrem de potrivit faptul că Președinția maghiară a ales mottoul "o Europă puternică”. Europa este cea mai puternică și eficientă atunci când suntem uniți, când acționăm într-un mod coordonat cu instituțiile puternice, când propunem o soluție comună pentru a găsi o ieșire din aceste ape tulburi și când facem acest lucru împreună suntem capabili să găsim soluții la cele mai urgente probleme.
<P>
Este important să ne amintim acest lucru deoarece nu am ieșit încă la liman. Nu putem face cale întoarsă și nu putem reveni la situația de până acum. Trebuie să punem în aplicare reformele fără întârziere și să dezvoltăm politicile inovatoare necesare pentru a transforma viziunea Europa 2020 în realitate. Prin urmare, aștept cu nerăbdare să lucrez în parteneriat cu prim-ministrul Orbán și cu Președinția maghiară pentru a ne asigura că această viziune va avea succes. Permiteți-mi să-i spun prim-ministrului Orbán aici și acum că poate conta pe sprijinul deplin al Comisiei în această privință.
<P>
În același timp, Comisia speră că se poate baza pe sprijinul Președinției maghiare. Este deosebit de important un parteneriat promițător în domeniul serviciilor financiare, al guvernanței economice, al punerii în aplicare a Strategiei Europa 2020, al pieței energetice și interne. Așadar, sunt încântat că prioritățile Președinției reflectă pe deplin acest lucru.
<P>
Un parteneriat puternic cu Parlamentul European este, de asemenea, esențial, deoarece în unele cazuri, va fi importantă adoptarea rapidă a propunerilor. De exemplu, trebuie să avem la dispoziția noastră cât mai curând posibil noile instrumente pentru guvernanța economică consolidată. Consiliul European a stabilit un obiectiv clar care să fie atins până în iunie 2011. Ritmul de lucru deja stabilit de Președinția maghiară și comentariile pe care tocmai le-am auzit din partea prim-ministrului sunt încurajante în acest sens.
<P>
Deoarece începe un nou mandat al Președinției, o agendă cuprinzătoare a UE și instrumente adecvate de guvernanță sunt deja puse în aplicare. Semestrul european, Strategia Europa 2020 și inițiativele emblematice ale acesteia, precum și Actul privind piața unică - toate aceste inițiative-cheie au fost discutate și adoptate de instituțiile UE. Dar, desigur, trebuie să luăm măsuri suplimentare și acum este, de asemenea, momentul să acționăm în mod decisiv pentru a pune în aplicare un program cuprinzător.
<P>
Semestrul european se află în centrul strategiei economice reformate a Uniunii Europene. Aplicarea în mod adecvat a acestuia va fi o sarcină principală în următoarele luni. Comisia a început semestrul european adoptând săptămâna trecută analiza anuală a creșterii. În urma discuțiilor care au avut loc în mai multe formațiuni ale Consiliului, procedura va culmina în cadrul Consiliului European din luna martie care va oferi orientări politice esențiale pentru statele membre care să se reflecte în programele de stabilitate și de convergență ale acestora, precum și în programele naționale de reforme, ambele sunt așteptate să aibă loc în luna aprilie.
<P>
Deoarece am discutat deja această chestiune în dezbaterea anterioară, nu voi intra în detalii, dar, desigur, prioritățile sunt stabilitatea macroeconomică, și anume consolidarea fiscală, reforma structurală și, desigur, creșterea economică încă din primele etape, ocuparea forței de muncă fiind, evident, principala noastră preocupare.
<P>
Acordul final privind mecanismul de gestionare a crizelor va fi, de asemenea, un element-cheie care se va realiza în timpul Președinției maghiare. Președinția maghiară va juca, de asemenea, un rol important în a ghida eforturile noastre de relansare a pieței unice. În urma consultării publice lansate de către Comisie referitoare la Actul privind piața unică, instituțiilor UE li se va solicita să ajungă la un acord cu privire la un plan de acțiune definitiv care să fie realizat până la sfârșitul anului 2012.
<P>
De asemenea, domeniul energetic va fi un aspect important în următoarele luni, acesta a fost discutat deja în cadrul reuniunii Consiliului European din 4 februarie. Comisia a depus deja o serie de inițiative importante în domeniul energiei care vor fi discutate în cadrul reuniunii Consiliului European din februarie. Aceste inițiative includ agenda în domeniul energiei pentru 2020 și comunicarea noastră privind prioritățile din infrastructura energetică. În curând vom adopta inițiativa emblematică "O Europă eficientă din punctul de vedere al utilizării resurselor” în care domeniul energiei, de asemenea, este subliniat insistent.
<P>
Comisia intenționează să își bazeze activitatea pe următoarele cinci elemente: o politică energetică solidă ca element-cheie pentru o creștere economică competitivă și durabilă, precum și pentru securitatea energetică; piața internă a energiei ca activ; construirea noii infrastructuri energetice a Uniunii Europene; înregistrarea unui progres decisiv în materie de eficiență energetică; și dezvoltarea unei abordări eficiente și comune în domeniul politicii energetice externe.
<P>
Sprijinul Președinției și al Parlamentului European va fi esențial pentru a se asigura încheierea unui acord privind brevetul comunitar. Așa cum s-a solicitat de numeroase state membre, Comisia a adoptat la 4 decembrie o propunere referitoare la o cooperare consolidată în acest domeniu. Comisia apreciază angajamentul Ungariei de a continua activitatea privind brevetul comunitar în cadrul mandatului său.
<P>
Negocierile cu Croația sunt în prezent în faza finală. Încheierea negocierilor în cadrul Președinției maghiare este un obiectiv ambițios, luând în considerare mai ales cerințele actuale pe care Croația încă trebuie să le îndeplinească. Acest lucru va necesita un efort extraordinar din partea Croației.
<P>
Salut faptul că Președinția maghiară consideră integrarea socială și economică a romilor una dintre prioritățile sale. Comisia a instituit un grup operativ privind romii care să analizeze utilizarea și eficiența fondurilor naționale și comunitare în toate statele membre pentru incluziunea romilor. Pe baza acestei acțiuni, Comisia va prezenta în luna aprilie un cadru comunitar pentru strategiile naționale de integrare a romilor.
<P>
Noua Președinție se va concentra, de asemenea, asupra strategiei noastre pentru regiunea Dunării. Regiunea Dunării are un potențial imens care nu a fost exploatat încă în mod adecvat din cauza unei cooperări ineficiente. Scopul este să se dezvolte o abordare mai coordonată pentru a aduce o valoare adăugată europeană în această regiune. Comisia salută angajamentul Președinției la această strategie. Ungaria a contribuit deja în mod semnificativ la pregătirea acesteia, inclusiv la elaborarea documentelor de strategie și găzduirea unei conferințe la Budapesta la care am avut plăcerea să particip. Aceasta va fi responsabilă de orientarea strategiei în cadrul Consiliului și de lansarea punerii în aplicare a strategiei pentru regiunea Dunării.
<P>
În cele din urmă, dezbaterea privind politica de coeziune se va intensifica în următoarele luni. Comisia salută intenția Președinției de a discuta propunerile din cel de-al cincilea raport de coeziune. În această vară, vom prezenta propuneri legislative pentru viitoarea politică de coeziune după ce vor fi prezentate propunerile privind următorul cadru financiar. Cel de-al cincilea Forum privind coeziunea care va avea loc la sfârșitul lui ianuarie la Bruxelles va avea în vedere o discuție importantă a părților interesate. Este încurajant faptul că însuși prim-ministrul Orbán va participa. Eficiența și valoarea adăugată europeană trebuie să fie principiile de acționare a reformei. Comisia este convinsă că politica de coeziune trebuie să sprijine mai ferm prioritățile politice și agenda de reforme ale Strategiei Europa 2020. Mă bazez pe sprijinul Președinției în această activitate. Este interesul nostru și responsabilitatea noastră comună să facem finanțarea mai eficientă. Numai astfel putem susține un buget ambițios pentru politica de coeziune.
<P>
Deoarece știu că aceasta este o chestiune politică, permiteți-mi să adaug un comentariu final cu privire la legea privind mass-media din Ungaria. Principiul libertății presei este un principiu sacru al Uniunii Europene. Am afirmat acest lucru la Bruxelles și la Budapesta când am avut onoarea de a fi primit de prim-ministrul Orbán. Comisia a analizat legea și va scrie săptămâna aceasta autorităților maghiare pentru a solicita clarificări cu privire la anumite aspecte care ar putea crea probleme juridice și care au stârnit unele îngrijorări. Pe baza răspunsurilor din partea autorităților maghiare, vom evalua situația în continuare. Prim-ministrul a spus foarte clar că se vor face ajustări în cazul în care Comisia decide, după efectuarea unei evaluări juridice, că trebuie să se facă modificări.
<P>
Prim-ministrul Orbán tocmai a spus că este politician. Sunt sigur că este un politician foarte devotat și consider că sunteți de acord că, lăsând deoparte aspectele juridice - care vor fi abordate într-un mod obiectiv și imparțial deoarece vom trata Ungaria exact ca pe orice alt stat membru - trebuie să ne preocupăm de aspectele politice. Ungaria, ca orice stat membru care asigură Președinția prin rotație, trebuie să aibă susținerea deplină a tuturor statelor membre și a instituțiilor europene pentru ca Președinția să aibă succes. Sper că prim-ministrul Orbán va lua în considerare acest lucru.
<P>
Nu am nicio îndoială că este necesar ca această Președinție să fie un succes într-o perioadă atât de critică pentru Uniunea Europeană. Haideți să permitem procedurilor adecvate să își urmeze cursul și, în același timp, haideți să sprijinim pe deplin Ungaria deoarece își asumă această responsabilitate dificilă. În timpul ultimei mele vizite în Ungaria, am primit mesaje de la tineri care au spus că sunt mândri pentru că țara lor, pentru prima dată, are responsabilitatea de a conduce Consiliul Uniunii Europene. Haideți să creăm o mai mare coeziune între Ungaria și Europa.
<P>
Sunt foarte multe lucruri de făcut. Președinția maghiară se poate baza pe ajutorul Comisiei Europene în accelerarea priorităților sale. Numai prin atingerea acestor obiective împreună vom construi o Europă puternică, o Europă care asigură creștere economică și locuri de muncă, care conservă și reafirmă valorile noastre - și anume valorile sacre ale libertății și ale justiției - și care sprijină societățile noastre să prospere într-o lume în continuă schimbare.
<P>
(Aplauze)
<SPEAKER ID="050" NAME="Joseph Daul" LANGUAGE="FR">
Dle Președinte, dle prim-ministru Orbán, dle Barroso, doamnelor și domnilor, nu se întâmplă foarte des ca președinția Consiliului de miniștri să se confrunte cu atât de multe provocări: provocarea monedei euro, pe trebuie să o stabilizăm, provocarea ocupării forței de muncă, care se confruntă cu o creștere economică mai puternică și, prin urmare, cu o economie mai eficientă, provocarea independenței energetice și a securității alimentare, în timp ce prețurile la materiile prime cresc în mod alarmant. Nu am nicio îndoială că Președinția maghiară va fi capabilă să facă față acestor provocări, împreună cu Comisia, Consiliul și Parlamentul.
<P>
Dle Orbán, ați câștigat încrederea electoratului dvs. din Ungaria. Partidul dvs., Fiatal Demokraták Szövetsége (FIDESZ), se bazează pe o idee, pe un ideal, pe o valoare: cea a libertății și a democrației. De la alegerea dvs., ați întreprins, împreună cu Parlamentul maghiar, o serie întreagă de reforme pe care le-a solicitat poporul dvs. oferindu-vă o majoritate mare în mod democratic.
<P>
Astăzi, una dintre acele reforme - cea privind mass-media - face obiectul unui control juridic al Comisiei Europene, gardianul tratatelor. Chiar dvs. ați afirmat săptămâna trecută - și vă mulțumesc pentru acest lucru - în timpul discuțiilor cu dl Barroso și mai târziu, că în cazul în care această lege ar fi incompatibilă cu dreptul european, ați prezenta-o Parlamentului maghiar pentru efectuarea modificărilor necesare. Am încredere deplină în cuvântul dvs. În ceea ce mă privește, am încredere, la fel ca dvs., în Comisia Europeană, care joacă rolul său de gardian al tratatelor și am, de asemenea, încredere că veți respecta litera și spiritul normelor europene.
<P>
Dle prim-ministru Orbán, ne cunoaștem de foarte mult timp și vă consider un cetățean european deosebit. În ceea ce mă privește, nu am niciun motiv să mă îndoiesc că veți face ceea ce ați spus cu privire la legea privind mass-media și la celelalte priorități cu care se confruntă Președinția dvs.
<P>
Ajung acum la acele priorități și o menționez pe prima: stabilitatea Europei. Probabil, este bine că cele două președinții ale Consiliului care se vor succeda în 2011 vor fi asigurate de țări care nu fac parte din zona euro, dar care doresc să adere la aceasta în viitorul foarte apropiat.
<P>
Într-adevăr, atât Ungaria, cât și Polonia au dreptul să adere la aceasta. Prin urmare, acestea au interesul de a asigura stabilitatea acestei monede. Repet: singura modalitate eficientă de a pune capăt atacurilor speculative împotriva monedei euro și de a consolida fundamentele economiei europene este de a restabili ordinea în finanțele noastre publice. Acest lucru implică o coordonare mai fermă a politicilor fiscale și sociale în țările noastre, astfel cum prevede, în mod justificat, noul exercițiu financiar pentru semestrul european. De asemenea, acest lucru depinde de o flexibilitate mai mare a pieței ocupării forței de muncă și de o mai mare productivitate.
<P>
Asemenea Președinției maghiare a Consiliului, Grupul Partidului Popular European (Creștin Democrat) este ferm convins că viitorul a 500 de milioane de europeni depinde de o Europă mai puternică, mai unită și mai coerentă. Acesta depinde de o coeziune europeană mai mare și nu de una mai redusă.
<P>
Dle Orbán, avem nevoie de o guvernanță economică europeană. Avem nevoie de un comunitarism mai puternic și sunt sigur că veți încerca să atingeți acest obiectiv.
<P>
Dle președinte în exercițiu al Consiliului, ați definit elaborarea unei politici energetice comune ca fiind una dintre principalele dvs. priorități. Consider că aveți dreptate. Dl Buzek, Președintele nostru, a considerat acest aspect, pe bună dreptate, unul dintre punctele forte ale Președinției sale. Sunt de acord cu dvs. din acest punct de vedere, dar doresc, de asemenea, să vă avertizez cu privire la consecințele teribil de îngrijorătoare care ar putea rezulta în urma creșterii prețurilor la toate tipurile de materii prime care au fost foarte ridicate în ultimele câteva luni. Am văzut deja implicațiile sociale din numeroase țări mediteraneene pe care le-au avut aceste creșteri de prețuri la alimentele de bază, în special pentru țările sărace. Sper ca Europa să ia în serios această problemă și să lupte în mod convingător împotriva speculatorilor.
<P>
De asemenea, sper ca Președinția maghiară - credeam că Grupul Verzilor o să păstreze liniștea, dar îi aud vorbind; nu este corect, ar trebui să se păstreze liniștea de la început până la final - să susțină Comisia în ajutorul acordat Tunisiei, care trece printr-o perioadă critică și trebuie sprijinită pe măsură ce se îndreaptă spre schimbare.
<P>
Dle Orbán, știți că pentru a reuși în mandatul dvs. și pentru a ajuta Europa în perioada dificilă pe care o traversează, aveți nevoie de încrederea Parlamentului. În luna decembrie, când ne aflam într-o situație dificilă în cadrul Consiliului, ați avut curajul să semnați pentru noi faimoasele scrisori care au ajutat într-adevăr Parlamentul să aprobe bugetul său. Vă mulțumesc din nou pentru ceea ce ați făcut în luna decembrie!
<P>
Chiar înainte de luna ianuarie, ați inclus grupurile politice în definirea priorităților dvs. și ați ales-o, desigur, pe dna Győri, una dintre fostele noastre colege foarte bune, ministru al afacerilor europene. Toate acestea sunt semne pozitive care, fără îndoială, vor fi însoțite de un echilibru perfect între reformele pe care le întreprindeți și valorile europene pe care fiecare dintre noi le apără aici.
<SPEAKER ID="051" NAME="Martin Schulz" LANGUAGE="DE">
Dle Președinte, consider că în prezent ne aflăm într-o situație gravă. Acestea sunt vremuri dificile.
<P>
În primul rând, dle Orbán, numeroși europeni vă vor considera un oponent al regimului comunist și un susținător al libertății țării dvs. Respectăm acest lucru.
<P>
Am fost încântat de faptul că amândoi am avut oportunitatea ieri după-amiază să discutăm cu o altă persoană de care maghiarii pot fi mândri și această persoană este fostul prim-ministru și ministrul de externe al țării dvs. care a deschis granița dintre Ungaria și Austria, împreună cu Alois Mock, și a pregătit calea pentru unitatea Germaniei. Această persoană este liderul partidului meu, dl Gyula Horn. Haideți să aducem un omagiu unei alte persoane importante de cetățenie maghiară.
<P>
(Aplauze)
<P>
Dle Orbán, în calitate de președinte în exercițiu al Consiliului, ați recunoscut un lucru în răspunsul la întrebarea dlui Barroso. Ați spus că, în cazul în care legea maghiară privind mass-media nu este compatibilă cu standardele europene, o veți modifica. Acesta este un lucru bun. Cu toate acestea, spunând acest lucru, ați recunoscut, de asemenea, că aceasta nu este doar o dezbatere politică internă din Ungaria, ci și o dezbatere europeană. Este clar că această lege se referă la normele și valorile fundamentale ale Uniunii Europene care este o comunitate bazată pe statul de drept.
<P>
Aș dori să fac referire la două elemente ale legii privind mass-media. Prin această lege se va institui o autoritate pentru mass-media care are rolul de a supraveghea echilibrul reportajelor în mass-media. În plus, legea va introduce obligația ca mass-media să aibă o abordare echilibrată. Dețineți o majoritate de două treimi în Parlament și aceasta este o majoritate legitimă. Folosind această majoritate de două treimi, ați instituit o autoritate pentru mass-media care este formată exclusiv din membri ai partidului dvs., ai guvernului sau ai grupului care are legături strânse cu acesta. Acest lucru înseamnă că o autoritate pentru mass-media formată numai din membrii unei părți a spectrului politic va fi responsabilă pentru supravegherea reportajelor echilibrate. Acest lucru este inacceptabil în cadrul unei comunități europene bazate pe statul de drept.
<P>
(Aplauze)
<P>
Într-o democrație, dle Orbán, mass-media îi monitorizează pe cei care sunt la putere. Consecința acestei legi este că cei care dețin puterea vor monitoriza mass-media. De asemenea, acest lucru este inacceptabil într-o democrație și de aceea cetățenii europeni sunt atât de preocupați de această lege.
<P>
(Aplauze)
<P>
Ați subliniat, pe bună dreptate, că avem o mulțime de probleme de rezolvat. Ne aflăm în mijlocul unei crize financiare grave și ne confruntăm cu dificultăți bugetare. O altă chestiune urgentă pentru Uniunea Europeană se referă la creșterea prețurilor la alimente, în special, în regiunile vecine, dar și în cadrul Uniunii Europene în viitorul apropiat. Aceasta este o chestiune pe care trebuie să o abordăm rapid. De asemenea, trebuie să ne axăm pe ocuparea forței de muncă în statele membre. În programul dvs. există numeroase activități în cadrul cărora putem lucra împreună. În acest sens, sunteți un reprezentant veritabil al Grupului Partidului Popular European (Creștin-Democrat).
<P>
Când dl Sarkozy, președintele Franței, era președinte în exercițiu al Consiliului, a ținut aici în Parlament un discurs de stânga, și apoi în țara sa a pus în aplicare politici de dreapta. I-am spus că vorbea asemenea lui Karl Marx în exil. Tot ceea ce ați afirmat sună bine. Ar fi bine dacă acum ați putea acționa în conformitate cu cele spuse.
<P>
(Interpelări)
<P>
Prin urmare, consider că trebuie - și vom face într-adevăr acest lucru - să evaluăm realizările dvs. pe baza programului pe care l-ați prezentat aici. Dle Orbán, ați făcut referire la faptul că dețineți o majoritate largă în țara dvs. Acesta este un lucru bun. Am avut de-a face cu o serie de guverne, inclusiv cu membri ai partidului dvs., care nu au făcut nimic altceva decât să stea aici și să telefoneze în țara de origine pentru a afla dacă mai dețin funcția respectivă. Nu ne permitem acest lucru în prezent. Din acest punct de vedere, majoritatea dvs. de două treimi este excelentă, deoarece vă acordă mult timp. Cu toate acestea, aveți obligația de a vă folosi de poziția dvs. puternică pentru a face Ungaria, dar și Uniunea Europeană, mai puternică.
<P>
Aș dori să vă adresez o întrebare. Care este scopul covorului dăruit de dvs. care a fost așternut în clădirea Consiliului din Bruxelles și care prezintă imaginea Ungariei cu granițele sale din anul 1848? Ce fel de mesaj este acesta în contextul politicii europene simbolice? Deoarece se pare că intenționați să utilizați simboluri din secolul IX, aș dori să vă comunic ceea ce filozoful german, Friedrich Nietzsche, a spus poporului german în secolul al IX-lea. Acesta a spus: "O victorie mare este un pericol mare. Firea umană suportă mai greu o victorie decât o înfrângere. Într-adevăr, se pare că este mai ușor de obținut o victorie decât să o suporți astfel încât să nu se transforme într-o înfrângere gravă.”
<P>
Consider că trebuie să luați în considerare că o majoritate largă oferă un sprijin mare, dar impune, de asemenea, o obligație mare. Prin urmare, mă adresez dvs. pentru că dețineți funcția de președinte în exercițiu al Consiliului Uniunii Europene, și nu pentru că îndepliniți funcția de prim-ministru. Președintele în exercițiu al Consiliului trebuie să facă tot posibilul pentru a risipi orice îndoieli cu privire la disponibilitatea Președinției de a apăra valorile democratice europene fundamentale. Ar fi indicat să nu așteptați ancheta Comisiei. Dle Barroso, aș dori să subliniez faptul că în urma interdicției impuse camioanelor de una dintre provinciile austriece, Comisia a suferit o criză gravă de identitate și a luat măsuri imediate împotriva Austriei. Cu toate acestea, când unul dintre principiile fundamentale ale democrației europene este pus în pericol, nu luați nicio măsură.
<P>
(Aplauze)
<P>
Trebuie să garantați că vom primi rezultatele anchetei curând, altfel această dezbatere va deveni o sarcină dificilă pentru Președinția maghiară. Cu toții ne dorim ca Președinția să aibă succes și nu dorim ca progresul acesteia să fie blocat. Dvs., dle Orbán, puteți ajuta în această situație. Revocați legea și introduceți una nouă, mai bună. Ungaria are nevoie de o lege echilibrată privind mass-media.
<P>
(Aplauze)
<SPEAKER ID="052" NAME="Guy Verhofstadt">
în numele Grupului ALDE. - Dle Președinte, în primul rând, permiteți-mi să-i spun dlui Orbán că grupul meu sprijină prioritățile Președinției maghiare. Dle prim-ministru, la fel ca dvs., credem într-o monedă euro puternică, așadar susținem pe deplin prioritățile dvs. în cadrul acestei Președinții. Consider că în mandatul de șase luni al acestei Președinții aveți o prioritate principală, și anume aceea de a stabili, cât mai rapid posibil, o guvernanță economică reală pe teritoriul Uniunii Europene și în cadrul zonei euro. Haideți să spunem clar: anul 2010 nu a fost un exemplu bun pentru moneda euro și nici pentru Uniunea Europeană. Am reacționat întotdeauna mai târziu, după ce evenimentele au avut loc. Lucrul de care avem nevoie cât mai rapid posibil în prezent, sub conducerea dvs. și cea a președintelui Comisiei, este un pachet global privind guvernanța economică, o uniune fiscală și economică reală, deoarece este un nonsens să avem o uniune monetară, dar să nu avem în același timp o uniune economică și fiscală.
<P>
Nu vă cer să inventați noi idei, ci să preluați pachetul prezentat săptămâna trecută de președintele Comisiei și de comisarul Olli Rehn și să îl prezentați Consiliului și colegilor dvs. alături de cele patru fundamente ale acestuia. Dle Orbán și dle Barroso, un singur element, o singură piatră de temelie lipsește din acest pachet. Nicăieri în lume nu există o monedă care să nu aibă în spate o piață de obligațiuni. În Europa, avem în continuare 27 de piețe de obligațiuni, 27 de burse și 27 de diferențiale. În zona euro, avem în continuare 17 piețe de obligațiuni, 17 diferențiale și 17 burse. În prezent, piețele nu speculează împotriva monedei euro, ci pe baza diferitelor valori ale monedei euro. Singura modalitate de a aborda acest aspect este de a avea o piață de obligațiuni veritabilă în Europa în valoare de 4 000 de miliarde sau de 5 000 de miliarde de euro care se poate compara cu cele existente în alte părți ale lumii, acordând un tratament special țărilor cu rating AAA.
<P>
(Aplauze)
<P>
În final, dle Orbán, aș dori să spun ceva despre un fapt evident pe care îl ignorați. Acest fapt evident pe care îl ignorați în această încăpere drăguță este legea privind mass-media din Ungaria. Nu voi vorbi despre lege în sine; Voi da mai degrabă exemplul unuia dintre scriitorii mei favoriți, un renumit scriitor maghiar, Sándor Márai. Cu politica privind limba de stat a fostului guvern slovac și actuala lege privind mass-media din Ungaria, mă îndoiesc că Márai ar fi existat vreodată. De ce? Ei bine, Márai a trăit în Kassa, oraș care astăzi este cunoscut sub numele de Cașovia. Acesta a scris în limba maghiară care, după cum știți, a fost până recent, o problemă în Slovacia. De asemenea, este important de spus că acesta a fost jurnalist, jurnalismul putând să devină o problemă mâine deoarece, prin noua lege care obligă mass-media să ofere informații exacte și adecvate despre viața publică, consider că Márai și cărțile sale nu ar fi existat niciodată. Confesiunile unui cetățean, capodopera sa, este chiar inexactă și, în numeroase privințe, total inadecvată, dar este o capodoperă a literaturii.
<P>
În opinia mea, scopul guvernanței mass-media nu este de a garanta informarea exactă și adecvată. Nu, scopul guvernanței mass-media este de a susține pluralismul și de a garanta că orice inițiativă din mass-media poate fi dezvoltată.
<P>
(Aplauze)
<P>
Sper că veți folosi majoritatea pe care o dețineți, majoritatea de două treimi, lucru la care visează toți politicienii...
<P>
(Exclamație din partea dlui Cohn-Bendit: "Nu! Nu!”)
<P>
Nu dvs. - dvs. sunteți o excepție.
<P>
Sper că veți folosi majoritatea dvs. de două treimi pentru a garanta acest pluralism și pentru a garanta că veți modifica această lege cât mai curând posibil.
<SPEAKER ID="053" NAME="Daniel Cohn-Bendit" LANGUAGE="FR">
Dle Președinte, în primul rând, permiteți-mi să spun un lucru pentru ca totul să fie clar.
<P>
Grupul Verzilor și eu, personal, iubim Ungaria. Am plâns în 1954 când Ungaria a pierdut Cupa Mondială. Primul meu protest, când îl țineam de mână pe fratele meu, a fost în anul 1956 împotriva invaziei sovietice din Budapesta. După cum a spus dl Verhofstadt, numeroși intelectuali, numeroși scriitori maghiari ne-au susținut din punct de vedere politic și intelectual ani la rând.
<P>
L-am sprijinit pe prim-ministrul Orbán în lupta împotriva comuniștilor la sfârșitul anilor '80 și începutul anilor '90. L-am sprijinit pe prim-ministrul Orbán când a solicitat liberalilor europeni excluderea lui Jörg Haider din Partidul liberal european. Exista un politician cu numele Viktor Orbán care, din punctul meu de vedere, era demn de respect. Astăzi, dle prim-ministru Orbán, sunteți pe cale să deveniți un Hugo Chavez al Europei, un populist național care nu înțelege exact esența și structura democrației.
<P>
Dle prim-ministru Orbán, o să vă spun un lucru foarte simplu: informarea echilibrată nu există. Credeți că dl Nixon a considerat echilibrate informațiile privind scandalul Watergate? Evident că nu. Credeți că dl Bush a considerat echilibrată informația despre Abu Ghraib? Sigur că nu! Cunoașteți una dintre cele mai mari probleme politice - cazul Dreyfus din Franța - în care guvernul a considerat că informațiile sunt echilibrate? În ceea ce privește investigațiile, de exemplu, referitoare la viața personală și politică a dlui Berlusconi, credeți că acesta consideră echilibrate aceste informații? Sigur că nu! Informarea trebuie să agite politica. Ne agită și pe noi și acest lucru doare uneori.
<P>
De aceea, dle prim-ministru Orbán, legea dvs. din prezent nu reflectă valorile Uniunii Europene. Spuneți că doriți o Europă puternică, dle prim-ministru Orbán. O Europă puternică, dle prim-ministru Orbán, trebuie să fie o Europă credibilă. În cazul în care suntem de acord cu o astfel de lege în Europa, cum vom mai putea discuta cu dl Lukașenko? Cum vom mai putea discuta cu China? Cu toții vor informații echilibrate.
<P>
Dle prim-ministru Orbán, sunteți conștient de faptul că Europa a luat ființă pentru a se împotrivi regimurilor totalitare? Și că baza democrației, baza libertății, este tocmai libertatea de exprimare? O democrație nu moare niciodată pentru că are prea multe libertăți. Democrațiile mor când oamenii încep să limiteze libertățile, dle prim-ministru Orbán. Ați știut acest lucru în urmă cu douăzeci de ani. Gândiți-vă la momentul când lucrurile stăteau așa - și, mai mult decât atât, veți înțelege. Veți vedea, apoi, că ceea ce vă spun este corect.
<P>
Vreau să mai spun un lucru, dle prim-ministru Orbán. Dacă doriți să luptați pentru creștinii din toată lumea, vă susținem, dar mi-am imaginat că veți saluta "revoluția iasomiei” din Tunisia, care este aceeași revoluție la care ați participat și dvs., dle prim-ministru Orbán: eliberarea de o dictatură. Nu le-ați adresat niciun cuvânt tunisienilor și de aceea vă reproșez acest lucru.
<P>
Pentru creștinii din toată lumea, noi vă susținem. Am încredere că ne veți sprijini în lupta împotriva dictaturii la nivel internațional, fie că este în Belarus sau în Tunisia, Algeria, Egipt, China sau Rusia - oriunde în lume. Acestea sunt valorile comune ale Europei pe care trebuie să le apărăm cu toții împreună.
<P>
(Aplauze)
<SPEAKER ID="054" NAME="Lajos Bokros" LANGUAGE="HU">
"Nu pot ști ce înseamnă acest pământ pentru alții. / Pentru mine, acesta este locul unde m-am născut, această națiune mică cuprinsă / de flăcări, lumea copilăriei mele zguduindu-se în depărtare. / Am crescut din ea ca o ramură firavă dintr-un copac / și sper ca într-o zi trupul meu să se scufunde în ea. / Sunt acasă”. - a scris Miklós Radnóti. Ungaria se simte acasă aici, în Europa și merită să dețină Președinția. Însă guvernul maghiar se simte acasă? Merită această funcție? Nu mă refer doar la legea privind mass-media aici; mai sunt alte nouă fapte evidente pe care le ignorați. Există o încălcare continuă și gravă a sistemului delicat de control și de echilibru care este specific democrației.
<P>
Concedierea funcționarilor de stat fără a preciza motivul. Impozite "de criză” excesive, discriminatorii și care denaturează la nivel structural. Sprijinirea celor bogați în detrimentul celor săraci. Dizolvarea Consiliului bugetar, la fel ca în Venezuela. Subminarea și, în curând, revocarea autonomiei Băncii Centrale. O impozitare specială de 98 % cu efect retroactiv asupra plăților compensatorii. Nouă modificări ale Constituției în ultimele șapte luni. Restrângerea competențelor Curții Constituționale. Naționalizarea sistemului de pensii private prin șantaj direct, la fel ca în Bolivia. Ridicarea fraudei fiscale la nivel de politică guvernamentală: distilarea palincii. Reduceri populiste ca și cum te-ai duce la grădina botanică cu un topor. Distrugerea structurii bune a societății, a solidarității acesteia. Ágnes Heller, János Kornai, Jenő Ranschburg - oameni de știință maghiari renumiți în lume au scris despre acest lucru. Ieri, Guy Verhofstadt a spus că președinția belgiană a avut succes deoarece guvernul nu a permis ca sarcinile interne să îi distragă atenția de la problemele europene. În prezent, ne confruntăm exact cu opusul. Haosul și dezastrul diplomatic de la nivel intern va distrage atenția guvernului și a opiniei publice europene de la Europa. Acest lucru ar fi cu adevărat o rușine. Mie, în calitate de cetățean maghiar, nu-mi va fi rușine de nimic. Nu este prea târziu să facem cale întoarsă.
<SPEAKER ID="055" NAME="Lothar Bisky" LANGUAGE="DE">
Dle Președinte, dle Orbán, aș dori să fac unele observații scurte cu privire la legea privind mass-media. Numeroși vorbitori au menționat acest aspect, dar nu voi repeta ceea ce au afirmat aceștia. Aș dori să fac o singură remarcă. Acest lucru nu înseamnă că se intervine în treburile maghiare. Consider și am învățat acest lucru târziu în viață, că mass-media este responsabilă pentru supravegherea economiei și a celor care dețin puterea. Această situație trebuie să rămână neschimbată. Prin urmare, mass-media nu trebuie să fie supravegheată de alte entități de nivel mai înalt și o autoritate pentru mass-media ar face acest lucru posibil.
<P>
Din acest motiv, în opinia noastră, înființarea unei autorități pentru mass-media nu este lucrul potrivit. Ați spus clar că sunteți pregătit să schimbați acest lucru și sper să acționați în această direcție. Altfel, și aș dori să clarific acest lucru, este o chestiune maghiară. Desigur, există unele state membre a căror lege privind mass-media poate fi menționată în acest context. Acest aspect nu se referă numai la Ungaria.
<P>
În primul rând, în ceea ce privește planurile dvs. pentru Președinția Consiliului, aș dori să spun clar că salut faptul că promovarea diversității culturale este unul dintre principalele dvs. obiective. Cred că acest lucru este foarte important. Aștept cu nerăbdare inițiativele dvs. pentru a îmbunătăți integrarea, inclusiv integrarea minorităților, și chiar dvs. ați făcut referire la romi. O strategie europeană pentru integrarea romilor într-un mod mai eficient este un aspect foarte important.
<P>
În al doilea rând, sunt încântat să văd că vă luați angajamentul negocierilor de extindere și al politicii de vecinătate estică. Punerea unui accent mai mare în Uniunea Europeană pe cultura Europei de Est, precum și pe experiența istorică și socială a acestei regiuni, nu poate fi decât un lucru bun. Din numeroase motive pe care nu vreau să le menționez aici, Uniunea Europeană este în primul rând o instituție din Europa de Vest. Aș dori ca Președinția Consiliului să exercite o mai mare influență specifică Europei de Est.
<P>
În al treilea rând, sunt curios să văd cum gestionați viitoarea reorganizare a politicii agricole și de coeziune, precum și pregătirea perspectivei bugetare multianuale a Uniunii Europene. Grupul meu vă invită să garantați că Parlamentul este implicat pe deplin în toate acestea și ne așteptăm să vă luați în serios promisiunea de a sprijini întreprinderile mici și mijlocii și de a îmbunătăți protecția mediului, utilizarea durabilă a resurselor și securitatea alimentară.
<SPEAKER ID="056" NAME="Nigel Farage">
în numele Grupului EFD. - Dle Președinte, îi urez bun venit dlui Orbán. După farsa de șase luni reprezentată de președinția belgiană, este bine să vedem un prim-ministru ales dintr-o țară potrivită. Mi-a plăcut foarte mult modul în care ați denunțat comunismul ca o ideologie periculoasă - și am observat mândria cu care ați spus că Ungaria a fost prima țară care a ridicat armele împotriva Uniunii Sovietice.
<P>
La douăzeci de ani după ce ați câștigat din nou capacitatea de a guverna singuri într-un mod democratic, faceți parte dintr-o uniune politică nouă care seamănă tot mai mult cu fosta Uniune Sovietică. De fapt, veți întâlni o mulțime de comuniști în următoarele șase luni, inclusiv pe președintele Comisiei prezent aici, pe dl Barroso care, pe vremuri, a fost un susținător al președintelui Mao! Veți vedea o planificare și un control economic centralizat și, mai presus de toate, veți vedea dorința de a impune o uniune politică asupra popoarelor din Europa fără consimțământul acestora.
<P>
Treziți-vă, dle Orbán! Priviți cum încearcă să vă intimideze în această dimineață. Aceștia încearcă să vă spună cum să vă conduceți propria țară. Spuneți-le unde să se ducă. Ridicați-vă și luptați pentru democrație încă o dată.
<SPEAKER ID="057" NAME="Krisztina Morvai" AFFILIATION="NI">
(HU) Dle Președinte, doamnelor și domnilor, în 1956, Ungaria a arătat lumii că trebuie să se împotrivească opresiunii și minciunilor, chiar dacă părea să fie o încercare fără speranță. În acel moment, aceasta era misiunea noastră istorică. Și în prezent este la fel. În lumea de astăzi, minciunile și opresiunea se bazează pe doi piloni. Unul dintre piloni este reprezentat de plutocrația globală și de băncile care își privatizează profiturile, naționalizând pierderile și costurile, punându-le astfel pe seama pompierilor, asistentelor medicale, cadrelor didactice și pensionarilor, care suferă tot mai mult.
<P>
Celălalt pilon este reprezentat de faptul că ei - și aici mă refer în principal la politicieni, care, în loc să reprezinte interesele oamenilor, acționează în mod constant ca și cum ar fi reprezentanți ai plutocrației globale și ai băncilor, chiar și aici, în Uniunea Europeană - fac ca totul să pară natural sau cel puțin ca și cum nu ar exista altă cale. Președinția maghiară și Ungaria, țara mea de origine, trebuie să arate că acest lucru nu este adevărat, că adevărul este altul. În loc să avem o concepție care se axează pe profituri și bani, trebuie să arătăm că o abordare axată pe oameni și pe justiție este, de asemenea, posibilă, iar întrebarea care se adresează nu se referă la ce este cel mai bine pentru bani și profit, ci la ce este cel mai bine pentru oameni și justiție. Îi urez mult noroc Ungariei, țara mea de origine care iubește libertatea.
<P>
(Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură)
<SPEAKER ID="059" NAME="Hannes Swoboda" AFFILIATION="S&amp;D">
(DE) Dnă președintă, dnă Morvai, am avut deja un scurt schimb de opinii ieri. Am două întrebări pentru dvs. Nu este surprinzător faptul că susțineți președinția din perspectiva dvs. în ceea ce privește extrema dreaptă. Cu toate acestea, dacă acest lucru se potrivește dlui Orbán, este o altă problemă. Sunteți la curent cu faptul că revoluția maghiară a fost susținută de foarte, foarte mulți oameni și nu doar de conservatorii din dreapta spectrului politic, așa cum dl Schulz a afirmat? Ați observat, dnă Morvai, că criticile referitoare la legea privind mass-media din Ungaria au venit nu doar din partea social democraților, ci și a unui număr foarte mare de cetățeni, inclusiv dl György Konrád, care nu au nicio legătură cu social democrația? Sunteți la curent cu acest lucru?
<SPEAKER ID="060" NAME="Krisztina Morvai" AFFILIATION="NI">
(HU) Dle Swoboda, deși se poate să fi avut cândva convingerea că sintagmele "aripă dreaptă” și "aripă stângă” au un sens, perioada de un an și jumătate petrecută la Uniunea Europeană m-a convins că acest lucru nu are niciun rost. dvs. cei din aripa dreaptă continuați să reprezentați interesele plutocrației și ale băncilor, fără nicio urmă de considerație față de dorințele populației. Ați ignorat complet idealurile inițiale. S-a menționat astăzi, aici, numele predecesorului dvs., Marx. Afirmațiile sale despre dreptate sunt ignorate aici. Sunteți cei mai mari asupritori ai oamenilor muncii. Acesta este unul dintre aspecte. Celălalt este legea privind mass-media, care reprezintă o problemă internă a Ungariei
<P>
(Președinta a întrerupt-o pe vorbitoare)
<SPEAKER ID="061" NAME="Ádám Kósa" AFFILIATION="PPE">
(HU) Dnă președintă, doamnelor și domnilor, în primul rând, vă mulțumesc pentru că mi-ați acordat posibilitatea de a lua cuvântul în numele delegației maghiare a Partidului Popular European. Eu însumi sunt o persoană cu handicap și probabil mai sensibil decât o persoană normală la discriminare sau standarde duble. Din acest motiv am urmărit cu îngrijorare vânătoarea politică privind legea mass-media din Ungaria, la care am putut asista și astăzi în acest Parlament. Uniunea Civică Maghiară Fidesz a demonstrat în nenumărate rânduri că-și face datoria în spiritul valorilor noastre europene partajate și face acest lucru pentru libertatea presei în mod onorabil.
<P>
Valorile noastre europene reprezintă responsabilități. Acest fapt este, de asemenea, demonstrat de viitorul mandat maghiar de șase luni Și de obiectivele sale. Guvernanța economică, politica energetică sau strategia privind populația de etnie rromă - aceste direcții și strategii demonstrează existența valorilor partajate, la fel cum și obiectivele noastre sunt partajate pentru a asigura o Europă puternică. La urma urmelor, Europa nu este doar o comunitate de interese, ci și una de valori. De fapt, dvs. manifestați în prezent dispreț chiar față de aceste obiective și valori. Fără a mai aștepta avizul Comisiei Europene, faceți deja declarații, lansând acuzații răutăcioase și făcând comentarii exagerate și nefondate. Urmăriți probabil subminarea Președinției maghiare în acest fel? De fapt, aduceți deservicii Uniunii Europene și întregii Comunități Europene.
<P>
Ne confruntăm în prezent cu cea mai gravă criză, iar dvs. faceți dovada unui comportament iresponsabil. În calitate de membru al delegației Partidului Popular European, resping acest lucru. Încurajez Președinția maghiară să-și continue activitatea în ciuda acuzațiilor și, desigur, să ducă mai departe programul "O Europa puternică”. Sunt de acord cu titlul programului. Prin unitate vom realiza mult mai mult, iar noi trebuie să ne străduim să înregistrăm progrese.
<SPEAKER ID="062" NAME="Csaba Sándor Tabajdi" AFFILIATION="S&amp;D">
(HU) Dnă președintă, dle prim-ministru, doamnelor și domnilor, este în interesul Uniunii Europene și al Ungariei, precum și al tuturor patrioților unguri, indiferent de afilierea politică a acestora, ca Președinția maghiară să fie un succes. Acest fapt este cu atât mai important dacă ne gândim că astăzi UE, inclusiv zona euro, se confruntă cu provocări fără precedent. Dle prim-ministru, sunteți o persoană hotărâtă. Vă solicit să folosiți această capacitate în serviciul Europei în calitate de președinte în exercițiu al Uniunii Europene, pentru o Europă mai dinamică și mai eficientă. În același timp, totuși, vă solicit să respectați normele democratice și să protejați valorile impuse de modelul social european.
<P>
Din păcate, așa cum și dezbaterea de față a arătat, începuturile Președinției maghiare sunt agitate. Dle prim-ministru vă dați seama cât de redusă este încrederea în guvernul dvs. la nivel european? Populația din multe state membre, indiferent de afilierea politică, consideră măsurile anti-democratice luate de guvernul dvs., populismul economic, legea privind mass-media și toleranța față de extrema dreaptă ca fiind contrare valorilor și normelor UE. Președinția UE nu vă poate absolvi de critici; mai mult, ar trebui să fiți un exemplu prin aderarea la valorile fundamentale ale UE.
<P>
Faimosul citat din Attila József "furia mea este în sprijinul tău, nu împotriva ta”, se aplică în acest caz, întrucât atunci când criticile bine întemeiate sunt exprimate, UE nu este deranjată de guvernul maghiar; furia este una constructivă. Iar criticile nu sunt direcționate în special către poporul maghiar. Dle prim-ministru, în calitate de cetățean maghiar și european, aș dori ca perioada celor șase luni de mandat să fie un motiv de mândrie pentru mine.
<SPEAKER ID="063" NAME="Alexander Graf Lambsdorff" AFFILIATION="ALDE">
(DE) Dnă președintă, dle Orbán, într-un articol care a apărut ieri într-un important ziar german, l-ați menționat pe Otto Graf Lambsdorff ca fiind unul dintre modelele dvs. Ultima oară când ne-am întâlnit a fost la înmormântarea acestuia în decembrie 2009. Ați participat în calitate de persoană particulară, iar noi am apreciat foarte mult acest gest. Aș dori să vă rog să-i onorați memoria prin respectarea, urmarea și apărarea principiilor statului liberal constituțional în toate măsurile pe care le luați.
<P>
Ați răspuns criticilor privind legea mass-media cu două argumente. Ați afirmat că aceasta este o campanie împotriva Ungariei și a dvs. personal și că este una cu caracter general. În numele Grupului Alianței Liberalilor și Democraților pentru Europa, aș dori să precizez în mod foarte clar că aceasta nu este o campanie. Încălcarea și punerea sub semnul întrebării a libertăților fundamentale într-un stat membru al Uniunii Europene reprezintă o problemă pentru Europa.
<P>
Aș dori să transmit Comisiei și dlui Barroso că se impune realizarea unei evaluări juridice de către dna Kroes. Totuși, Comisia nu este doar biroul unui avocat; aceasta este totodată și un organism politic. Evaluarea trebuie să ia o formă politică și să fie finalizată rapid.
<P>
Al doilea argument prezentat de dvs. este acela că criticile sunt generale. Dle Orbán, aș dori să punctez câteva chestiuni specifice: calomnia, defăimarea și instigarea la ură contravin legilor germane și ale altor state democratice. Acestea intră în sfera dreptului penal. Vă rugăm să lăsați dreptul penal să-și facă datoria în acest caz. Trebuie să îmbunătățiți protecția juridică prevăzută la articolul 163, să modificați componența și puterile autorității în domeniul mass-media prevăzute la articolele 123 și 183, împreună cu o multitudine de alte lucruri. Există multe puncte specifice. Vă sugerez să amânați punerea în aplicare a legii până la finalizarea evaluării de către Comisie, fapt care trebuie realizat în cel mai scurt timp posibil.
<SPEAKER ID="064" NAME="Judith Sargentini" AFFILIATION="Verts/ALE">
(NL) Dnă președintă, Parlamentul European și statele membre utilizează standarde duble. Discutăm fără-ncetare despre drepturile civile și libertatea presei când vine vorba de țările care doresc să adere la Uniunea Europeană, însă aceste aspecte nu par să se aplice statelor deja membre ale acestui club. Criteriile de la Copenhaga sunt obligații solemne pentru noi toți sau doar pentru noii membri?
<P>
Statele membre își ignoră reciproc acțiunile. Dacă nu mă amestec în treburile tale, atunci nici tu va trebui să nu te amesteci într-ale mele! Chiar și Ungaria solicită tuturor să-și vadă de treaba lor. Ciudată atitudine din partea președinției Uniunii Europene. Este datoria dvs., dle prim-ministru Orbán, să conduceți Uniunea Europeană și, desigur, să încurajați statele membre să se intereseze reciproc, într-o oarecare măsură, de acțiunile întreprinse. Retragerea nu își are locul aici.
<P>
Revenind acum la parlamentul nostru, camera a cărei misiune ar trebui să fie păstrarea standardului ridicat al valorilor europene. Nu reușim să facem acest lucru! Dnă președintă, a fost încă odată o plăcere pentru mine să pot vorbi liber și să-mi exprim aici părerea echilibrată.
<SPEAKER ID="065" NAME="Jacek Olgierd Kurski" AFFILIATION="ECR">
(PL) Dnă președintă, este o veste bună faptul că un guvern care se bucură de atât de mult sprijin în propria țară preia președinția UE. Guvernul maghiar se bucură de acest sprijin deoarece acționează în interesul maghiarilor și reconstruiește Ungaria în urma guvernelor falimentare, compromise de scandaluri ale socialiștilor unguri. Cu toate acestea, nu este o veste bună faptul că Ungaria a fost supusă la atacuri nedrepte, pe motive ideologice în pragul exercitării mandatului său. Întreaga problemă a legii mass-media indică ipocrizia acestor atacuri. În Polonia există un Consiliu pentru mass-media identic, dominat de partidul de guvernare, responsabil în prezent de scoaterea a mii de persoane - jurnaliști cu convingeri conservatoare - de pe scena mass-media publică din Polonia. Nimeni la nivel european, în special dl Schulz, nu le ia apărarea. Acestea sunt aspectele simple ale problemei.
<P>
Scrisoarea neobișnuită prin care erau atacați maghiarii publicată acum o săptămână, semnată de foștii președinți ai Republicii Cehe și Ungariei, precum și de șeful Gazeta Wyborcza din Polonia, indică ipocrizia atacului. Este aceeași Gazeta Wyborcza care asigură confiscarea proprietății tuturor celor cu opinii diferite. Adevărul despre atacul de astăzi la adresa Ungariei este că nu reprezintă altceva decât o răzbunare pentru punerea cu succes în practică a conservatorismului. Sper ca mandatul dvs., dle Orbán, să aibă la fel de mult succes ca ...
<P>
(Președinta l-a întrerupt pe vorbitor)
<SPEAKER ID="066" NAME="Jaroslav Paška" AFFILIATION="EFD">
(SK) Dnă președintă, începând cu 1 ianuarie, Președinția Uniunii Europene a fost preluată de guvernul maghiar, care ne-a amintit de acest lucru prin ceea ce poate fi numit un covor cultural. Nu voi vorbi despre hartă, dle prim-ministru, ci doar despre cultura pe care ați adus-o la Bruxelles.
<P>
Simboluri prețuite, portrete ale celor de care poporul dvs. este pe bună dreptate mândru, pe jos, sub picioare, în spații publice, călcate și murdărite de oameni din toată Europa. Vi se pare aceasta cultură? Este aceasta o prezentare demnă a mândrei Ungarii?
<P>
Nu știu ce i-a împins pe diplomații maghiari să înjosească simbolurile propriei istorii. Le-ar fi putut așeza în mod demn pe panourile sau pereții acestei săli. Ai văzut, Viktor, unde sunt așezate în această sală simbolurile pe care le prețuim? Într-un loc onorabil, înfrumusețând tabloul președintelui.
<P>
Știu, dle prim-ministru, că țara dvs. se confruntă cu multiple probleme, însă consider cu fermitate că mândrul popor maghiar nu merită o astfel de lipsă de respect din partea propriului guvern față de simbolurile și reprezentanții săi renumiți.
<SPEAKER ID="067" NAME="Csanád Szegedi" AFFILIATION="NI">
(HU) Dnă președintă, dle prim-ministru, doamnelor și domnilor, mi-am dorit, în principiu, să vorbesc despre Președinția maghiară, însă antevorbitorii mei m-au înfuriat iar acum trebuie să cedez puțin provocării și să vorbesc despre legea maghiară privind mass-media. În termeni simpli, în Ungaria, mișcarea Jobbik pentru o Ungarie mai bună a criticat, de asemenea, legislația privind regimul lingvistic. Noi, de asemenea, ne opunem acesteia. Totuși, este uimitor să vedem atâția trădători și ipocriți într-un singur loc. Unde erau cei care acum se consideră protectorii drepturilor, unde erați când legislația slovacă privind regimul lingvistic a fost introdusă? Unde era dl Cohn-Bendit când ungurii din Vojvodina erau terorizați de extremiștii sârbi? Unde era dl Martin Schulz când mormintele ungurilor din Vojvodina și Transilvania erau profanate? Iată de ce consider acest lucru drept standard dublu. Nu pot accepta criticile pe care le lansați împotriva guvernului și a Președinției maghiare.
<P>
Spre deosebire de vorbăria goală a MSZMP sau a MSZP, Jobbik a avut întotdeauna propuneri pozitive. Da, trebuie să aducem în discuție problema legislației slovace privind regimul lingvistic. Da, trebuie să aducem în discuție problema anulării decretelor Beneš. Da, trebuie să aducem în discuție autonomia teritorială a secuilor. Da, trebui să aducem în discuție încetarea și eliminarea crimelor împotriva populației de etnie rromă din Ungaria și întreaga Europă, și ar fi de salutat dacă guvernul maghiar ar putea să se axeze la fel de mult asupra obligației interne privind punerea în aplicare a dorinței a milioane de alegători unguri și să trimită, în sfârșit, după gratii pe fostul dictator, Ferenc Gyurcsány. Acestea sunt adevăratele probleme și vă urez succes în acest mandat.
<SPEAKER ID="068" NAME="Werner Langen" AFFILIATION="PPE">
(DE) Dnă președintă, dle Orbán, aveți de îndeplinit două obligații foarte dificile. Prima implică depășirea a opt ani de administrație socialistă defectuoasă, aducerea de stabilitate și dinamism economic și politic în Ungaria și reducerea nivelurilor datoriilor. Electoratul v-a acordat un mandat clar în acest sens.
<P>
Cea de-a două obligație a dvs. este de a conduce Europa în calitate de președinte în exercițiu al Consiliului în această perioadă dificilă și de a face tot ce vă stă în putință în vederea soluționării crizei financiare și economice. Veți beneficia de sprijinul activ al Parlamentului și al grupului meu. Suntem încântați că nu ne-ați prezentat astăzi o listă de dorințe, cum au procedat mulți dintre președinții în exercițiu socialiști ai Consiliului în anii trecuți, ci o prioritizare clară a obiectivelor dvs.
<P>
În al treilea rând, suntem încântați de faptul că Ungaria este membră a Uniunii Europene încă din 2004 și că partidul de guvernământ din această țară aparține Grupului Partidului Popular European (Creștin Democrat). Campania privind noua lege mass-media, care implică solicitări de retragere a dreptului de vot conform articolului 7 și care a fost inițiată aici în Parlament, nu de dvs. ci de partidele care au pierdut alegerile din 2010 din Ungaria, care au stat aici și se află în continuare aici în față, cel puțin cele care nu au fugit direct la presă, este ipocrită și intolerabilă. Evaluarea va arăta că legislația în materie de mass-media din Ungaria nu diferă de cea din multe state membre.
<P>
În cazul dlui Schulz, care a solicitat retragerea legii, pot doar afirma că în mod sigur nu a citit legea care a fost votată în majoritate de către guvernul ecologist și socialist din Renania de Nord-Westfalia. Aceasta include dispoziții privind instituirea unei autorități în domeniul mass-media, privind sancțiunile și diversitatea de opinii. Este exact ceea ce faceți dvs. Abordarea ipocrită nu trebuie să câștige majoritatea în acest Parlament.
<P>
(Aplauze)
<P>
(Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură)
<SPEAKER ID="069" NAME="Rebecca Harms" AFFILIATION="Verts/ALE">
(DE) Dnă președintă, dle Langen, în cazul legii privind mass-media din Renania de Nord-Westfalia responsabilitatea de supervizare a mass-media revine unui singur partid? Organismul de supervizare a mass-media din Renania de Nord-Westfalia va fi utilizat de guvern timp de nouă ani? În landul Renania de Nord-Westfalia, un partid decide dacă raportul este sau nu echilibrat? Dacă așa stau lucrurile, atunci situația este similară celei din Ungaria. Nu cred că asta vă doriți. Doresc, de asemenea, să întreb de ce dna Merkel critică legislația maghiară, deoarece este membră ...
<P>
(Președinta a întrerupt-o pe vorbitoare)
<SPEAKER ID="070" NAME="Werner Langen" AFFILIATION="PPE">
(DE) Dnă președintă, sunt sigur că îmi veți acorda cinci minute.
<P>
(Președinta l-a întrerupt pe vorbitor)
<P>
Întâi de toate, dna Merkel a întrebat dacă legea este conformă sub toate aspectele cu reglementările europene, iar dl Orbán a fost de acord să modifice dispozițiile legii, dacă este cazul, ca urmare a evaluării de către Comisie. Consider această abordare ca fiind corectă, onestă, deschisă și echitabilă pentru toți cei implicați.
<P>
Cel de-al doilea punct vizează legea privind mass-media din landul Renania de Nord-Westfalia. Programele radio nu au permisiunea să prezinte o singură opinie sau să vizeze un singur partid, grup, lobby, religie sau filosofie conform condițiilor de la punctul 31.
<P>
(Interpelări)
<P>
De asemenea, legea prevede că șeful landului Renania de Nord-Westfalia poate oferi instrucțiuni autorității în domeniul mass-media și impune amenzi de până la 500 000 de euro.
<SPEAKER ID="071" NAME="Monika Flašíková Beňová" AFFILIATION="S&amp;D">
(SK) Dnă președintă, aș dori să mă adresez șefului guvernului maghiar. Bine ați venit în Parlamentul European, dle Orbán.
<P>
Ungaria a preluat președinția într-o perioadă care cu siguranță nu este ușoară, iar programul pe care ni l-ați prezentat este în mod sigur plin de provocări majore. Ne-ați solicitat în câteva rânduri, ca Parlament, să vă ajutăm în îndeplinirea acestui program, și credeți-mă, dle Orbán, chiar suntem aici să sprijinim aspectele pozitive, europene din programul dvs.
<P>
Discursul dvs. a inclus, totodată, un apel la o Europă mai puternică, cu toate acestea, trebuie să afirm că nu-mi este în totalitate clar unde începe sentimentul dvs. european și care sunt limitele acestuia, întrucât nu-mi pot altfel explica de ce guvernul dvs. a început mandatul prin prezentarea unei unități teritoriale inexistente, în loc să prezinte, în calitate de țară care prezidează, o nouă viziune asupra Europei.
<P>
Prin urmare, dle Orbán, sper în dezvoltarea pozitivă a bunului dvs. sentiment european și că veți da dovadă și de un sentiment maghiar pozitiv.
<SPEAKER ID="072" NAME="Adina-Ioana Vălean" AFFILIATION="ALDE">
Dnă președintă, timp de mai mulți ani, Uniunea noastră a stabilit obiectiv după obiectiv, însă nimeni nu privește înapoi pentru a vedea dacă acele obiective au fost atinse sau aplicate corespunzător. Creștere economică, locuri de muncă, o Uniune deschisă față de cetățeni: toate tind să devină obiective eterne. De fapt, ne aflăm în punctul în care ar trebui să recunoaștem eșecul a cel puțin uneia dintre politicile noastre și a soluțiilor universale de cele mai multe ori aplicate.
<P>
Pentru a stimula creșterea economică a UE, poate ar trebui să gândim inovator și să acceptăm diferitele interese și specificități ale celor 27 de state membre.
<P>
Comisia propune, iar președinția adoptă, o coordonare simplă a politicilor noastre economice. Simpla stabilire de politici și obiective financiare s-ar putea transforma într-o capcană exact pentru creșterea economică pe care dorim s-o atingem. Cu o piață unică incompletă, antreprenori și companii împovărate de birocrație și o piață dezordonată a forței de muncă, creșterea noastră la nivel UE se poate dovedi similară unei balene într-un bazin de baracude - întrucât astfel se prezintă piața mondială în contextul crizei actuale.
<P>
În ceea ce privește celelalte obiective eterne prevăzute în programul președinției, precum realizarea unei politici energetice comune, trebuie să identificăm interesele și necesitățile energetice comune tuturor statelor membre. Nu sunt convinsă că cheltuirea a miliarde de euro în proiecte de infrastructură gigantice reprezintă răspunsul.
<P>
Dl Orbán a vorbit, de asemenea, despre lărgire: Sper că acest lucru nu reprezintă acordarea cetățeniei maghiare tuturor cetățenilor de etnie maghiară din țările învecinate. Este realistă lărgirea UE în contextul eurosceptic al crizei economice?
<P>
În încheiere, ne doresc nouă tuturor mult noroc.
<SPEAKER ID="073" NAME="Peter van Dalen" AFFILIATION="ECR">
(NL) Dnă președintă, Președinția maghiară a avut parte de un debut nefavorabil. Exemplul dat Uniunii Europene de guvernul maghiar prin noua lege privind mass-media nu a fost unul pozitiv. Noua lege oferă gardianului mass-media puteri foarte extinse, ceea ce aruncă o umbră de îngrijorare asupra începutului mandatului maghiar. Această lege reprezintă doar un element dintr-o serie de evenimente alarmante care au avut loc în Ungaria.
<P>
Acolo unde un singur partid politic domină, celelalte voci încetează să se mai audă. Autorul francez din secolul al 17-lea, Rochefoucauld, a avertizat cu privire la acest aspect cu mult timp în urmă: "Puțini sunt cei suficient de înțelepți să prefere mustrarea folositoare mândriei înșelătoare”. Sfatul meu pentru președinție este să ia vorbele lui Rochefoucauld în serios, în calitatea sa de deținător atât al președinției UE, cât și a guvernului maghiar.
<SPEAKER ID="074" NAME="Mario Mauro" AFFILIATION="PPE">
(IT) Dnă președintă, doamnelor și domnilor, bine ați venit la Strasbourg, dle Orbán. Așa cum dl Cohn-Bendit a punctat, toată lumea de aici iubește Ungaria însă nu toți iubesc guvernul maghiar, după cum v-ați dat seama.
<P>
Noi, pe de altă parte, iubim Ungaria, apreciem guvernul maghiar, și în plus, încurajăm fără rețineri partidul dvs. De ce încurajăm partidul Fides? Deoarece acest partid a reprezentat un factor decisiv pentru întoarcerea Ungariei la o viață democratică după o lungă și severă dictatură.
<P>
Încurajăm partidul Fides deoarece în decursul anilor, a tuturor acestor ani, a urmărit aceleași valori ale democrației și libertății, atât la guvernare cât și în opoziție. Încurajăm partidul Fides deoarece acesta reprezintă în prezent singura alternativă reală la tendința populistă care pare să acapareze atât de multe țări ale Uniunii Europene.
<P>
De asemenea, încurajăm partidul Fides deoarece, prin prioritățile pe care le-ați menționat, acesta ne ajută să înțelegem că războiul pentru o Europă unită, liberă nu s-a încheiat încă. Vă sprijinim, dle Orbán, și vă încurajăm deoarece acest lucru înseamnă încurajarea Ungariei și a Europei în ansamblu.
<SPEAKER ID="075" NAME="Edit Herczog" AFFILIATION="S&amp;D">
(HU) Dle președinte, doamnelor și domnilor, încă de la înființarea Uniunii Europene, una dintre cele mai importante probleme și preocupări a reprezentat-o securitatea energetică. Timp de mai mulți ani, am considerat că reducerea dependenței de sursele de energie reprezintă punctul cel mai esențial. Criza economică, totuși, a demonstrat clar că cele mai importante aspecte sunt accesibilitatea și costul convenabil. În Ungaria, acesta a fost primul an când au murit mai mulți oameni de frig în apartamentele neîncălzite decât în stradă. Acum câțiva ani, rezidenții unui bloc de apartamente au solicitat oprirea alimentării cu energie termică deoarece nu își mai permiteau acest lucru. Doamnelor și domnilor, este foarte important să abordăm problema securității energetice care reprezintă unul dintre efectele crizei economice, și să facem acest lucru din perspectiva infrastructurii energetice vechi.
<P>
Cea mai importantă sarcină a Președinției maghiare la summitul energetic va fi stabilirea principiilor de bază pentru această nouă infrastructură, nu doar în domeniul gazelor, ci și al liniilor electrice în același timp. Obiectivul nostru nu este de a îmbunătăți rețelele vechi, ci de a garanta investitori și capital pentru posibilitățile de conectare la rețelele energetice inteligente ale viitorului. Sarcina guvernului maghiar este de a convinge statele membre să sprijine în mod unanim consolidarea gestionării în siguranță a deșeurilor nucleare. Trebuie să garantăm că toate acestea rămân în continuare în limitele unor costuri convenabile. Dle președinte, nu putem aborda acest aspect în grabă și cu sânge rece, ci doar cu mintea limpede, inima deschisă și o viziune clară. Vom fi partenerii dvs. în soluționarea acestor probleme.
<SPEAKER ID="076" NAME="Marielle De Sarnez" AFFILIATION="ALDE">
(FR) Dnă președintă, popoarele Europei se confruntă cu o criză gravă, destabilizatoare. Consider că acestea sunt momentele în care trebuie să ne întoarcem la valorile fundamentale care stau la baza Europei.
<P>
Prima dintre aceste valori este lupta împotriva tuturor formelor de naționalism. Vă împărtășesc profunda mea preocupare acum când, după propunerea privind acordarea cetățeniei maghiare populațiilor de origine maghiară, puneți problema acordării acestora a dreptului de vot, încălcând astfel toate convențiile internaționale.
<P>
Cea de-a doua dintre aceste valori europene este apărarea democrației și a libertăților. În prezent, de la venirea dvs. la putere, s-au luat o serie de măsuri a căror natură provoacă îngrijorare și în legătură cu care aveți acum posibilitatea de a ne oferi răspunsuri. Puterile curții constituționale au fost restrânse, independența Băncii Centrale Europene a fost subminată - în contradicție cu tratatul de aderare - iar acum forțați oamenii să voteze o lege privind mass-media care, sub pretextul transpunerii unei directive europene, este, de fapt, o lege care distruge libertățile presei, astfel cum Organizația pentru Securitate și Cooperare în Europa (OSCE) a arătat de curând.
<P>
Afirmați că legea propusă de dvs. este similară cu cea din alte state membre, cu toate că unele dintre ele - și mă gândesc acum la propria țară - trebuie să facă în mod clar progrese, în ce altă țară a Uniunii riscă mass-media o amendă de 700 000 de euro pentru încălcarea standardelor morale? Situația se află acum în mâinile Comisiei Europene, care trebuie să discute cu noi problema principală, dincolo de simplele aspecte legale, și anume dacă această lege încalcă libertatea de exprimare. Dacă așa stau lucrurile, Uniunea dispune de instrumente de garantare a respectării drepturilor fundamentale. Acesta este mesajul ferm pe care îl așteptăm acum.
<SPEAKER ID="077" NAME="Jean-Pierre Audy" AFFILIATION="PPE">
(FR) Dnă președintă, dle prim-ministru, Ungaria este o țară europeană Acesteia îi place Parlamentul European. Ungaria a ales drept președinte al republicii un fost foarte bun coleg de-al nostru, dl Pál Schmitt, iar dvs. ați fost suficient de înțelept să alegeți în calitate de ministru o foarte bună colegă de-a noastră, dna Győri, pe care o apreciez mult.
<P>
Democrația funcționează. Ați fost ales. Felicitări! Europa funcționează. O lege propusă de dvs. este pusă sub semnul întrebării, iar răspunsul dvs. este "O voi modifica”. Sunteți provocat pe tema aplicării valorilor, iar dvs. ați afirmat că, în momentul reformării constituției, fosta constituție comunistă, veți adopta în întregime Carta drepturilor fundamentale. Felicitări! Politica funcționează. Dacă cineva se mai îndoiește, avem o Europă politică. Aceasta este o veste bună!
<P>
Vă confruntați cu provocări economice. Faceți ordine în economia Ungariei, dle Orbán. Sunteți probabil prim-ministrul de care avem nevoie acum. Cu toate acestea, nu este pentru prima dată când faceți acest lucru. La fel ați procedat și în 1998, când ați fost prim-ministru.
<P>
Voi încheia prin a vă atrage atenția asupra Croației. Vă doriți aderarea acesteia. Suntem în favoarea acestui lucru. Vă voi atrage atenția asupra îndoielilor anumitor grupuri de opinie publică europeană și vă sugerez să întreprindeți o largă campanie de publicitate pentru a dovedi cetățenilor europeni că Croația întrunește toate criteriile de aderare deoarece nu mai urmăm principiile aderării în grup, astfel cum am procedat după căderea zidului Berlinului.
<SPEAKER ID="078" NAME="Juan Fernando López Aguilar" AFFILIATION="S&amp;D">
(ES) Dnă președintă, dle Orbán, în numele socialiștilor spanioli aș dori să salut Președinția maghiară, cea de-a treia președinție din primul trio de președinții în conformitate cu noua dinamică instituită de Tratatul de la Lisabona. Acest fapt impune o consecvență față de scenariul comun instituit de cele trei țări - Spania, Belgia și Ungaria - și, de asemenea, și cel mai important, față de principiile, valorile și obiectivele instituite de Tratatul de la Lisabona în sine, întrucât prioritatea absolută o reprezintă aplicarea și îndeplinirea acestuia.
<P>
Unele dintre aceste principii și valori comune sunt stabilite la articolul 2 din Tratatul de la Lisabona: respectul pentru libertăți, protejarea minorilor și a pluralismului, care include pluralismul informației. Prin urmare, împărtășesc preocuparea exprimată de dvs. conform căreia astfel de obiective importante pentru Președinția maghiară pot fi denaturate prin dezbateri naționale sau particularități mai degrabă decât prin ceea ce ne unește.
<P>
Legea maghiară privind mass-media în niciun caz nu poate fi și nu trebuie abordată ca problemă a pieței interne în procesul de transpunere la nivel național a Directivei privind serviciile media audiovizuale. Este o dezbare care nu afectează doar piața internă sau Ungaria. Afectează drepturile fundamentale ale Uniunii, prin urmare mă alătur celor care sunt convinși că singurul mod de a ieși din criză este printr-o mai bună integrare și nu prin naționalism competitiv.
<P>
Președinția va fi evaluată în baza disponibilității sale de a lua inițiativa în vederea îndeplinirii valorilor și a obiectivelor Tratatului de la Lisabona, a loialității față de angajamentele făcute în ceea ce privește apartenența la Uniunea Europeană.
<P>
(Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură)
<SPEAKER ID="079" NAME="Alejo Vidal-Quadras" AFFILIATION="PPE">
(ES) Dnă președintă, am ascultat foarte atent discursul dlui López Aguilar și aș dori să-i reamintesc că guvernul spaniol - condus de partidul său - se pregătește în prezent să instituie un consiliu de stat pentru mass-media și o lege împotriva discriminării și a tratamentului inegal, care amenință orice adversar politic posibil precum sabia lui Damocles și ar putea interfera cu conținutul mass-media.
<P>
Prin urmare, dle López Aguilar, înainte de a-i critica pe ceilalți - și nu voi intra în detalii referitoare la legea maghiară - gândiți-vă la faptul că nu este bine să folosiți două criterii diferite și să aveți standarde duble. Nu uitați că ați fost ministrul justiției.
<SPEAKER ID="080" NAME="Juan Fernando López Aguilar" AFFILIATION="S&amp;D">
(ES) Dnă președintă, nu este prima dată când am auzit aici comparații total inadecvate între o lege care a provocat îngrijorare la nivelul Uniunii Europene și, de asemenea, în rândul unor reprezentanți foarte distinși din cadrul propriei familii politice, dle VidalQuadras, și legi care respectă drepturile la libertatea de exprimare, formarea liberă a opiniei publice într-o societate pluralistă și, desigur, pluralismul în mass-media. Acestea din urmă contribuie la instituirea consiliilor audiovizuale, a căror sarcină nu constă în niciun caz în interferarea cu pluralismul din mass-media și predeterminarea conținutului acesteia.
<P>
Așa stau lucrurile în Spania, la fel ca și în cazul multor altor exemple oferite în acest Parlament, care nu au nicio legătură cu subiectul care a cauzat atât de multă preocupare în cadrul acestei discuții.
<SPEAKER ID="081" NAME="Jacek Saryusz-Wolski" AFFILIATION="PPE">
Dnă președintă, Președinția maghiară are o ocazie unică de a pune în practică politica de securitate energetică pentru Europa. Vor fi două președinții consecutive - cea maghiară și cea poloneză - cu o puternică determinare politică de a folosi toate posibilitățile disponibile. Problemele cu care ne confruntăm până în prezent sunt consolidarea sau monopolul aprovizionării și al tranzitului, lipsa unei piețe unice interconectate și o vulnerabilitate deosebită pe partea de est a Uniunii.
<P>
Ne așteptăm ca Președinția maghiară să folosească geometria Uniunii sub formă de triunghi: o axă sau coridor nord-sud baltic-adriatic, cu porturi energetice în Polonia și Croația, completat de conducta de gaz din zona caspică aprovizionând astfel UE în mod direct, separat și independent, la început din Azerbaidjan și Turkmenistan. Coridorul de sud ar trebuie să includă în mod evident proiectul Nabucco.
<P>
Astfel, o nouă sursă de securitate energetică pentru Europa reprezintă provocarea supremă pentru Președinția maghiară. Cele trei obiective imperative sunt construirea de interconectori, asigurarea de finanțare adecvată și consolidarea dimensiunii externe a politicii energetice a UE deoarece energia este un bun public al Uniunii, trebuie europenizat, politica trebuie să se bazeze pe solidaritate, iar voința noastră politică ar trebui să garanteze punerea în aplicare a acesteia.
<SPEAKER ID="082" NAME="Glenis Willmott" AFFILIATION="S&amp;D">
Dnă președintă, este o perioadă în care ar trebui să discutăm probleme de guvernanță economică, de mediu și de drepturi de ocupare a forței de muncă, toate reprezentând priorități pe agenda noastră; o perioadă în care ar trebui să sărbătorim realizarea impresionantă a Ungariei care, pentru prima dată, are onoarea de a deține președinția și mă întristează faptul că poporul maghiar - care a rezistat opresiunii și a luptat un timp îndelungat pentru democrație - se regăsește în situația în care democrația este pusă sub semnul întrebării de noile legi privind mass-media din Ungaria și politicile protecționiste folosite pentru atacarea companiilor străine, aruncând o umbră asupra a ceea ce ar trebui să reprezinte o perioadă de mândrie pentru poporul maghiar.
<P>
Este o perioadă crucială pentru cetățenii noștri, iar noi trebuie să ne continuăm programul de reformă. Totuși, trebuie să fim vigilenți pentru a împiedica recăderea Europei în trecutul întunecat. Trebuie să continuăm să ne opunem și să evidențiem politicile protecționiste și orice formă de cenzură din partea statului. Trebuie să întindem o mână poporului maghiar, însă democrația noastră viitoare nu poate fi compromisă.
<SPEAKER ID="083" NAME="Lívia Járóka" AFFILIATION="PPE">
(HU) Dnă președintă, dle prim-ministru, doamnelor și domnilor, lansarea unei strategii europene privind populația de etnie romă a fost propusă pentru prima dată de către Parlamentul European la începutul anului 2008, iar în cei trei ani care s-au scurs de atunci o gamă largă de documente și acțiuni UE au dovedit importanța combaterii segregării și a sărăciei care afectează 12 milioane de romi din Europa. În calitate de membru al Fidesz și unic deputat de etnie romă din Parlamentul European, sunt mândru că noul guvern maghiar a fost prima dintre președințiile de Consiliu care a îmbrățișat în totalitate angajamentul și misiunea de a oferi o soluție în acest sens la nivel european.
<P>
Incluziunea socială a romilor reprezintă una dintre cele mai importante provocări la nivel european din prezent și, în același timp, una dintre cele mai promițătoare oportunități pentru societățile noastre în curs de îmbătrânire. De fapt, integrarea romilor nu este doar o obligație din perspectiva drepturilor omului, ci și o necesitate economică. În calitate de raportor al Parlamentului European pe acest subiect, sper în mod sincer că, în baza raportului Parlamentului și a viitoarei comunicări a Comisiei, Președinția maghiară va reuși să întocmească o strategie care să fie cu adevărat în spiritul comunității și care va defini acest grup țintă din perspectiva economică, mai degrabă decât din cea etnică, consolidând în același timp aplicarea directivelor privind șansele egale, ținând cont de natura segregării și reducând dezavantajul cetățenilor care locuiesc în microregiuni.
<P>
Dle prim-ministru, acest proces vizează mult mai mult decât strategia europeană privind populația de etnie romă: este vorba despre încredere reciprocă și despre capacitatea Europei de a construi o comunitate de valori și de a depăși provocările care ne stau în față. Vă urez mult succes în realizarea acestor obiective de o deosebită importanță. Taves bahtalo!
<SPEAKER ID="084" NAME="Jörg Leichtfried" AFFILIATION="S&amp;D">
(DE) Dnă președintă, doamnelor și domnilor, presa europeană nu este obligată să aibă o abordare echilibrată. În Europa există libertatea presei. Dacă în Europa este instituit un organism care are în vedere realizarea unui așa-numit echilibru prin intermediul penalizărilor care nu pot fi urmărite îndeaproape, prin neprotejarea surselor și prin crearea unei atmosfere de frică, aștept ca Comisia, care este gardianul dreptului european, să reacționeze. Totuși, acest răspuns nu ar trebui să fie ezitant, lipsit de curaj și defensiv. În schimb, ar trebui să aibă o acțiune rapidă, decisivă și eficientă. Acest lucru nu a avut loc însă.
<P>
Dle Orbán, apărarea excesivă și agresivă pregătită de aliații dvs. nu m-a convins. Am crezut că sunteți liberal. Îmi imaginez că acest lucru nu este întotdeauna plăcut. Totuși, aș dori să vă întreb cum vă simțiți acum, când sunteți considerat o persoană care conduce o țară înspre totalitarism și departe de democrație?
<P>
(Interpelări)
<P>
Cum vă simțiți ca persoană care trebuie să fie apărată de cei care stau acolo, dle Orbán? Aceasta doresc să vă întreb.
<SPEAKER ID="085" NAME="Paulo Rangel" AFFILIATION="PPE">
(PT) Dnă președintă, întâi de toate, aș dori să afirm că astăzi, când discutăm despre Președinția maghiară, fără a aduce atingere capacității noastre de a dezbate toate subiectele propuse, Parlamentul ar trebui să se concentreze asupra problemelor Uniunii Europene, fapt care nu are loc în acest moment. Mai mult, pentru a ne concentra atenția asupra problemelor UE, se impune citirea atentă a acestui document și discutarea conformității cu prioritățile Președinției maghiare, în loc să discutăm aspecte sau probleme ce țin de viața din Ungaria, care pot fi soluționate ca parte a unei relații normale, sănătoase între Comisie și parlamentul și guvernul maghiar.
<P>
Prin urmare, aș dori să afirm aici că, în afară de prioritatea pe care Președinția maghiară, în mod normal, o va acorda problemelor financiare și economice actuale, sunt foarte încântat să observ că planul maghiar pentru următoarele șase luni este foarte clar și ambițios, acordând o atenție și prioritate deosebite la trei probleme care vor fi esențiale pentru viitorul Europei: produsele alimentare, care intră într-o fază de criză globală gravă; energia, esențială pentru securitatea și sustenabilitatea noastră economică; și apa, despre care s-au spus puține aici, dar care reprezintă următoarea provocare cu care europenii se vor confrunta, după produsele alimentare.
<P>
Sper că veți avea succes în îndeplinirea obiectivelor dvs.
<SPEAKER ID="086" NAME="Kristian Vigenin" AFFILIATION="S&amp;D">
(BG) Dnă președintă, dle prim-ministru, 2011 va fi primul an în care Uniunea Europeană va fi condusă de două țări din Europa Centrală și de Est, Ungaria și Polonia. Aceste două țări au avut o contribuție deosebită la dezvoltarea democrației, integrarea Europei și mi se pare că meritele acestor două țări nu ar trebui risipite în felul în care s-a procedat astăzi.
<P>
Dle Orbán, vă implor să vă eliberați de umbra care a învăluit mandatul dvs. La încheierea acestuia vom putea spune dacă v-ați îndeplinit prioritățile. Asupra acestora din urmă doresc să ne concentrăm atenția și nu a rezoluțiilor și a acțiunilor parlamentului maghiar care nu se încadrează în principiile de bază ale democrației.
<P>
Veți avea sprijinul integral al socialiștilor și al democraților în vederea încheierii negocierilor cu Croația pe parcursul mandatului dvs.
<P>
În prezentarea dvs. nu am auzit nimic despre o revizuire a politicii de vecinătate. Sper că veți prezenta inițiativa necesară și că în această perioadă veți reuși să aduceți Belarusul pe calea dezvoltării democratice.
<P>
Mi-am permis să nu fiu de acord cu dl Cohn-Bendit. Nu consider că dl Orbán poate fi comparat cu dl Chávez; există alți premieri europeni care sunt mult mai potriviți pentru acest rol.
<SPEAKER ID="087" NAME="Ernst Strasser" AFFILIATION="PPE">
(DE) Dnă președintă, dle Orbán, este adevărat că țara dvs. a suferit enorm și că țara dvs., dvs. și partidul ați avut o contribuție majoră în stabilirea păcii și pentru o Europă mai unită. În acest moment istoric pentru dvs., în calitate de bun vecin și cetățean austriac, aș dori să clarific acest aspect cu un respect sincer.
<P>
Crearea de locuri de muncă, promovarea creșterii și sporirea securității reprezintă priorități ale mandatului dvs. și suntem încântați să le susținem. Celelalte priorități includ consolidarea pieții interne, progresele în domeniul politicii energetice, strategia pentru regiunea Dunării și încheierea negocierilor cu Croația. Acestea reprezintă toate domenii în care dorim și intenționăm să vă sprijinim.
<P>
Aș dori să vă mulțumesc în special pentru apărarea libertății de religie. Creștinismul este una dintre pietrele de temelie ale acțiunii și gândirii europene, iar noi respectăm într-o mare măsură faptul că ați reformat legislația comunistă privind mass-media din Ungaria care datează din 1986. Este un lucru important și, de asemenea, ceea ce trebuie făcut. Consider că multe dintre opiniile pe care le-am auzit în acest context, inclusiv în acest Parlament, sunt greșite. Un număr de voci îmi amintesc de sancțiunile impuse pe nedrept guvernului austriac din 2000. Consider că acum sunteți tratat la fel de nedrept precum guvernul austriac a fost la acea dată.
<P>
Aș dori să vă mulțumesc pentru ceea ce ați făcut și să urez noii Președinții maghiare mult succes.
<P>
(Aplauze)
<SPEAKER ID="088" NAME="Victor Boștinaru" AFFILIATION="S&amp;D">
Ca cetățean european și socialist, salut angajamentul dumneavoastră pentru implementarea unei strategii pentru Dunăre, pentru o strategie coerentă pentru romi la nivel european, iar ca cetățean român salut sprijinul Președinției dumneavoastră ca țara mea și Bulgaria să adere la spațiul Schengen.
<P>
Debutul Președinției ungare este umbrit însă de dezbaterile aprinse asupra unei legi rușinoase, care aduce atingere valorilor fundamentale ale Uniunii. Este o lege care pare a fi redactată sub influența politică a lui Horthy, Kádár, Antonescu sau Ceaușescu. Această lege subminează credibilitatea și prestigiul Ungariei ca țară membră a Uniunii și umilește națiunea ungară, prețuită pentru angajamentul său pentru libertate. Această lege a fost aspru criticată de două guverne importante ale Uniunii, german și francez, care aparțin familiei dumneavoastră. Distinși parlamentari PPE au criticat această lege și bănuiesc că nu vor fi excluși curând din PPE.
<P>
Este o direcție pe care n-o putem accepta și pe care nu o putem lăsa să continue.
<SPEAKER ID="089" NAME="Wim van de Camp" AFFILIATION="PPE">
(NL) Dnă președintă, ca urmare a dezbaterii privind legea mass-media din Ungaria, toți europenii știu cine deține în prezent președinția Uniunii Europene. Acest lucru nu s-a întâmplat anterior. Consider că înaintarea legii către Comisia Europeană de către prim-ministru reprezintă un aspect pozitiv, iar noi așteptăm cu încredere avizul acesteia.
<P>
În continuare, să trecem la cele patru priorități ale Președinției maghiare. Creștere și locuri de muncă. Întâi de toate, povara administrativă de pe umerii întreprinderilor mici și mijlocii (IMM-uri). Ce acțiuni specifice veți întreprinde în acest sens? Agenda digitală: China nu va aștepta ca Europa să recupereze decalajul. Cea de-a doua prioritate este o Europă mai puternică. În prezent în Europa suntem invadați de apă. Nu mă refer la creșterea nivelului mării, ci la creșterea nivelului râurilor Rin, Po și Moselle. V-aș fi recunoscător dacă ați putea acorda atenție și acestei probleme.
<P>
Următorul aspect, amabilitatea față de cetățeni: ce veți face în legătură cu intrarea în Schengen a României și Bulgariei și aderarea Croației?
<P>
În cele din urmă, dnă președintă, Ungaria a impus o taxă de urgență în cazul întreprinderilor din alte țări. Această taxă contravine pieții interne. Când va fi anulată această taxă?
<SPEAKER ID="091" NAME="László Tőkés" AFFILIATION="PPE">
(HU) Dle Președinte, vă rog să-mi permiteți să fac următoarea paralelă în legătură cu legea privind mass-media: în 1956, majoritatea partidelor comuniste din vest, precum și un număr mare de intelectuali liberali de stânga i-au condamnat și criticat pe revoluționarii maghiari luând partea bolșevicilor sovietici. Mutatis mutandis, astăzi se petrece un lucru similar. Mulți dintre colegii liberali și socialiști din vest pactizează cu un partid de foști comuniști și pseudo-liberali împotriva adevăratei forțe care stă în spatele schimbării regimului, urmașii regretatului József Antall, luptătorii pentru libertate ai lui Viktor Orbán. Acest lucru este evident în contextul legii privind mass-media. Doamnelor și domnilor, să nu îi confundăm în niciun caz pe foștii campioni și moștenitori ai trecutului, pe acești postcomuniști, cu o aripă de stânga adevărată și credibilă. Nu sunt unul și același lucru. În vremea sa, Albert Camus a fost, de asemenea, nevoit să-și dea seama cine erau cu adevărat staliniștii sovietici, luând astfel partea revoluției maghiare.
<SPEAKER ID="092" NAME="Hannes Swoboda" AFFILIATION="S&amp;D">
(DE) Dle Președinte, dle Orbán, sunt de acord cu dvs. în ceea ce privește trei puncte. Primul este problema Croației. Avem aceeași viziune și sperăm să găsim o soluție împreună cu ministrul dvs. de externe. Cel de-al doilea punct vizează importanța integrării populației de etnie romă, iar cel de-al treilea semnificația europeană a revoluției maghiare.
<P>
Provin din Austria și m-am născut aproape de granița maghiară. Am fost conștient de evenimentele care aveau loc, se presupune, din punctul de vedere al părții mai bune a graniței. Am fost numit să-i învăț limba germană pe doi dintre colegii mei de clasă. Cunosc în întregime semnificația revoluției. Totuși, a fost o revoluție împotriva arogării puterii, a monopolului de putere. Scopul acesteia a fost aducerea libertății, inclusiv a libertății mass-mediei.
<P>
Dle Orbán, vă rog să analizați încă o dată dacă această lege este într-adevăr în concordanță cu sensul, spiritul și obiectivele revoluției maghiare. În momentul în care o veți compara cu aceste obiective, veți putea întocmi o lege mai bună. Prin urmare, vă solicit, încă o dată, să vă gândiți cum puteți întocmi o lege a mass-mediei mai bună, care să fie în concordanță cu revoluția maghiară și cu spiritul acesteia.
<P>
(Aplauze)
<SPEAKER ID="093" NAME="Ivo Vajgl" AFFILIATION="ALDE">
(SL) Dle Președinte, aș dori să adresez câteva cuvinte de încurajare și de sprijin Președinției maghiare și Ungariei, țară care este un bun vecin al Sloveniei și cu care avem multe lucruri în comun. De asemenea, aș dori să sprijin prioritățile principale pe care le-ați subliniat astăzi pentru mandatul dvs., dle Orbán.
<P>
Ungaria poate avea o contribuție semnificativă la continuarea consolidării stabilității în regiunea în care cu toții locuim, în special la garantarea adoptării valorilor moderne la nivelul întregii regiuni și la viitorul acesteia.
<P>
Din acest motiv, voi face o afirmație care s-ar putea să nu vă placă: consider că ar fi mai bine ca povestea tratatului de la Trianon să rămână în trecut. Nu o folosiți ca modalitate de a vă tulbura vecinii sau de a deschide răni vechi. Toți trebuie să învățăm să trăim cu propria istorie.
<SPEAKER ID="094" NAME="Emilie Turunen" AFFILIATION="Verts/ALE">
(DA) Dle Președinte, aș dori să fac câteva observații cu privire la o problemă care a primit deja destul de multă atenție aici în această dimineață. Este vorba despre legea maghiară privind mass-media. Această problemă, dle Orbán, nu are legătură cu Ungaria sau cu politica internă a acesteia; vorbim despre drepturile fundamentale ale UE și credibilitatea noastră în ochii lumii. Libertatea presei va fi pusă în pericol în întreaga UE dacă Ungaria instituie un consiliu mass-media numit pe criterii politice și trebuie să achite amenzi de milioane.
<P>
Dle Orbán, fac parte din tânăra generație europeană care a considerat probabil libertatea presei drept indiscutabilă, observ însă astăzi că acesta nu este un lucru de la sine înțeles. Sunt încântată că ați promis să revizuiți legea în cazul în care aceasta contravine tratatelor și legislației UE și consider că și acum puteți să vă întoarceți în țara natală și să lucrați la revizuiri. Datorați acest lucru tuturor celor care au luptat pentru libertățile și drepturile fundamentale ale presei, precum și generației mele, care s-a născut și a crescut cu acest concept. Consider că trebuie să lucrăm la consolidarea democrației în UE, nu la distrugerea acesteia.
<SPEAKER ID="095" NAME="Othmar Karas" AFFILIATION="PPE">
(DE) Dle Președinte, consolidarea Europei înseamnă, de asemenea, consolidarea Comisiei și extinderea "plasei de siguranță”, atât din perspectiva conținutului cât și a finanțelor. Aceasta înseamnă consolidarea democrației în Europa și o comunitate europeană. Procesul de consolidare a Europei începe de acasă. Ajutați-ne să facem progrese în domeniul "europenizării” politicii interne și să ne asigurăm că Europa nu este slăbită de naționalism.
<P>
Dacă dorim să consolidăm Europa, dle Orbán, trebuie să ne întărim punctele comune și să reducem slăbiciunile. Punctele noastre forte includ aceleași sisteme juridice, aceleași valori, aceleași libertăți, metoda comunitară, piața internă cu cele patru libertăți ale sale și moneda comună. Partidele sunt simple instrumente ale democrației și nu invers. Slăbiciunile noastre sunt naționalismul, egoismul, polarizarea și protecționismul. Să folosim aceste șase luni pentru consolidarea Europei și a comunității europene.
<SPEAKER ID="096" NAME="Maroš Šefčovič">
vicepreședinte al Comisiei. - Dle Președinte, aș dori să îi mulțumesc în primul rând dlui prim-ministru Orbán pentru prezentarea unui program foarte ambițios. Aș dori, de asemenea, să le mulțumesc deputaților pentru dezbaterea captivantă și schimbul intens de opinii.
<P>
Consider că dezbaterea democratică reprezintă cea mai bună modalitate de a descoperi cele mai adecvate soluții pentru Europa. Cu toate acestea, există o condiție, ca interlocutorii să ai aibă un obiectiv comun. Consider că avem un astfel de obiectiv, deoarece majoritatea din acest Parlament ne dorim o Europă mai puternică. Mottoul ales de Președinția maghiară este astfel unul foarte adecvat și bun. Prin urmare, în numele Comisiei, aș dori să subliniez faptul că trebuie să sprijinim obiectivele Președinției maghiare.
<P>
Astfel cum s-a precizat clar în dezbatere, există sarcini grele de îndeplinit în acest semestru. Trebuie să introducem guvernanța economică, să găsim soluții pentru criza datoriilor suverane și să accelerăm punerea în aplicare a Strategiei UE 2020 - pentru a prezenta doar câteva dintre obiectivele din domeniul economic. Cu toate acestea, salutăm interesul Președinției maghiare pentru găsirea unei mai bune soluții pentru integrarea populației de etnie romă și strategia pentru regiunea Dunării.
<P>
Aș dori să fac câteva observații asupra modului mai eficient de integrare a populației de etnie romă în cadrul Uniunii Europene. După cum știți, ne-am angajat într-un program foarte amplu de sensibilizare și promovare a dialogului coordonat în cadrul statelor membre cu privire la oportunitățile oferite de fondurile UE. După Ungaria în 2009 și România în 2010, Slovacia și Bulgaria vor reprezenta ținta de anul acesta. Consider că, împreună cu dvs. și cu Președinția maghiară, vom putea prezenta în aprilie noul cadru UE pentru strategiile naționale de integrare a populației de etnie romă.
<P>
Aș dori să fac câteva remarci pe marginea observațiilor dlui Cohn-Bendit, deoarece consider că este foarte important să demonstrăm clar în acest moment că UE sprijină Tunisia și poporul său. Aș dori, în special, să aduc un omagiu curajului de care au dat dovadă tunisienii în ultimele zile. Sunt sigur că UE îi va sprijini în demersul lor de îndeplinire a aspirațiilor democratice și de pace.
<P>
Noul guvern de uniune ar trebui să reprezinte cu adevărat dorințele societății tunisiene. Acesta ar trebui să conducă țara printr-o tranziție pașnică și democratică și să organizeze alegeri anticipate. Aș dori să asigur acest Parlament că suntem pregătiți să acordăm asistență imediată în pregătirea și organizarea procesului electoral, precum și sprijin pe termen lung pentru o tranziție spre o democrație autentică. Dacă este cazul, suntem, de asemenea, pregătiți să acordăm asistența necesară pentru a ajuta autoritățile tunisiene în ceea ce privește nevoile urgente.
<P>
Ca răspuns la solicitările de acțiune rapidă din partea Comisiei în problema referitoare la legea mass-mediei, aș dori să îi informez pe onorații deputați că discuția noastră cu autoritățile maghiare la nivel politic și la nivel de experți este intensă și în desfășurare. În această săptămână, Comisia va trimite o scrisoare de clarificare la Budapesta pentru a solicita explicații suplimentare. Aș dori să subliniez încă o dată că acționăm foarte rapid, având în vedere complexitatea problemei. De asemenea, trebuie să repet ceea ce președintele Barroso a afirmat: că suntem foarte încurajați de angajamentul politic al dlui Orbán de a corecta legea, dacă este cazul.
<P>
Suntem pe deplin încrezători că Ungaria va lua toate măsurile necesare pentru a se asigura că noua lege privind mass-media este aplicată în deplină conformitate cu valorile europene referitoare la libertatea mass-mediei și cu legislația UE relevantă, precum și cu Convenția Europeană a Drepturilor Omului. În acest sens, Comisia va acționa în deplină conformitate cu rolul său de gardian al tratatelor.
<P>
Aș dori să închei prin a afirma că avem totală încredere în angajamentul și entuziasmul Președinției maghiare. Am fost martorii pregătirii constante a autorităților maghiare pentru acest obiectiv, pentru un mandat energic în acest semestru important. Credem că împreună putem contribui la progresul proiectul european. Sunt sigur că Parlamentul European va sprijini această activitate și își va aduce contribuția în spiritul cooperării loiale. Cu siguranță trebuie să facem progrese foarte substanțiale în ceea ce privește prioritățile noastre majore din acest semestru.
<P>
Îi doresc Președinției numai bine pentru următoarele șase luni. Suntem nerăbdători să lucrăm împreună pentru binele Europei.
<P>
(Aplauze)
<SPEAKER ID="097" NAME="Viktor Orbán" LANGUAGE="HU">
Dle Președinte, întâi de toate, aș dori să le mulțumesc deputaților din Parlament care ne-au onorat cu discursurile lor în cadrul dezbaterii importante și interesante de astăzi. Această dezbatere a fost mult prea importantă pentru ca noi să tratăm problemele discutate printr-un răspuns scurt de un minut. Voi respecta timpul acordat, însă nu pot să nu răspund la unele întrebări.
<P>
Întâi de toate, voi vorbi din perspectiva prim-ministrului maghiar. Permiteți-mi să-mi exprim surprinderea că atât de multe persoane serioase și respectabile, precum cei care au făcut observații, comit o eroare factuală. Ar fi nedrept și stânjenitor, nu doar pentru dvs., ci și pentru mine, dacă aș prezenta o listă completă a tuturor persoanelor, începând cu dl Schulz, care au comis aici erori factuale referitoare la legea maghiară privind mass-media și democrația maghiară. Pentru a vă prezenta o viziune asupra erorilor factuale comise, permiteți-mi să vă ofer doar un exemplu: legea maghiară privind mass-media nu poate sancționa rapoartele neechilibrate și nu poate impune sancțiuni financiare pentru acest lucru. În acest caz, care este obiectul protestului dvs.? Și lista poate continua. Prin urmare, aș dori să afirm în mod clar că îmi pare rău să remarc că ați fost atât de amarnic induși în eroare și amăgiți. Observ acum în mod clar că nu mă pot aștepta să fiu tratat corect în cadrul acestei dezbateri și, în schimb, trebuie să am încrederea că Parlamentul European va putea emite un aviz obiectiv, nepărtinitor, pe care, de altfel, eu personal îl voi accepta cu bucurie și voi acționa în conformitate cu procedura stabilită.
<P>
Cu toate acestea, doresc să vă amintesc că ideea dlui Schulz conform căreia Președinția maghiară va fi evaluată nu în baza programului prezentat, ci a performanțelor sale, este pentru mine una importantă. Tot ce pot face este să vă recomand să urmați același principiu în ceea ce privește legea maghiară privind mass-media, care este în vigoare de câteva săptămâni. Vă voi trimite bucuros fragmente în limba germană din ziarele maghiare și veți observa că discursurile înfocate ale dlui Cohn-Bendit reprezintă copilării în comparație cu ceea ce se publică în presa maghiară. Gata cu acuratețea factuală.
<P>
Pe de altă parte, aș dori să le reamintesc criticilor legii mass-mediei că trăim în secolul al XXI-lea. Cum puteți crede că cineva din Ungaria, sau din altă țară europeană, ar putea suprima libertatea de opinie în epoca internetului? Pe parcursul campaniei electorale din Ungaria, am câștigat în mare parte alegerile prin intermediul Facebook și a serviciilor necontrolate de internet. Cum puteți crede că în secolul al XXI-lea cineva ar putea restrânge libera circulație a opiniilor? Sunt șocat să observ cât de mult trăiți în trecut.
<P>
La fel, aș dori doar să remarc, ca o chestiune de interes, că legea privind mass-media față de care emiteți obiecții a abrogat actul privind presa adoptat în 1986 în timpul regimului comunist, care, până la adoptarea noii legi privind mass-media, permitea închiderea ziarelor prin simpla ștergere a acestora din registru. Nimeni nu s-a plâns niciodată de acest fapt în ultimii douăzeci de ani, cu toate că acesta era un lucru total antidemocratic. Prin urmare, sugerez să continuăm această dezbatere privind legea mass-mediei dintr-o perspectivă rațională și în baza unor argumente raționale.
<P>
În același timp, doamnelor și domnilor, aș dori să vă informez că, spre deosebire de unele dintre opiniile exprimate aici, Ungaria este în proces de reclădire a statului de drept. Aș dori să punctez că, deși nu a reprezentat un subiect de dezbatere în ultimii ani, serviciile secrete maghiare au fost folosite în scopuri politice în toți acești ani, fapt care face acum obiectul unor proceduri judiciare. În Ungaria, poliția a primit ordine să folosească forța împotriva maselor pașnice, iar acest fapt reprezintă în prezent obiectul unor proceduri penale. În Ungaria, informațiile de interes public au fost falsificate, iar rezultatul se poate observa în starea actuală a economiei. Astăzi, statul de drept este reconsolidat în Ungaria, după o politică de degradare a acestuia, care, dintr-un motiv anume, nu a atras niciodată niciun fel de critici din partea dvs. Ascultând dezbaterea privind legea mass-mediei, din păcate a trebuit să ajung la concluzia că, de fapt, nu legea mass-mediei reprezintă o problemă pentru dvs., ci faptul că, printr-un act de solidaritate fără precedent în Europa, poporul maghiar a votat cu o majoritate de două treimi o forță politică în Ungaria. Acest lucru este, fără îndoială, o chestiune interesantă și provocatoare și sunt convins că poate fi folosit în folosul Europei.
<P>
Întrucât dl Lambsdorff a făcut, de asemenea, o observație personală, permiteți-mi să răspund și la aceasta. Dle Lambsdorff, mă adresez dvs., ca de la cetățean european la cetățean european, la fel cum un ungur se adresează unui german. Legea mass-mediei din țara dvs. nu este cu nimic mai democratică decât corespondenta sa din Ungaria, iar dacă doriți să contraziceți această afirmație, vă rog s-o faceți într-o dezbatere obiectivă. Iar eu nu voi accepta, nici din partea germanilor, nici a altcuiva, doar pentru că timp de patruzeci de ani am trăit sub un regim dictatorial, ca cineva să pună sub semnul întrebării angajamentul poporului maghiar față de democrație.
<P>
Desigur, legea privind mass-media poate și ar trebui să fie criticată, iar eu accept acest lucru ca fiind unul normal, însă o națiune nu ar trebui insultată. Iar eu aș dori să specific în mod clar că punerea sub semnul întrebării a angajamentului poporului și al guvernului maghiar față de democrație reprezintă o insultă la adresa poporului maghiar... (întrerupere, aplauze). Vă rog să-mi permiteți să fac referire la afirmația prin care Ungaria este acuzată că se îndreaptă spre dictatură. Am fost aici și am auzit cu urechile mele. Care este obiectul protestului dvs.? Am fost aici și am auzit cu urechile mele! M-ați amenințat, afirmând că Ungaria se îndreaptă spre un regim dictatorial. Ce este această afirmație dacă nu o insultă la adresa poporului maghiar? Iar eu, trebuie să precizez clar acest lucru, îmi voi proteja întotdeauna țara natală, Ungaria. Aceasta nu este o chestiune de legi privind mass-media!
<P>
În ceea ce privește problemele europene, dacă îmi permiteți, le voi aborda din cealaltă perspectivă. Consider că apariția pieții obligațiunilor, la care dl Verhofstadt a făcut referire, este un aspect important și aș dori să afirm că Președinția maghiară consideră necesară și inevitabilă formarea unei piețe a obligațiunilor pe termen lung. Prin urmare, sprijinim politicile europene care ghidează Ungaria și statele membre ale UE din zona euro, precum și întreaga Uniune Europeană, în această direcție. Aș dori să subliniez un lucru, și anume, că ar trebui să ne convingem propriile guverne, guvernele naționale, că nu trebuie să folosească instituirea unei piețe a eurobligațiunilor drept scuză pentru a face economii în domeniul reformelor structurale. Prin urmare, trebuie să întreprindem mai întâi reformele structurale necesare, după care introducerea pieții obligațiunilor va fi posibilă, în opinia mea.
<P>
În ceea ce privește problema Tunisiei, aș dori să evidențiez că ne aflăm în consultări continue cu reprezentanța străină și sprijinim, de asemenea, toate mișcările și eforturile democratice din afara granițelor Europei și, împreună cu reprezentanța străină, vom demonstra acest lucru cu suficientă fermitate. Totuși, nu trebuie să comparăm această problemă cu tendințele globale de persecutare a creștinilor. Ambele aspecte trebuie abordate.
<P>
În cele din urmă, doamnelor și domnilor, s-au exprimat o serie de preocupări cu privire la începuturile agitate ale mandatului Președinției maghiare și că acest lucru ar putea fi în detrimentul președinției UE. Permiteți-mi să vă spun că toate acestea vor depinde de dvs. În ceea ce ne privește, suntem pregătiți, la fel cum sunt și eu de altfel, să urmăm și să sprijinim ambele tendințe ale acestei duble dezbateri pe parcursul mandatului Președinției maghiare. Astfel, dacă doriți ca pe parcursul mandatului Președinției maghiare să dezbateți atât politicile UE, cât și cele maghiare, aș dori să afirm că suntem pregătiți în acest sens și nu vom considera situația nicidecum nefavorabilă. Însă aceasta nu înseamnă că suntem mulțumiți de situație, desigur. Nu suntem încântați că opiniile critice la adresa Ungariei sunt amestecate cu probleme de politică europeană, însă nu considerăm această situație ca fiind neobișnuită. Europa, de asemenea, este guvernată în mod democratic iar noi avem dezbateri democratice.
<P>
Nu m-am așteptat niciodată ca mandatul maghiar să fie o simplă procesiune victorioasă, ca un concurs de frumusețe în care modelele defilează și toți ceilalți doar aplaudă. Nu am crezut niciodată acest lucru! Sunt pe deplin conștient că vom avea dezbateri politice serioase. Sunt pregătit pentru aceasta, indiferent de subiectul abordat, și permiteți-mi să vă asigur că Ungaria și Președinția maghiară au suficientă forță să ducă la bun sfârșit dezbaterea pe probleme europene și maghiare, cu puterea și seriozitatea necesare, și că niciun atac la adresa politicii interne sau a problemelor maghiare nu ne va descuraja de la a duce la bun sfârșit prioritățile și programele noastre în domeniul UE și de la a face din acest mandat un succes. Obiectivul meu este să transform această jumătate de an, care promite să fie cea mai dificilă de până acum pentru Uniunea Europeană, într-una dintre cele mai de succes. Vă mulțumesc că mă onorați cu atenția dvs.
<SPEAKER ID="098" NAME="Președinte">
În conformitate cu Regulamentul de procedură, intervențiile pentru chestiuni de ordin personal au loc la sfârșitul dezbaterii. Dl Schulz a solicitat să facă o astfel de intervenție pentru o chestiune de ordin personal.
<P>
(Murmure de dezacord)
<P>
Doamnelor și domnilor, acționăm în conformitate cu Regulamentul de procedură, pe care l-am adoptat împreună.
<SPEAKER ID="099" NAME="Martin Schulz" AFFILIATION="S&amp;D">
(DE) Dle Președinte, dle Orbán, v-ați adresat mie personal. De asemenea, v-ați adresat direct altor deputați din acest Parlament. Aș dori să vă transmit câteva idei la care să meditați în următoarele șase luni referitoare la observațiile despre poporul maghiar și despre dvs. ca reprezentant al acestuia. Dl Cohn-Bendit a descris în biografia sa relația pe care o are cu poporul maghiar. În grupul meu există deputați în Parlamentul European care au fost închiși în închisorile comuniste. În grupul meu există un deputat, dl Miguel Angel Martínez Martínez, care a fost torturat în Spania din cauza opoziției manifestate față de regimul Franco. Avem cu toții un obiectiv comun, dvs. și noi toți care ne aflăm aici, și anume acela de a apăra democrația, spre exemplu, împotriva acelor oameni care ne șicanează astăzi aici.
<P>
Nicio persoană care critică o lege nu insultă poporul maghiar. Puteți fi siguri de un lucru. Deputații de stânga din acest Parlament și, în special, grupul meu, vă vor promite că valori precum libertatea, democrația și justiția sunt valorile noastre comune. Dacă considerăm că o lege nu se conformează acestor valori, atunci vom critica legea, însă acest lucru nu înseamnă că criticăm poporul maghiar.
<P>
(Aplauze)
<P>
Dacă noi toți vom lua aceste lucruri în serios, dle Orbán, atunci se va întâmpla ceva de care noi și dvs. avem nevoie. Nu putem crea o Europă de succes prin dezmembrarea acesteia. Europa va avea de câștigat doar în cazul în care statele membre suverane și Uniunea cu comunitatea sa lucrează împreună. Nu le învrăjbiți una împotriva celeilalte. Pentru următoarele șase luni, v-ați asumat rolul de președinte în exercițiu al Consiliului. Dorim să vă alăturați nouă în apărarea valorilor europene și nu să învrăjbiți Ungaria împotriva Uniunii Europene.
<P>
(Aplauze)
<SPEAKER ID="100" NAME="Președinte">
Vă mulțumesc, dle Schulz. Dle prim-ministru, vă mulțumesc pentru discurs și prezență. Dle Cohn-Bendit, doriți să aveți și dvs. o intervenție pentru o chestiune de ordin personal?
<SPEAKER ID="101" NAME="Daniel Cohn-Bendit" AFFILIATION="Verts/ALE">
(FR) Dle Președinte, doamnelor și domnilor, există momente în istorie - vă pot spune acest lucru în orice limbă - când pur și simplu nu trebuie să depășim o anumită limită.
<P>
Dle prim-ministru Orbán, sunteți mândru de poporul maghiar și aveți tot dreptul să fiți, însă democrația ne spune un lucru, de la Tocqueville la toți teoreticienii democrației: "adevărul nu este întotdeauna de partea majorității”.
<P>
(Președintele l-a întrerupt pe vorbitor)
<SPEAKER ID="102" NAME="Președinte">
Dle Cohn-Bendit, trebuie să fie o intervenție pentru o chestiune de ordin personal.
<SPEAKER ID="103" NAME="Daniel Cohn-Bendit" AFFILIATION="Verts/ALE">
(FR) Aveți de gând să faceți liniște acolo? Când dl Orbán afirmă în acest Parlament...
<P>
(Zgomot în Cameră)
<P>
Mobilizați extrema dreaptă? Aveți tot dreptul s-o faceți.
<P>
Când dumnealui afirmă în acest Parlament că noi am spus ceva împotriva poporului maghiar, dă dovadă de populism naționalist; aceasta înseamnă că nu se dorește discutarea unui conținut, ci mai degrabă învrăjbirea unora împotriva celorlalți. Este un lucru nedemn de Uniunea Europeană, dle Orbán. Ne-ați invitat să luăm cina cu dvs. Mi-am pierdut pofta de mâncare acum; nu voi cina cu dvs. Ceea ce ați făcut a fost scandalos!
<SPEAKER ID="104" NAME="Gerard Batten" AFFILIATION="EFD">
Dle Președinte, iau cuvântul conform aceluiași articol, oricare a fost aceasta, ca și dl Cohn-Bendit. Aș dori niște clarificări, iar dvs. cunoașteți Regulamentul de procedură mult mai bine decât mine, dle. Singurul articol referitor la intervențiile pentru chestiuni de ordin personal este articolul 151 care afirmă că vorbitorii trebuie să se rezume la declarații despre propria persoană. Conform cărui articol i s-a permis dlui Schulz să țină un discurs? Conform cărui articol i se permite dlui Cohn-Bendit să țină un discurs în această situație? Sunt toți deputații din Parlamentul European egali sau unii sunt mai egali decât alții?
<P>
(Aplauze)
<SPEAKER ID="105" NAME="Președinte">
Doamnelor și domnilor, dl Orbán s-a adresat, de fapt, dlui Schulz în mod direct - așa stau lucrurile - pentru a-și exprima preocuparea că această discuție poate aduce ofense națiunii maghiare. Acestea au fost cuvintele sale.
<P>
Problemele care au fost ridicate în Parlament au fost clarificate. Să ne păstrăm demnitatea. Președinția maghiară a făcut o prezentare importantă. Am adoptat programul Președinției maghiare, l-am aprobat și am ascultat câteva discursuri foarte pozitive despre ce va face Ungaria în următoarele șase luni. Acest lucru este extrem de important pentru noi toți. Să ne exprimăm încă o dată aprobarea și să ne retragem în mod calm după dezbatere, întrucât aceasta a fost o dezbatere foarte importantă. În conformitate cu Regulamentul de procedură, am acordat cuvântul deputaților care au solicitat să intervină pentru chestiuni de ordin personal. Aș dori să-i mulțumesc dlui Orbán pentru discursul său și pentru că a luat parte la ședința noastră și pentru prezentarea programului Președinției maghiare.
<P>
Declarații scrise (articolul 149 din Regulamentul de procedură)
<SPEAKER ID="106" NAME="Dominique Baudis" LANGUAGE="FR">
În următoarele șase luni, veți deține președinția Consiliului și vă veți confrunta cu multe provocări. Faceți din ieșirea din criză principala dvs. prioritate. Sunt convins că în mandatul dvs. instituțiile și statele membre își vor continua buna cooperare. Este de datoria noastră să asigurăm supraviețuirea pe termen lung a mecanismelor de solidaritate și stabilitate care și-au demonstrat deja eficiența.
<P>
În vederea atingerii obiectivelor noastre, va trebui, de asemenea, să ne concentrăm atenția asupra reformei sistemului financiar internațional. Noi, europenii, am fost precursorii reglementării și supravegherii piețelor financiare. Președinția franceză a G20 reprezintă o ocazie care trebuie valorificată. O Europă unită ar trebui să ofere un exemplu partenerilor săi externi.
<P>
Politica europeană de vecinătate reprezintă un instrument esențial în politica externă a Uniunii. Datorită acesteia, menținem relații stabile cu vecinii noștri cei mai apropiați. Parteneriatul estic, care este una dintre prioritățile noastre, nu ar trebui promovat în detrimentul Parteneriatului mediteranean. Uniunea pentru Mediterana, care merită la fel de mult atenția noastră, pierde teren. Europa o susține ferm în continuare. Cum intenționați să o restabiliți?
<SPEAKER ID="107" NAME="Ivo Belet" AFFILIATION="PPE">
în scris. - (NL) Este un lucru pozitiv faptul că prim-ministrul maghiar a subliniat în mod clar dorința sa de a modifica noua lege a mass-mediei în cazul unei cereri a UE în acest sens. Comisia Europeană trebuie să poată acum să-și desfășoare activitatea în totală independență. Acesta este singurul mod în care se poate ieși din jocurile partidelor politice. Pluralismul și libertatea mass-mediei reprezintă valori europene fundamentale. Toate statele membre ale UE, nu doar Ungaria, și-au asumat angajamentul oficial de a le respecta. Acest lucru este consacrat în Tratatul UE, iar Consiliul Europei a încheiat acorduri oficiale în acest sens. Suntem încrezători că guvernul maghiar nu va lăsa loc de ambiguități în acest caz.
<SPEAKER ID="108" NAME="Vilija Blinkevičiūt" LANGUAGE="LT">
Aș dori să salut Ungaria care și-a început primul mandat la președinția Uniunii Europene. Ungaria, care a preluat președinția de la un stat membru vechi, Belgia, își începe mandatul într-o perioadă mai degrabă dificilă, deoarece nu toate statele membre ale Uniunii Europene se bucură de o redresare economică la fel de plină de succes ca urmare a crizei economice și financiare. În plus, vor fi necesare chiar mai multe eforturi pentru a depăși complet criza, prin urmare, sunt de acord cu prioritățile stabilite de Ungaria în ceea ce privește stabilizarea economică europeană și problemele legate extinderea UE, energie și integrarea populației de etnie romă. Aș dori să atrag atenția asupra faptului că Directiva privind concediul de maternitate, care a fost respinsă de statele membre, ar trebui revizuită de urgență, ca să nu mai menționez și perspectiva nesigură a Directivei privind antidiscriminarea, care este încă blocată în Consiliu. Aceste acte legislative sunt foarte importante pentru cetățenii europeni, prin urmare, viitorul lor trebuie decis în cel mai scurt timp posibil. Mai mult, aș îndemna țara care deține președinția să acorde mai multă atenție modernizării învățământului superior care are un impact asupra ocupării forței de muncă în rândul tinerilor. Sunt încântată de faptul că în cadrul programului său Ungaria enumeră combaterea sărăciei infantile drept una dintre prioritățile sale, însă aș îndemna insistent țara care deține președinția să ia măsuri concrete în acest domeniu și să coopereze cu Comisia Europeană prin inițierea unei strategii sau a unui act legislativ privind sărăcia infantilă. Astfel, urez Ungariei un mandat de succes în următoarele șase luni, îmbunătățirea situației cetățenilor europeni și garantarea drepturilor și a libertăților acestora.
<SPEAKER ID="108" NAME="Proinsias De Rossa" AFFILIATION="S&amp;D">
în scris. - Legea privind mass-media adoptată de parlamentul maghiar este în evident dezacord cu articolul 11 din Carta drepturilor fundamentale a UE, care garantează libertatea de exprimare și de informare. Grupul de control instituit în conformitate cu această lege maghiară are sarcina de a asigura "caracterul echilibrat” al rapoartelor jurnalistice. Acest fapt ar putea împiedica în mod grav libertatea presei și deschide calea deciziilor arbitrare. Mai mult, același grup de control este format din membri aleși din rândul singurului partid de guvernământ. O astfel de componență nu face nimic pentru a asigura obiectivitatea deciziilor grupului de control sau independența acestuia ca autoritate față de guvernul maghiar. Invit insistent Comisia Europeană să efectueze imediat o examinare juridică a acestei legi și a punerii sale în aplicare și, dacă este cazul, să ia măsuri în legătură cu Ungaria pentru a se asigura că această lege este modificată și aliniată la valorile fundamentale care stau la baza Uniunii Europene.
<SPEAKER ID="109" NAME="Ilda Figueiredo" LANGUAGE="PT">
Din păcate, dl prim-ministru Orbán a pornit această dezbatere în cel mai nepotrivit mod posibil, începându-și discursul cu o diatribă anticomunistă, căutând să distragă atenția de la propria vină gravă în ceea ce privește exacerbarea situației economice a Ungariei și creșterea exponențială a șomajului și a sărăciei cu care țara se confruntă în prezent, evitând în același timp recunoașterea încălcării democrației, a libertății de exprimare, a drepturilor sindicatelor și a altor drepturi sociale și de muncă, împreună cu încălcarea libertății presei și a drepturilor fundamentale ale omului.
<P>
Urmărim evoluția situației din Uniunea Europeană cu mare îngrijorare. Președinția maghiară nu a oferit niciun răspuns credibil la aceste probleme cu care se confruntă și alte țări ale UE. Dimpotrivă, președintele Orbán și-a reafirmat pozițiile autoritare, insistând asupra liberalizării piețelor financiare și a reformelor structurale necesare în vederea îndeplinirii integrale a obiectivelor capitalismului pe care UE îl deservește.
<SPEAKER ID="110" NAME="Lidia Joanna Geringer de Oedenberg" LANGUAGE="PL">
În 2011 vom lucra la multe subiecte importante, precum directiva privind drepturile consumatorilor, legislația privind serviciile financiare și proprietatea intelectuală și la pregătirile pentru viitoarea perspectivă financiară pentru perioada 2014-2020. Având în vedere acest lucru, sper ca Președinția maghiară și cea poloneză care îi succede imediat acesteia, să contribuie la realizarea acestor proiecte specifice, transformând vechea noastră prietenie într-o cooperare fructuoasă în cadrul UE.
<P>
Din păcate, debutul mandatului maghiar a fost în mod evident distrus și dominat de controversata lege privind mass-media adoptată recent de această țară. Instituțiile UE nu au putut ignora această problemă ca urmare a scrisorii adresate Bruxelles-ului de un număr mare de intelectuali europeni. Din informațiile disponibile astăzi, se pare că anumite dispoziții ale legii maghiare, spre exemplu, cele privind procedurile de numire și dizolvare a Autorității naționale pentru mass-media și telecomunicații, precum și cele referitoare la domeniul de competență a acestui organism, pot ridica semne de întrebare referitor la independența mass-mediei maghiare.
<P>
Reacția puternică a grupului meu politic, Grupul Alianței Progresiste a Socialiștilor și Democraților din Parlamentul European, nu este, totuși, menită să critice națiunea maghiară, ci statul care deține președinția UE. Problema este urgentă. Este în interesul atât al Ungariei, cât și al UE în ansamblu ca această problemă să fie clarificată fără întârziere pentru a ne concentra în principal asupra problemelor de maximă urgență cu care se confruntă întreaga UE.
<SPEAKER ID="111" NAME="Robert Goebbels" LANGUAGE="FR">
Dl Orbán susține că este democrat. Orice democrat care se respectă trebuie să accepte criticile care vizează acțiunile sale politice. Totuși, când prim-ministrul maghiar descrie criticile aduse politicii sale drept un atac la adresa poporului maghiar, comite o gravă eroare. Prin această încercare naționalistă de a deturna dezbaterea, dumnealui demonstrează că dovezile calității sale de democrat sunt suspecte.
<SPEAKER ID="112" NAME="Kinga Göncz" LANGUAGE="HU">
Nimeni nu poate nega începutul agitat al Președinției maghiare. Speram că o introducere convingătoare din partea prim-ministrului maghiar la Strasbourg va face să dispară îngrijorarea. Observ cu regret că acest lucru nu s-a întâmplat. Dl Viktor Orbán nu s-a prezentat grupurilor din Parlamentul European ca politician european dornic de consens și compromis, ci ca un "luptător” care folosește un ton populist și naționalist și care "apără poporul maghiar” de "atacuri”. Cu toate acestea, deputații din Parlamentul European nu au insultat nici poporul maghiar, nici guvernul maghiar, iar numeroasele critici au fost exprimate la adresa acțiunilor îngrijorătoare întreprinse de Fidesz, printre care se numără legea privind mass-media. Preponderent euroscepticii și vorbitorii de extremă dreaptă au adoptat un ton ofensator pe măsură ce s-au lansat într-o acțiune concertată evidentă împotriva celor care critică guvernul maghiar. Mă întristează faptul că aplicarea programului Președinției maghiare ar putea fi pus în pericol de atacurile guvernului la adresa statului de drept. Turnura pe care evenimentele o vor lua după un astfel de debut agitat, contrar avertizării dlui Viktor Orbán, nu va depinde de Parlamentul European, ci de disponibilitatea și capacitatea Fidesz și a liderului acestuia de a se angaja într-o politică care respectă valorile europene, atât acasă, cât și pe scena europeană. De fapt, prim-ministrul nu poate avea două roluri - unul pe care să îl adopte acasă, ca șef al guvernului, și unul în Europa, ca președinte în exercițiu - ci doar unul: cel al politicianului care acordă atenție în mod egal valorilor și principiilor noastre comune, indiferent de locul în care se află.
<SPEAKER ID="113" NAME="Zita Gurmai" AFFILIATION="S&amp;D">
în scris. - Sunt mândră că țara mea deține în prezent președinția Consiliului. Ceea ce aș dori să evidențiez, mai degrabă decât lipsa unui angajament democratic din partea guvernului Orbán, este absența totală a problemelor de gen de pe lista de priorități a președinției.
<P>
Există o singură referință plauzibilă la această problemă iar - într-o perioadă în care femeile europene sunt amenințate de consecințele unei crize economice devastatoare, în timp ce șomajul în rândul acestora explodează iar guvernele conservatoare reduc serviciile de asistență socială și introduc sisteme de impozitare dezavantajoase - acest fapt nu reprezintă mare lucru. Incluziunea socială, provocările demografice etc. sunt toate probleme importante însă situația femeilor trebuie evaluată separat deoarece problemele și nevoile lor sunt diferite de cele ale bărbaților: pe piața muncii și în legătură cu sistemele de pensii și de asigurări de sănătate, cu sistemele de impozitare etc.
<P>
Invit Ungaria să nu-i fie frică să folosească influența președinției prin rotație a Consiliului în beneficiul femeilor. Asigurați-vă că Consiliul adoptă Directiva privind concediul de maternitate astfel cum a fost votată în Parlament, sporiți drepturile privind sănătatea sexuală și a reproducerii (începând cu Ungaria, desigur), depuneți eforturi în vederea unei realizări strategiei UE 2020 orientate mai mult către problemele de gen și influențați factorii de decizie pentru un buget al UE atent la aceste probleme.
<SPEAKER ID="114" NAME="Ivailo Kalfin" LANGUAGE="BG">
Aș dori să-l felicit pe dl Orbán la începutul mandatului Președinției maghiare a UE. Cu toții vă dorim un mandat de succes. Este de înțeles că această dorință este puternică în special în rândul noilor state membre. Una dintre prioritățile declarate ale Președinției maghiare este extinderea spațiului Schengen. Această problemă este extrem de importantă pentru cetățenii și socialiștii bulgari. Încă din prima zi după aderarea la UE la 1 ianuarie 2007, autoritățile bulgare au acționat pentru ca Bulgaria să devină o graniță externă fiabilă a UE. În prezent, la începutul anului 2011, misiunea este aproape îndeplinită. Aștept ca Președinția maghiară să adopte rezoluția Consiliului European în favoarea aderării Bulgariei și României la spațiul Schengen până la jumătatea anului 2011. În săptămânile care urmează, după ce ultimele cerințe tehnice importante vor fi îndeplinite, Consiliul European va trebui să decidă includerea Bulgariei și a României în spațiul Schengen fără a mai impune condiții politice suplimentare.
<SPEAKER ID="115" NAME="Tunne Kelam" AFFILIATION="PPE">
în scris. - Invit insistent Președinția maghiară să analizeze problemele privind libertatea de circulație în domeniul educațional și al pieței muncii. În prezent, recunoașterea reciprocă a calificărilor obținute în cadrul instituțiilor educaționale din diferite state membre, precum și a experienței pe diferite piețe ale muncii, se confruntă cu numeroase obstacole.
<P>
Situația actuală: În timp ce Comisia realizează o evaluare a progresului în educație, solicit Președinției maghiare să asigure abordarea serioasă a acestei probleme și în Consiliu. Este necesar ca statele membre să fie convinse de necesitatea adoptării unor proceduri simplificate de recunoaștere a calificărilor educaționale, indiferent de țara în care au fost obținute.
<P>
Salut voința Președinției maghiare de a stimula crearea unei rețele europene integrate de gazoducte care ar trebui să pună capăt izolării unora dintre statele membre, inclusiv Estonia, Letonia și Lituania.
<P>
Aș dori să reamintesc noii Președinții că Parlamentul European a adoptat două documente importante despre solidaritatea și securitatea energetică care trebuie puse în aplicare de către Consiliu. Sper că Consiliul European din februarie va cădea de acord cu privire la o nouă strategie energetică europeană. Aceasta ar trebui să includă, de asemenea, un plan pentru rețeaua de conexiuni energetice din regiunea Mării Baltice.
<SPEAKER ID="116" NAME="Krzysztof Lisek" LANGUAGE="PL">
Sprijin în totalitate prioritățile Președinției maghiare în baza naturii lor proeuropene și a similarității cu interesele UE în ansamblu. Reprezint următoarea țară care va prelua președinția și aș dori să fac cunoscut faptul că vom coopera strâns cu Președinția maghiară. Buna cooperare va facilita transferul fără dificultăți al președinției în cadrul trioului Polonia-Cipru-Danemarca.
<P>
Sunt mulțumit în special de declarația Ungariei referitor la angajamentul său în dezvoltarea Parteneriatului estic și a politicii europene de vecinătate. La fel, aș dori să-mi exprim mulțumirea față de faptul că extinderea UE reprezintă una dintre prioritățile Președinției maghiare. Faptul că Ungaria și Polonia au poziții atât de similare cu privire la extinderea UE ar trebui să contribuie la garantarea continuității în acest domeniu pe parcursul președinției poloneze. Sper că summitul Parteneriatului estic care va avea loc în mai nu va reprezenta o simplă trecere în revistă a punerii în aplicare a acestei inițiative pe parcursul celor doi ani de existență, ci va aduce rezultate concrete cu privire la călătoriile fără viză, comerț și energie.
<P>
La fel ca și Președinția maghiară, Polonia consideră necesară existența unei abordări comune a justiției și a libertății, prin consolidarea protecției datelor cu caracter personal și promovarea drepturilor civile și a valorilor comune la nivelul UE. Una dintre priorități îndeamnă la utilizarea sustenabilă a resurselor, acționând astfel în continuarea obiectivelor președințiilor anterioare spaniolă și belgiană și evidențiind eforturile ample depuse de Comisie în acest domeniu. Este esențial ca măsurile planificate să aibă în vedere diferitele condiții și potențiale existente în statele membre.
<SPEAKER ID="117" NAME="Petru Constantin Luhan" AFFILIATION="PPE">
în scris. - Felicit Ungaria pentru programul său care prioritizează creșterea economică și poziția Europei în lume. Unul dintre dosarele importante aflate pe agenda președinției se referă la extinderea Spațiului Schengen prin admiterea României și Bulgariei. Aderarea la Spațiul Schengen reprezintă un angajament pe care România și l-a asumat cu deplină responsabilitate. Am depus eforturi mari pentru a securiza frontiera externă a UE și, așa cum confirmă rapoartele de aderare a țarii mele la spațiul Schengen, România este pregătită să aplice acquis-ul Schengen. România ar trebui să fie evaluată în mod corect, în conformitate cu aceleași criterii care au fost aplicate statelor care au aderat înaintea noastră la Spațiul Schengen. Am încredere în sprijinul Președinției ungare în această privință.
<SPEAKER ID="117" NAME="Marian-Jean Marinescu" AFFILIATION="PPE">
în scris. - Vă mulțumesc pentru afirmarea sprijinului dumneavoastră pentru extinderea spațiului Schengen în Bulgaria și Romania. Este adevărat ce spuneați că s-au făcut eforturi foarte mari. Romania a făcut eforturi importante, financiare și umane. Sistemele implementate cu sprijinul concernului franco-german EADS sunt cele mai moderne din Uniune. Sunt convins că frontiera maritimă a României, de exemplu, este incomparabil mai bine apărată decât frontiere similare ale unor state membre Schengen.
<P>
Toate rapoartele de evaluare pentru România sunt pozitive. Aceasta a îndeplinit toate cerințele acquis-ului Schengen. Este normal să aștepte un răspuns în conformitate cu regulile comunitare. Sprijinul Președinției ungare este necesar în acest demers.
<P>
Un alt punct important de pe agenda Președinției este cel legat de promovarea Strategiei Dunării. Strategia Dunării este un proiect comun în care toți partenerii trebuie să-și îndeplinească angajamentele pentru a asigura funcționalitatea și realizarea obiectivelor asumate. Trebuie pus în aplicare un program de implementare a priorităților strategice fără a crește alocarea de fonduri din liniile bugetare deja existente; la resursele prevăzute trebuie adăugate atât contribuția statelor implicate, cât și posibilitatea de relocare a fondurilor ne-epuizate din alte segmente .
<SPEAKER ID="118" NAME="Cristian Dan Preda" AFFILIATION="PPE">
în scris. - Apreciez faptul că Președinția maghiară a Consiliului Uniunii Europene a inclus în programul său semestrial susținerea aderării României și Bulgariei la spațiul Schengen, ca o realizare tangibilă a integrării europene pentru cetățenii Uniunii. Conform documentului prezentat de premierul Orban Victor, Președinția maghiară afirmă: "Dorim să primim aceste două state membre în spațiul Schengen de îndată ce îndeplinesc toate condițiile necesare”. Această declarație intervine într-un moment în care discuția despre aderarea la Schengen a celor două țări intrate în UE în 2007 tinde să treacă dintr-un registru strict tehnic într-unul politic. Se vorbește deja despre amânare, inclusiv în ipoteza în care cerințele tehnice ar fi respectate în chip impecabil. Iată de ce consider că e nevoie de un efort de construcție a încrederii. Dialogul rămâne, de aceea, un mijloc esențial. În lipsa lui, europenii din Bulgaria sau România vor rămâne cu sentimentul excluderii și discriminării. Avem oare nevoie de cetățeni europeni de mâna a doua?
<SPEAKER ID="119" NAME="Joanna Senyszyn" LANGUAGE="PL">
Sportul este una dintre prioritățile Președinției maghiare. Aceasta este o veste foarte importantă pentru lumea sportivă și, mai presus de toate, pentru milioanele de europeni implicați în activități fizice recreative și sportive la nivel de masă. În ciuda noului cadru juridic, s-au înregistrat puține progrese în crearea unor condiții mai bune de finanțare a afacerilor în domeniul sportiv din Europa. Sportul amator este omis în dezbaterile publice și cercetarea socială, iar rolul pe care îl joacă în prevenirea bolilor și îmbunătățirea condițiilor de trai și a calității vieții europenilor este subestimat. Beneficiile exercițiilor regulate pot fi grupate în patru categorii: beneficii pentru sănătate, beneficii sociale, beneficii economice și beneficii politice. Sportul amator face posibilă atingerea a multe obiective politice, inclusiv promovarea sănătății și a culturii, a educației, a integrării sociale, a combaterii discriminării, a reducerii activităților infracționale și a luptei împotriva dependenței de droguri. Sportul înseamnă, de asemenea, cheltuieli mai reduse cu asistența medicală.
<P>
Prin urmare, aș dori să atrag atenția Președinției maghiare cu privire la declarația scrisă nr. 62/2010 a Parlamentului European referitoare la creșterea sprijinului acordat de Uniunea Europeană sporturilor la nivel de masă, a cărei coautoare sunt. Declarația este dovada angajamentului nostru față de sport și îmbunătățirea calității vieții populației europene. Prin aceasta solicităm acordarea atenției cuvenite sportului la nivel de masă în cadrul comunicării privind sportul și a unei garanții de finanțare adecvată a programului în materie de sport al UE. Acordarea unui sprijin sporit din partea UE sportului amator înseamnă susținerea unui stil de viață mai sănătos pentru milioane de europeni.
<SPEAKER ID="119" NAME="Czesław Adam Siekierski" LANGUAGE="PL">
Mottoul principal al președinției în ansamblu este "O Europă puternică”. Criza și deciziile luate până în acum la nivel de state membre au arătat că avem nevoie de mai multă Europă, nu mai puțină, pentru a face față provocărilor cu care ne confruntăm în prezent. Combaterea crizei, depășirea problemei datoriei publice a statelor membre și continuarea măsurilor destinate să asigure stabilitatea zonei euro și să consolideze guvernanța economică ar trebui să fie prioritare. Președinția maghiară contează pe "aportul uman” și, mai presus de toate, pe o creștere a nivelului ocupării forței de muncă. Europa are drept obiectiv creșterea durabilă, care ar trebui asigurată prin crearea de locuri de muncă și incluziune socială. Având în vedere nevoia unei securități sporite în domeniul aprovizionării cu gaz, ar trebui să luăm măsuri în vederea instituirii unei politici energetice comune în cel mai scurt timp posibil. Aspectul regional care poate fi constatat în programul de activități este de salutat. Acesta include, inter alia, strategia pentru regiunea Dunării, o strategie privind populația de etnie romă și problemele legate de Parteneriatul estic. Există, de asemenea, planuri de extindere a spațiului Schengen pentru a include România și Bulgaria. Aceasta este o problemă de o importanță esențială întrucât toate statele membre ar trebui să se bucure de aceleași drepturi. De asemenea, există discuții privind încheierea negocierilor de aderare cu Croația pe parcursul Președinției maghiare. O politică de extindere responsabilă ar trebui să aducă stabilitate, pace și coeziune pe continentul european. Punctul de referință pentru activitatea desfășurată de președinția belgiană a fost Europa, în deplinul sens al cuvântului. Aceasta nu înseamnă că abordarea națională, pe care Ungaria ar putea să o aleagă, nu poate fi în armonie sau chiar în contrast cu abordarea comunitară.
<SPEAKER ID="120" NAME="Csaba Sógor" LANGUAGE="HU">
În ceea ce privește Președinția maghiară, multe persoane au criticat covorul folosit ca parte a imaginii președinției, în special secțiunea care prezintă o hartă a evenimentelor de la 1848. Harta în cauză este cea a Europei din 1848. Acest lucru este menit să simbolizeze, printre altele, că încă din 1848 Ungaria lupta pentru libertatea popoarelor europene, inclusiv pentru libertatea presei. Ca ungur cu rădăcini transilvănene, sunt astăzi cetățean al României. Ca cetățean al acestei țări, aș dori să fac câteva observații pe marginea procesului de extindere a spațiului Schengen. Cele douăsprezece state membre noi s-au angajat să participe la construirea unei Europe comune în speranța că aceleași drepturi și obligații se vor aplica în cazul lor, ca și în cel al statelor membre vechi. România, de asemenea, a crezut că după îndeplinirea criteriilor tehnice relevante, va putea deveni parte a spațiului Schengen, o zonă lipsită de granițe interne, la data prestabilită. Cu toate acestea, în prezent auzim discuții despre intențiile unor state membre de a impune României condiții suplimentare față de criteriile prestabilite. Solicit Președinției maghiare să facă tot ce îi stă în putere pentru a asigura aderarea la normele comune și a le reaminti celor care își exprimă dezacordul consecințele negative incomensurabile ale unei astfel de decizii, întrucât menținerea credibilității UE este în interesul nostru, al tuturor celor 27 de guverne. În cele din urmă, o observație despre covor înainte să închei: covorul este un accesoriu util și ne face un serviciu: oamenii pot chiar să își șteargă picioarele pe el. Înseamnă că mottoul Președinției maghiare "O Europă puternică” înseamnă a fi în serviciul celorlalți. Noi, minoritățile din România, Slovacia și din toată Europa vom fi parteneri în acest sens.
<SPEAKER ID="121" NAME="Michèle Striffler" LANGUAGE="FR">
Președinția maghiară a venit într-un moment crucial pentru Europa, când anumite state membre continuă să se confrunte cu o criză socială și economică gravă. Stabilitatea monedei euro trebuie să fie una dintre prioritățile Președinției maghiare, iar eu nu am nicio îndoială că Consiliul va face tot ce îi stă în putere pentru a combate speculația monetară și că va face progrese considerabile în ceea ce privește guvernanța economică europeană.
<P>
În al doilea rând, aștept ca Președinția maghiară să facă tot cei îi stă în putere pentru a stabili, în colaborare cu alte instituții europene, o strategie europeană veritabilă pentru incluziunea populației de etnie romă. Aplicarea unei astfel de strategii este deosebit de importantă pentru mine și aș dori ca Președinția maghiară să abordeze această problemă.
<P>
În cele din urmă, aș dori să îmi exprim solidaritatea față de guvernul maghiar în fața controversei care a învăluit primele câteva zile ale mandatului maghiar, în special, în ceea ce privește legea mass-mediei. Nimeni nu se îndoiește că Ungaria este o democrație, iar dl Orbán a subliniat că va fi pregătit să modifice legea în cazul în care Comisia identifică inconsecvențe față de dreptul european. Îi invit pe toți să dea dovadă de responsabilitate și să înceteze această controversă lipsită de sens.
<SPEAKER ID="122" NAME="Nuno Teixeira" LANGUAGE="PT">
Ungaria preia președinția UE într-o perioadă în care criza economică și financiară este în continuă desfășurare. Temele de bază ale programului ultimei țări din trioul de președinții care a inclus Spania și Belgia sunt redresarea economică, integrarea populației de etnie romă, strategia energetică, procesul de extindere și implicarea publică în proiectul european. În ceea ce privește redresarea economică, programul consideră instituționalizarea mecanismului de stabilizare financiară și semestrul european ca fiind esențiale. Cred că consolidarea cooperării și a coordonării la nivel economic este foarte importantă ca instrument de promovare a competitivității și inovării europene și, prin urmare, de prevenire și/sau anticipare a crizelor viitoare. Noua strategie de transport pentru perioada 2011-2020 va fi adoptată împreună cu modificările la directiva privind rețeaua de transport care sunt esențiale pentru realizarea pieței interne și a coeziunii sociale, economice și teritoriale. Transportul rutier, navigația pe râurile UE și aplicarea sistemului Galileo reprezintă alte subiecte de dezbatere. Încă o dată, politica regională pare a fi piesa de rezistență a întregii strategii maghiare, capabilă de ofere răspunsuri integrate la criza economică și la dezechilibrele regionale. Alocarea cadrului financiar multianual post-2014 pare a fi problema esențială de dezbatere pentru Președinția maghiară.
<SPEAKER ID="122" NAME="Silvia-Adriana Țicău" AFFILIATION="S&amp;D">
în scris. - Președinția ungară a Consiliului UE și-a asumat ca obiectiv general întărirea instituțională, economică, socială și politică a Uniunii Europene. De asemenea, Președinția ungară a Consiliului s-a angajat să adopte și să demareze implementarea Strategiei UE pentru regiunea Dunării. Aceasta va avea un rol deosebit de important pentru toate statele riverane Dunării și va contribui la consolidarea procesului de integrare europeană în regiunea Balcanilor de Vest.
<P>
Așteptăm cu interes lansarea "Cărții albe privind politica de transport a Uniunii Europene pentru perioada 2011-2020”, domeniu esențial pentru dezvoltarea economică și pentru coeziunea economică și socială a Uniunii.
<P>
Având în vedere că dezbaterile privind viitoarea perspectivă financiară au început, solicităm Președinției ungare urgentarea dezbaterilor în cadrul Consiliului aferent acestui document, astfel încât procesul de revizuire a TRO-T să poată lua în considerare rezultatul acestor dezbateri.
<P>
Având în vedere că în UE o persoană din șase este expusă riscului sărăciei, solicităm Consiliului să considere reducerea sărăciei ca principala prioritate și să adopte masuri concrete în acest sens.
<P>
De asemenea, salut intenția Președinției ungare de a realiza un acord politic privind stabilirea unui Cadru European pentru integrarea romilor, precum și intenția de a lansa implementarea Strategiei UE privind persoanele cu dizabilități.
<SPEAKER ID="122" NAME="Rafał Trzaskowski" LANGUAGE="PL">
O Europă puternică, instituirea unui gestiuni economice eficiente în UE, apropierea de vecinii UE; dorim să susținem Președinția maghiară în îndeplinirea acestor priorități. De asemenea, este foarte important pentru noi faptul că Președinția maghiară contează pe un parteneriat strâns cu Parlamentul European. Aș dori să mai subliniez un singur aspect, ca deputat specializat în probleme instituționale și, în același timp, ca reprezentant al țării care va prelua președinția Uniunii Europene de la Ungaria. Președinția maghiară este foarte importantă, nu doar datorită priorităților sale care coincid cu cele ale Poloniei, ci și pentru că este o președinție de tranziție. Tratatul de la Lisabona a slăbit rolul președinției, însă acest rol nu a fost încă pe deplin definit și aceasta este ultima șansă de a face acest lucru. Gama de instrumente de care vor dispune ulterior polonezii va depinde de locul pe care Președinția maghiară reușește să îl obțină în cadrul mozaicului instituțional reprezentat de UE. Voi urmări activitatea acesteia cu atât mai mult interes din acest motiv.
<SPEAKER ID="123" NAME="Angelika Werthmann" LANGUAGE="DE">
Ungaria preia președinția Consiliului de la Belgia. Aceste două state membre sunt extrem de diferite. Unul este epitoma statului european tradițional, iar celălalt încearcă încă să își croiască un drum în Europa. Sper că Președinția maghiară va urma calea adoptată de Belgia, concentrându-și atenția asupra intereselor generale ale Europei. Președinția maghiară a prezentat o listă amplă de priorități. Ca modalitate de a aduce UE mai aproape de cetățenii săi, Ungaria și-a stabilit drept obiectiv aplicarea Cartei drepturilor fundamentale. Acest lucru ar trebui să fie interesant dacă ne gândim că în prezent Ungaria este supusă unui șuvoi de critici internaționale din cauza noii legi privind mass-media, care este în evident dezacord cu articolul 11 din Carta drepturilor fundamentale a Uniunii Europene. Ca membră titulară a Comisiei pentru bugete, sunt deosebit de interesată de evoluția situației în domeniul supravegherii financiare sporite și al mecanismului permanent de criză. Belgia a oferit un bun exemplu și a deschis calea în ceea ce privește direcționarea atenției asupra problemelor sociale. Să sperăm că Ungaria va urma această tendință.
