<CHAPTER ID="004">
Graficul de performanţă al pieţei interne - Protecţia consumatorilor - SOLVIT (dezbatere) 
<SPEAKER ID="009" NAME="Preşedinte">
Primul punct pe ordinea de zi este dezbaterea comună foarte importantă referitoare la trei rapoarte privind piaţa internă şi protecţia consumatorilor:
<P>
elaborat de dna Von Thun Und Hohenstein, în numele Comisiei pentru piaţa internă şi protecţia consumatorilor, referitor la Tabloul de bord al pieţei interne (SEC (2009)/1007 -, şi
<P>
elaborat de dna Hedh, în numele Comisiei pentru piaţa internă şi protecţia consumatorilor, referitor la protecţia consumatorilor, şi
<P>
elaborat de dl Buşoi, în numele Comisiei pentru piaţa internă şi protecţia consumatorilor, referitor la SOLVIT.
<SPEAKER ID="010" NAME="Róża Gräfin Von Thun Und Hohenstein" LANGUAGE="PL">
Mă bucur de faptul că am ocazia să prezint cel de-al 19-lea Tablou de bord al pieţei interne, care a fost creat în iulie, anul trecut. Acest document ne arată că statele membre gestionează din ce în ce mai bine transpunerea legislaţiei UE. Încă o dată, obiectivul a fost atins - obiectivul pe care şefii de stat şi de guvern l-au stabilit ei înşişi, astfel încât deficitul mediu de transpunere să nu depăşească 1 %. Cu toate acestea, numărul directivelor care nu au fost încă transpuse în unul sau mai multe state membre, cu alte cuvinte fragmentarea pieţei, este încă prea mare. Este vorba de peste 100 de directive privind piaţa internă. În plus, un număr de 22 de directive nu au fost transpuse încă, deşi au trecut doi ani de la expirarea termenului de transpunere stabilit. Statele membre trebuie să facă mai multe pentru ca piaţa internă să fie un avantaj pentru toţi europenii.
<P>
În momentul de faţă, în timp ce vă prezint acest raport, am în mână următorul grafic, ediţia cu numărul rotund 20, care ne arată că s-au înregistrat în continuare progrese în transpunerea legislaţiei UE. Deficitul de transpunere a scăzut la 0,7 %, fiind mult mai mic decât obiectivul stabilit. Acesta este cel mai bun rezultat de până acum. Se observă foarte clar că activitatea Comisiei Europene, care a avut drept rezultat această publicaţie, are un efect mobilizator asupra statelor membre. Putem să felicităm călduros Comisia pentru această activitate productivă şi dificilă.
<P>
O altă veste bună este că fragmentarea pieţei a scăzut de la 6 % la 5 %. Cu toate acestea, 74 de directive nu au fost încă transpuse în unul sau mai multe state membre ale Uniunii Europene, iar aceasta înseamnă că există bariere, bariere foarte dăunătoare, care continuă să afecteze cetăţenii şi antreprenorii de pe piaţa internă. Trebuie să eliminăm aceste bariere împreună.
<P>
În acest scop, raportul Comisiei privind piaţa internă şi protecţia consumatorilor propune o cooperare mai strânsă între toate instituţiile care deţin responsabilitatea comună pentru transpunere şi părţile interesate. Propunem organizarea unui Forum anual al pieţei interne, sau SIMFO, care să reunească toate instituţiile europene, dar care să reunească şi statele membre, membrii parlamentelor naţionale şi reprezentanţii întreprinderilor şi consumatorilor. Un astfel de forum ar reprezenta o oportunitate pentru schimbul de experienţă şi de cele mai bune practici în ceea ce priveşte transpunerea legislaţiei UE, cât şi pentru întâmpinarea provocărilor care încă ne mai aşteaptă.
<P>
Pentru a scăpa de acele bariere dăunătoare, invităm Comisia Europeană să aplice un "test de compatibilitate cu piaţa internă” întregii legislaţii UE, pentru a garanta că noile măsuri nu subminează cele patru libertăţi ale Uniunii Europene. De asemenea, este foarte important ca cetăţenilor să li se ofere informaţii clare referitoare la modul în care operează piaţa internă, reţinând faptul că aceasta a fost stabilită în urmă cu 20 de ani tocmai pentru ei.
<P>
În vederea prezentării unei imagini mai complete a evoluţiei pieţei interne, Comisia pentru piaţa internă şi protecţia consumatorilor solicită ca Tabloul de bord al pieţei interne, raportul SOLVIT, Serviciul de orientare pentru cetăţeni şi Tabloul de bord al pieţelor de consum să fie publicate în acelaşi timp.
<P>
În final, aş dori să le mulţumesc tuturor celor care au lucrat la acest raport şi să-i rog pe colegii deputaţi să voteze în favoarea acestuia, deoarece sunt convinsă că acesta va duce, în viitor, la o transpunere mai rapidă şi corectă a legislaţiei UE în cadrul sistemului juridic al statelor membre. Graţie acestui raport, europenii vor întâlni mai puţine bariere pe piaţa internă, iar acest lucru este, cu siguranţă, fundamental pentru dezvoltarea economiei noastre europene, precum şi a identităţii noastre europene.
<SPEAKER ID="011" NAME="Anna Hedh" LANGUAGE="SV">
Dle preşedinte, în primul şi în primul rând, aş dori să încep prin a le mulţumi raportorilor alternativi şi tuturor celor implicaţi pentru buna cooperare de care ne-am bucurat în perioada în care am lucrat la Tabloul de bord al pieţelor de consum. Mă bucur, de asemenea, că, încă o dată, am creat un raport care se bucură de susţinerea unei majorităţi copleşitoare a Comisiei pentru piaţa internă şi protecţia consumatorilor.
<P>
Am fost întotdeauna de părere că avem nevoie de consumatori încrezători şi mulţumiţi în UE pentru ca piaţa internă să funcţioneze în mod corespunzător. De aceea, a fost pozitivă numirea, în 2007, a unui comisar cu responsabilitate specifică în ceea ce priveşte aspectele legate de consumatori. În parte, datorită puternicului angajament personal şi a deosebitei deschideri ale dnei Kuneva, politica privind protecţia consumatorilor şi aspectele legate de consumatori au evoluat. Tabloul de bord al pieţelor de consum a apărut, de asemenea, ca urmare a eforturilor dnei Kuneva.
<P>
În ciuda preocupărilor referitoare la faptul că responsabilitatea privind aspectele legate de consumatori este împărţită de doi comisari, sperăm că această activitate va funcţiona şi va da roade în continuare şi că atenţia asupra consumatorilor nu va fi diminuată din cauza noii Comisii. Această responsabilitate este, de fapt, şi mai mare acum, având în vedere că articolul 12 din Tratatul de la Lisabona prevede că cerinţele din domeniul protecţiei consumatorilor trebuie luate în considerare în definirea şi punerea în aplicare a celorlalte politici şi acţiuni ale Uniunii. Acest lucru reprezintă un pas important pentru consumatori şi nu intenţionez, în continuarea activităţii mele politice, să permit nimănui să uite de acesta.
<P>
Salut din toată inima cea de-a doua ediţie a Tabloului de bord al pieţelor de consum. Acesta reprezintă unul dintr-o serie de instrumente de care dispunem pentru a îmbunătăţi piaţa internă şi sunt de părere că perspectiva pe care se bazează tabloul de bord este deosebit de interesantă, deoarece se referă la aşteptările şi problemele cetăţenilor şi îmbunătăţeşte piaţa internă, în special pentru consumatori. Tabloul de bord a analizat piaţa de consum pe baza aceloraşi indicatori ca şi data trecută, şi anume preţ, posibilitatea de a schimba furnizorii, siguranţă, plângeri şi satisfacţia consumatorului.
<P>
Într-un final, aceştia vor trebui, fără îndoială, să fie dezvoltaţi şi îmbunătăţiţi şi, în plus, va fi necesară includerea a noi indicatori. Cu toate acestea, sunt de părere că, în momentul de faţă, aceşti indicatori oferă o bază corespunzătoare pentru stabilirea priorităţilor şi formularea unor concluzii cu privire la următoarele analize care trebuie realizate. Este extrem de important să avem răbdare şi să-i acordăm tabloului de bord timpul necesar pentru a se dezvolta. Acesta se află încă la început de drum.
<P>
În cel de-al doilea Tablou de bord al pieţelor de consum, am văzut, printre altele, indicaţii clare potrivit cărora consumatorii au mai multe probleme cu serviciile decât cu bunurile şi potrivit cărora preţurile cresc mai rar în sectoarele în care consumatorii îşi schimbă în mod frecvent furnizorii. Comerţul electronic transfrontalier se dezvoltă şi el mai încet, din cauza obstacolelor care îi îngrijorează pe consumatori şi îi determină să-şi piardă încrederea. Mai mult, putem observa că aplicarea eficientă a legislaţiei şi mecanismele de redresare efective sunt de o importanţă vitală pentru funcţionarea adecvată a pieţei.
<P>
Datele ne arată, de asemenea, că există diferenţe majore între statele membre şi aspecte care pot fi îmbunătăţite în ceea ce priveşte mecanismele de redresare. Prin urmare, solicit Comisiei să pună în aplicare Cartea Verde privind recursul colectiv pentru consumatori.
<P>
Aplicarea eficientă şi supravegherea prevederilor UE cu privire la protecţia consumatorilor sunt esenţiale dacă dorim să sporim încrederea consumatorilor. Însă supravegherea în UE este departe de a fi uniformă, iar, potrivit statisticilor, există diferenţe semnificative între statele membre în ceea ce priveşte bugetele pentru supravegherea pieţelor şi numărul inspectorilor activi. Atât Comisia, cât şi autorităţile naţionale de supraveghere trebuie, aşadar, să-şi sporească eforturile în cazul în care se doreşte atingerea obiectivului de a garanta o bună protecţie a consumatorilor şi de a asigura că aceştia au suficientă încredere pentru a putea exploata toate posibilităţile oferite de piaţa internă.
<P>
Este extrem de important să consolidăm mecanismele de supraveghere şi control ale pieţei, pentru a spori încrederea consumatorilor. Consumul va fi, până la urmă, un factor esenţial pentru redresarea economică a Europei.
<SPEAKER ID="012" NAME="Cristian Silviu Buşoi">
Raportor. - Doresc să mulţumesc în primul rând celor cu care am avut ocazia să lucrez pe raportul SOLVIT, Secretariatului Comisiei IMCO, tuturor raportorilor din umbră, precum şi celorlalţi colegi care şi-au manifestat interesul pentru acest dosar şi care au avut o contribuţie importantă la rezultatul final.
<P>
SOLVIT este o reţea care oferă soluţii informale problemelor care pot apărea din cauza implementării necorespunzătoare a legislaţiei privind piaţa internă. Este o inovaţie deosebit de utilă pentru consumatorii europeni şi întreprinderile din Uniunea Europeană, în vederea obţinerii beneficiilor pe care legislaţia europeană le aduce. Avem deseori probleme de implementare a legislaţiei europene privind piaţa internă, iar SOLVIT mi se pare o alternativă viabilă la calea judiciară, tribunalele fiind şi aşa aglomerate cu tot felul de cauze diferite.
<P>
Nu putem trece cu vederea faptul că SOLVIT se confruntă cu un număr de cazuri în creştere constantă şi că, din acest punct de vedere, este, oarecum, victima propriului succes. Pentru ca SOLVIT să poată oferi asistenţă de calitate cetăţenilor şi întreprinderilor din Uniunea Europeană, e necesar ca în acele centre SOLVIT care nu dispun de personalul necesar, acesta să fie suplimentat.
<P>
Suplimentarea trebuie să se facă în mod raţional şi controlat, ţinând cont de populaţia ţării şi de numărul anterior de cazuri cu care centrul s-a confruntat în trecut. Această analiză trebuie făcută pentru a suplimenta personalul, exclusiv acolo unde este realmente nevoie. Bineînţeles că suplimentarea personalului SOLVIT implică şi nişte costuri. Raportul invită statele membre să recurgă la toate mijloacele disponibile pentru finanţarea suplimentării personalului, inclusiv la modalităţile alternative de finanţare.
<P>
O altă axă a acestui raport este promovarea reţelei SOLVIT, pe care, personal, - şi cred că toţi sunteţi de acord cu mine - o consider de o importanţă majoră. Apelând la SOLVIT, IMM-urile pot economisi sume importante pe care să le investească în alte domenii generatoare de creştere economică şi mai utile pentru dezvoltarea acestora decât asistenţa juridică de care ar avea nevoie pentru soluţionarea unor probleme, iar în ceea ce priveşte consumatorii individuali, SOLVIT le oferă acestora avantajul evitării procedurilor judiciare lungi şi costisitoare.
<P>
Însă, pentru a beneficia de avantajele SOLVIT, cetăţenii şi întreprinderile trebuie în primul rând să cunoască eficienţa reţelei. De aceea, consider că ar trebui să avem o implicare activă, atât a autorităţilor naţionale, cât şi a Comisiei Europene şi a membrilor acestui Parlament, pentru promovarea SOLVIT. Mijloacele sunt multiple: de la mass-media la campanii de informare organizate de statele membre, până la crearea unui portal unic SOLVIT. De asemenea, serviciile publice care se ocupă de implementarea legislaţiei europene în domeniul pieţei interne ar putea desemna un responsabil pentru comunicarea SOLVIT, ceea ce, din nou, ar spori eficienţa reţelei şi ar contribui la promovarea ei. În calitate de deputaţi europeni, putem lua noi înşine iniţiativa promovării SOLVIT şi putem contribui la sensibilizarea colegilor noştri la nivelul parlamentelor naţionale.
<P>
Schimbul de bune practici între statele membre în ceea ce priveşte promovarea SOLVIT şi soluţionarea problemelor de funcţionare a acestei reţele este un alt element pe care prezentul raport îl încurajează puternic. Astfel, ideile bune pot fi difuzate şi aplicate la nivel european în beneficiul tuturor.
<P>
În fine, nu putem să ignorăm faptul că uneori SOLVIT se confruntă cu numeroase cazuri care nu sunt de competenţa sa sau care sunt deosebit de complexe, ce îşi cer soluţii pe alte căi. Petiţiile adresate Comisiei pentru petiţii a Parlamentului European pot fi o soluţie pentru acele cazuri care sunt prea complexe pentru a fi rezolvate la nivelul SOLVIT. De aceea, una dintre propunerile acestui raport este ca portalul SOLVIT să facă trimitere la website-ul Comisiei pentru petiţii a Parlamentului European, precum şi către comisiile de specialitate din parlamentele naţionale.
<P>
Acestea sunt doar câteva dintre ideile pe care se bazează raportul SOLVIT. Consider că aceste propuneri au capacitatea de a îmbunătăţi funcţionarea reţelei, în vederea unei asistenţe de calitate oferite consumatorilor şi întreprinderilor. SOLVIT are un potenţial enorm, trebuie să analizăm însă continuu performanţele acestuia pentru a valorifica la maxim potenţialul
<SPEAKER ID="013" NAME="Michel Barnier" LANGUAGE="FR">
Dle preşedinte, doamnelor şi domnilor, în primul rând, cred că este foarte important că stăm cot la cot cu colegul meu, dl Dalli, pentru a răspunde întrebărilor dvs. şi pentru a vă oferi informaţii cu privire la punerea în aplicare a acestor instrumente şi texte diferite.
<P>
În viaţa mea politică, doamnelor şi domnilor, am fost adeseori de părere că efectul monitorizării este cel puţin la fel de important ca efectul anunţării. Prin urmare, consider că este foarte important ca, atunci când faci parte dintr-un parlament naţional, sau din Parlamentul European, atunci când faci parte din Comisie, trebuie să dispui de instrumente pentru a controla şi pentru a evalua punerea în aplicare concretă, efectivă a textelor pe care le votezi. Consider, de asemenea, că pentru a acţiona în mod adecvat, trebuie să înţelegi corect, iar tocmai asupra acestui lucru s-au concentrat raportorii dvs. cu mult talent şi vigilenţă.
<P>
Aş dori să-mi exprim mulţumirile sincere faţă de dna Thun Und Hohenstein şi dl Buşoi pentru chestiunile care mă privesc în mod direct, precum şi faţă de dna Hedh, pentru calitatea rapoartelor dumneaei.
<P>
Despre ce vorbim? Vorbim despre piaţa internă. Spuneam aseară în acest Parlament, destul de târziu, că, în aceste vremuri de criză şi de dificultate economică, nu ne putem permite să facem uz de toate posibilităţile. Dacă piaţa internă, marea piaţă europeană, ar funcţiona normal, aşa cum ar trebui să funcţioneze, am putea să realizăm noi înşine, între noi înşine, o creştere suplimentară cuprinsă între 0,5 şi 1,5 %.
<P>
În acest moment, nu ne putem permite să pierdem această oportunitate. Piaţa internă trebuie, prin urmare, să funcţioneze pe deplin în toate dimensiunile sale, iar aceasta este, bineînţeles, sarcina pe care Preşedintele Barroso mi-a încredinţat-o, sub controlul dvs. De aceea, acord importanţă acestui tablou de bord şi acestui instrument SOLVIT, precum şi bunei funcţionări ale acestora. Cred că dl Dalli va spune exact acelaşi lucru despre problema importantă a consumatorilor.
<P>
Dna Thun Und Hohenstein tocmai a vorbit despre veştile bune şi cele mai puţin bune legate de acest tablou de bord. Vorbim aici despre 1 521 de directive sau texte care permit funcţionarea pieţei interne, iar aceasta este o cifră considerabilă. Există în momentul de faţă un deficit de transpunere care, aşa cum aţi spus, se află la cel mai scăzut nivel de până acum. Aceasta este o veste bună şi trebuie să le mulţumim tuturor celor care, în statele membre, şi câteodată în regiuni, sunt responsabili pentru punerea în aplicare a acestei directive. Aş dori să-i includ în aceste mulţumiri şi pe colegii mei din Direcţia Generală Piaţa Internă.
<P>
Mai există o veste mai puţin bună - calitatea transpunerii, calitatea punerii în aplicare nu este satisfăcătoare. Prin urmare, trebuie să colaborăm cu toţii, cu Parlamentul European, cu parlamentele naţionale, cu funcţionarii din fiecare stat membru. Acesta este, după cum v-am spus când am fost audiat de Parlament, scopul vizitelor pe care le voi face începând de acum - deja am început - în fiecare dintre cele 27 de capitale, pentru a întâlni personal, sub autoritatea miniştrilor competenţi, funcţionarii responsabili pentru punerea în aplicare a directivelor privind piaţa internă, elaborarea punctelor din acest tablou de bord şi punerea pe picioare a SOLVIT, după cum a precizat foarte clar dl Buşoi.
<P>
Acesta este motivul pentru care i-am spus dnei Thun Und Hohenstein că sunt de acord cu această idee a unui forum; este o idee foarte bună. Trebuie să reunim oamenii, şi vom face acest lucru împreună, aici în Parlament, cu Comisia, parlamentele naţionale şi toţi cei responsabili din fiecare stat membru pentru partajarea, evaluarea şi schimbul bunelor practici. Cred cu tărie în avantajul reunirii celor responsabili: acordul în favoarea constrângerii, acordul mai întâi, încredere reciprocă şi muncă depusă în comun.
<P>
În ceea ce priveşte SOLVIT, dl Buşoi a subliniat importanţa acestui instrument, care începe să funcţioneze bine. Avem la ora actuală 1 500 de cazuri care au fost rezolvate prin cooperare, soluţionare, mediere, în general în numele cetăţenilor, dar şi în numele a unui număr mare de întreprinderi. După cum a precizat foarte corect dl Buşoi, acest lucru permite economisirea de bani şi de timp, iar în acest fel, cetăţenii, consumatorii şi întreprinderile îşi redobândesc locul lor, în centrul pieţei unice, nefiind nevoite să recurgă la proceduri excesiv de greoaie, cu scopul de a se găsi, a include şi a asigura o soluţie la problemele lor în punerea în aplicare a diferitelor prevederi care îi privesc din domeniul pieţei interne.
<P>
Acelaşi spirit animează, într-o oarecare măsură, planul de acţiune pentru serviciile comunitare de asistenţă pentru piaţa unică, planul SMAS, al cărui obiectiv este de a asigura o informare mai bună şi servicii mai bune pentru cetăţeni şi întreprinderi. Şi aici s-au înregistrat progrese. Acest plan a permis apropierea diferitelor servicii şi formulare online comune dintre SOLVIT şi Serviciul de orientare pentru cetăţeni.
<P>
După cum s-a sugerat de către raportorii noştri, cred că, sub controlul dlui Dalli, am putea face un efort, trebuie să facem un efort de a prezenta toate aceste documente, toate aceste rezultate şi toate aceste comunicări în acelaşi timp, pentru a apropia şi a coordona mai bine aceste instrumente diferite care descriu punerea în aplicare a textelor sau directivelor legate de piaţa internă.
<P>
În orice caz, sunt în favoarea acestei coordonări îmbunătăţite şi îmi confirm angajamentul personal de a utiliza aceste diferite instrumente pentru evaluarea şi monitorizarea celor 1 500 de directive asociate cu funcţionarea pieţei interne.
<SPEAKER ID="014" NAME="John Dalli">
membru al Comisiei. - Dle preşedinte, voi vorbi despre raportul referitor la aceste două politici europene cheie - Tabloul de bord al pieţelor de consum şi Pachetul privind protecţia consumatorilor - care a fost prezentat de către dna Hedh. Aş dori să-i mulţumesc dnei Hedh pentru excelenta sa activitate ca raportoare.
<P>
Politica de protecţie a consumatorilor se află în centrul provocărilor economice şi sociale cu care ne confruntăm astăzi. Este vorba despre oameni. Consumatorii informaţi şi puternici încurajează inovaţia şi competitivitatea, însă - poate cel mai important - atuul nostru pentru restabilirea unei legături cu cetăţenii este acela de a face ca piaţa internă să lucreze pentru consumatori. Rolul central acordat politicii de protecţie a consumatorilor se reflectă într-o serie de portofolii. Într-adevăr, membrii Colegiului vor colabora strâns pentru a se asigura că normele adoptate se vor transforma într-un avantaj practic pentru consumatori. Mă aflu astăzi aici împreună cu prietenul meu Michel Barnier, numai ca o indicaţie a colaborării strânse dintre noi. Astfel se va desfăşura munca noastră.
<P>
Dimensiunea privind consumatorii urmează să fie dezvoltată în toate portofoliile şi se vor adopta anumite puncte de referinţă în cadrul Comisiei, pentru a măsura progresul înregistrat sau lipsa acestuia. Tabloul de bord al pieţelor de consum serveşte drept sistem de alarmă, anunţându-ne chiar şi atunci când piaţa internă îi dezamăgeşte pe consumatori. Tabloul serveşte, de asemenea, la monitorizarea progresului în ceea ce priveşte integrarea sectorului cu amănuntul al pieţei interne pentru consumatori, a IMM-urilor şi a altor comercianţi cu amănuntul. În plus, acesta indică faptul dacă statele membre depun suficiente eforturi pentru a aplica noua legislaţie privind consumatorii şi pentru a-i informa şi educa pe aceştia, consolidându-le poziţia.
<P>
Revenind la aplicare, mă bucur să văd că Parlamentul împărtăşeşte opinia Comisiei referitoare la importanţa de a le acorda oamenilor în practică drepturile de care aceştia se bucură pe hârtie. Avem multe de făcut în acest sens. Comunicarea din iulie 2009 a avut ca scop identificarea căilor de a creşte efectivitatea, eficienţa şi consecvenţa punerii în aplicare în întreaga Uniunea Europeană. Aceasta trebuie să se transforme acum în acţiuni concrete. Una dintre priorităţi va fi aceea de a consolida eforturile de creştere a eficienţei reţelelor noastre transfrontaliere, care trebuie să transmită comercianţilor mesaje puternice cu privire la faptul că în UE nu există adăposturi în care s-ar putea ascunde de control. Acelaşi lucru se aplică şi cooperării cu autorităţile din ţări terţe. Pentru a realiza acest lucru, cei care se ocupă de punerea în aplicare la nivel naţional au nevoie de suficient personal şi resurse. În vremuri economice dificile, toate serviciile publice se află sub presiune, însă reducerea punerii în aplicare a drepturilor consumatorilor nu poate fi decât o economie falsă. Pieţele libere, deschise, bine controlate încurajează concurenţa la nivel de calitate şi preţ şi stimulează competitivitatea. Acest lucru constituie un avantaj nu numai pentru consumatori, ci şi pentru întreaga economie UE. Atât Comisia, cât şi Parlamentul, ar trebui să colaboreze pentru a se asigura că acest mesaj va răsuna puternic în statele membre.
<P>
Intenţionăm, de asemenea, să continuăm treaba bună, stabilind o aplicare coordonată la nivel european - aşa-numitele acţiuni periodice concertate de supraveghere a pieţei ("sweeps”). Acestea au arătat însă că, uneori, nu este suficientă doar îmbinarea eforturilor naţionale. Este nevoie de soluţii europene. Prin urmare, voi da cu plăcere curs invitaţiei dvs. de a explora temeiul juridic din tratat, în scopul consolidării protecţiei consumatorului, în special prin consolidarea capacităţilor Comisiei, însă acest lucru se va face, iar noi vom merge pe această cale numai dacă vom fi, mai întâi, convinşi că va adăuga valoare activităţilor la nivel naţional.
<P>
Revenind la redresare, sunt de acord că mecanismele alternative de soluţionare a litigiilor pot oferi o redresare convenabilă, simplă şi rapidă pentru consumatori, păstrând în acelaşi timp reputaţiile întreprinderilor. Un element al acestei strategii se referă la gestionarea cerinţelor colective. În acest caz, doresc să mă asigur, împreună cu vicepreşedinţii Almunia şi Reding, că Comisia va acţiona într-un mod coordonat.
<P>
În final, mă bazez pe sprijinul dvs. de a asigura că vor fi puse la dispoziţie suficiente fonduri post 2013, anul în care expiră actualul program referitor la consumatori, pentru a susţine ambiţioasa politică a protecţiei consumatorilor şi, nu în ultimul rând, furnizarea continuă a unui tablou de bord consolidat. Sunt încrezător că, împreună, putem face faţă provocărilor complexe din prezent şi din viitor şi că putem lucra în cadrul unui parteneriat, pentru a garanta că piaţa le va oferi tuturor cetăţenilor noştri potenţialul său complet.
<SPEAKER ID="015" NAME="Simon Busuttil" LANGUAGE="MT">
În numele Comisiei pentru petiţii, am elaborat un aviz cu privire la reţeaua SOLVIT, pe care o susţin pe deplin, deoarece este un mijloc care îi ajută pe cetăţenii care întâmpină dificultăţi. Aş dori însă să mă refer la un punct important, pe care îl voi dezvolta ulterior: necesitatea unei cooperări depline între toate părţile interesate care sunt contactate de către cetăţean. Care sunt opţiunile pe care le are un cetăţean care întâmpină o dificultate? Poate fie să depună o petiţie în faţa Parlamentului European, care beneficiază de această competenţă în temeiul articolului 194 din tratat, fie să depună plângere în faţa Comisiei Europene, sau, dacă nu, să depună plângere la SOLVIT. Cetăţeanul poate, de asemenea, să obţină despăgubiri prin prezentarea unei plângeri Ombudsmanului European, însă acest lucru creează multă confuzie în ceea ce priveşte rezultatul, astfel încât cetăţeanul nu va şti exact unde va putea solicita reparaţii şi asistenţă. În consecinţă, după părerea mea şi în numele Comisiei pentru petiţii, fac apel la o cooperare mai strânsă între toate instituţiile implicate, astfel încât cetăţeanul să ştie exact unde trebuie să solicite reparaţii.
<SPEAKER ID="016" NAME="Zuzana Roithová" LANGUAGE="CS">
Dle comisar, doamnelor şi domnilor, portalul SOLVIT funcţionează deja de opt ani şi a reuşit să rezolve, şi anume într-un interval de zece zile, 83 % dintre plângerile cetăţenilor şi întreprinderilor, depuse ca urmare a punerii incorecte în aplicare a legislaţiei comunitare în statele membre. În 2008, disputele judiciare şi daunele de până la 32 milioane de euro au fost evitate graţie soluţiilor informale oferite de SOLVIT.
<P>
Problema relevată de cele trei rapoarte ale noastre prezintă două niveluri: în primul şi în primul rând este vorba despre întârzierea unei serii de state membre de a pune în aplicare la nivel naţional legislaţia comunitară, cu un deficit de 100 de directive în domeniul pieţei interne care nu au intrat pe deplin în vigoare. Ştiu că acesta este un procent scăzut, însă este un procent important. În al doilea rând, SOLVIT se utilizează foarte puţin ca instrument practic. În Republica Cehă, de exemplu, este foarte cunoscut în rândul profesioniştilor, însă numai 7 % dintre antreprenorii înregistraţi au cunoştinţe despre existenţa acestui serviciu. Situaţia din Franţa este mult mai proastă. Potrivit statisticilor, SOLVIT este gestionată doar de către un stagiar.
<P>
Mă bucur că şi comisia noastră a susţinut propunerile pe care le-am prezentat în calitate de raportoare alternativă; de exemplu, măsura de creştere a personalului administrativ profesionist al reţelei SOLVIT în statele membre. Cu toate acestea, este, în general, o chestiune de promovare a reţelei în rândul antreprenorilor, expatriaţilor, diferitelor asociaţii, parlamentelor naţionale şi, de asemenea, în cadrul acestui Parlament. Aş dori să menţionez nevoia de a lega SOLVIT de punctele unificate de contact şi de serviciile de consultanţă ale Comisiei şi, bineînţeles, este important pentru Comisie să informeze la timp toate ţările cu privire la chestiunile rezolvate prin intermediul reţelei SOLVIT. Comisia ar trebui să prezinte aceste analize în rapoarte anuale şi, în acest fel, am putea, desigur, să îmbunătăţim utilizarea reţelei SOLVIT.
<P>
Sunt încântată de faptul că comisia a susţinut toate cele trei rapoarte într-o asemenea măsură şi sper ca şi plenul să le susţină. Doresc să le mulţumesc tuturor raportorilor pentru efortul depus.
<SPEAKER ID="017" NAME="Evelyne Gebhardt" LANGUAGE="DE">
Dle preşedinte, dle comisar Barnier, dle comisar Dalli, doamnelor şi domnilor, astăzi vorbim despre piaţa internă, protecţia consumatorilor şi mobilitatea persoanelor în cadrul Uniunii Europene. Acestea sunt aspecte cheie atunci când vorbim despre aceste trei instrumente şi la ele doresc să mă refer în mod special.
<P>
Îmbinarea acestor trei subiecte ne oferă astăzi un avantaj foarte mare, deoarece economia şi drepturile consumatorilor şi ale lucrătorilor nu sunt intrinsec opuse unele faţă de celelalte; acestea trebuie să fie conectate. Aici trebuie să progresăm în viitor. De aceea este bine că avem astăzi această dezbatere comună.
<P>
Pentru a transforma acest lucru în realitate, trebuie, în primul rând, să ne concentrăm asupra a trei principii politice. În primul rând - iar dl comisar Barnier a pus problema foarte bine mai devreme - este necesar ca protecţionismul, care încă este un fenomen foarte des întâlnit în guvernele naţionale ale statelor membre, să fie depăşit. Acest lucru este esenţial şi se află pe ordinea de zi.
<P>
Cel de-al doilea principiu politic este că trebuie să garantăm un nivel înalt de protecţie atât a drepturilor consumatorilor, cât şi a drepturilor lucrătorilor. Cu alte cuvinte, piaţa internă nu înseamnă suprimarea drepturilor şi nu înseamnă dereglementare. Înseamnă asigurarea faptului că ne vom menţine nivelul foarte ridicat al drepturilor comune în aceste domenii. Din acest motiv, există un punct în raportul dnei Von Thun Und Hohenstein cu care nu suntem de acord. Acesta se referă la aşa-numitul Tablou de bord al pieţei interne sau testul pieţei interne. Este o abordare greşită. Aceasta lasă impresia că singurul lucru important ar fi modul de funcţionare al pieţei. Nu este aşa. Trebuie să ne intereseze impactul pe care legislaţia Uniunii Europene îl va avea asupra drepturilor lucrătorilor şi asupra drepturilor consumatorilor. Prin urmare, respingem acest concept, pentru că este unul greşit.
<P>
În al treilea rând, avem nevoie de o bună punere în aplicare a acestor drepturi la nivel european. Pentru a realiza acest lucru, este necesar un sistem al recursului colectiv, astfel încât consumatorii să nu fie lăsaţi singuri în această piaţă internă, ci să fie capabili să-şi exercite drepturile.
<SPEAKER ID="018" NAME="Robert Rochefort" LANGUAGE="FR">
Dle preşedinte, doamnelor şi domnilor, permiteţi-mi să vă spun mai întâi că sunt foarte bucuros să văd această schimbare referitoare la piaţa internă şi la protecţia consumatorilor prezentată ca fiind o dezbatere prioritară în această dimineaţă.
<P>
În contextul crizei economice, dle Barnier, piaţa internă este un avantaj pe care trebuie neapărat să-l dezvoltăm. Bineînţeles că în cadrul acestei pieţe interne, consumul este probabil cel mai important motor pe care trebuie să-l susţinem pe termen foarte scurt. Nu orice tip de consum, însă. Avem nevoie de un consum care să pregătească viitorul, care să fie în armonie cu provocările dezvoltării durabile, un consum responsabil care nu caută mereu să promoveze produsele cu discount care sunt menite să crească puterea de cumpărare a familiilor, dar care, de fapt, sunt adesea de o calitate mediocră şi rezultă dintr-o relocare aproape sistematică a fabricării lor în afara Uniunii. Ştim care sunt victimele principale: consumatorii cu veniturile cele mai mici, consumatorii cei mai vulnerabili.
<P>
Pe scurt, trebuie să restabilim încrederea între consumatori şi întreprinderi, în special întreprinderile de distribuţie, pentru a consolida şi promova dezvoltarea pieţei noastre interne în cadrul UE. Aş dori să adresez un mesaj foarte clar Comisiei. Da, dle Dalli, veţi beneficia de sprijinul nostru, însă simţim acea nelinişte născută din riscul asociat cu distribuirea competenţelor între dvs. Ne este teamă că acest lucru va duce la fragmentarea responsabilităţilor dvs. În acelaşi timp, vom fi extrem de vigilenţi pentru a vedea dacă într-adevăr colaboraţi într-un mod coordonat. Ne aşteptăm ca interesele consumatorilor să fie realmente luate în considerare în toate politicile Uniunii Europene, în spiritul Tratatului de la Lisabona.
<P>
Vă voi oferi imediat un exemplu care se referă nu numai la dl Barnier şi la dl Dalli, ci şi la dna Reding. Este timpul să acţionăm în virtutea Cărţii Verzi privind recursul colectiv. Ne aşteptăm să înregistraţi progrese în acest domeniu. Având în vedere că v-aţi referit deja la acest lucru, dle Dalli, aş dori să vă întreb dacă aţi stabilit deja un calendar privind acest aspect. Ne aşteptăm, de asemenea, să veniţi cu o formă specifică europeană nouă, astfel încât acest recurs colectiv să evite abuzurile atât de cunoscute ale sistemului american şi astfel încât să venim cu o soluţie care să fie în beneficiul tuturor şi care să nu se opună intereselor unora sau altora.
<P>
Aş dori s-o felicit pe colega noastră, dna Hedh, pentru raportul foarte complet. Aş dori să insist asupra accentului pe care îl pune dumneaei, pe bună dreptate, asupra educaţiei consumatorilor, care este esenţială şi care trebuie să continue de-a lungul vieţii, deoarece nu este numai o chestiune care îi priveşte pe copii, ci şi pe consumatori, având în vedere măsura în care produsele se schimbă, iar forţele pieţei devin mai sofisticate.
<P>
(Preşedintele l-a întrerupt pe vorbitor)
<P>
În concluzie, aş dori doar să vă spun că indicatorii, tablourile de bord, toate acestea sunt foarte bine-venite - lucru afirmat de un fost statistician-economist - însă nu substituie voinţa politică, care ar trebui să fie adevărata forţă mobilizatoare a acţiunii noastre.
<SPEAKER ID="019" NAME="Heide Rühle" LANGUAGE="DE">
Dle preşedinte, aş dori să continui ceea ce a spus dl Barnier la început despre importanţa deosebită pe care o are piaţa internă în contextul actualei crize. Aceasta a fost demonstrată, încă o dată, în mod foarte clar. Însă piaţa internă pretinde, bineînţeles, ca cetăţenii să aibă încredere în ea. Numai atunci va funcţiona aşa cum trebuie. Iar acest lucru încă lipseşte la multe niveluri. În dezbaterile din propriile noastre ţări, noi parlamentarii, în mod special, observăm foarte des că aceste temeri ale pieţei interne sunt în continuare foarte accentuate la nivelul publicului larg şi că subiectele precum protecţionismul sunt, din păcate, de asemenea bine primite, deoarece aceste lucruri nu sunt propuse numai de către guverne, ci sunt susţinute şi de către mulţi cetăţeni. Este, aşadar, cu atât mai important pentru noi, în Parlament, să facem tot posibilul pentru a creşte încrederea în piaţa internă. Politica consumatorilor este, desigur, un element cheie în acest sens. Politica din domeniul protecţiei consumatorilor care asigură un nivel ridicat al acestei protecţii poate întări şi garanta încrederea oamenilor în piaţa internă. De aceea, trebuie să depunem mai multe eforturi în acest domeniu.
<P>
Mă bucur că ambii comisari se află astăzi aici. Ştiţi, desigur, că şi grupul nostru a criticat faptul că nu mai există doar un singur comisar responsabil pentru politica consumatorilor, deoarece mesajul transmis de dna Kuneva a fost unul foarte pozitiv. Salutăm, prin urmare, faptul că ne daţi aici un semnal foarte clar că doriţi să cooperaţi în acest domeniu. Am fost, de asemenea, preocupaţi de faptul că, prin divizarea responsabilităţilor între diferiţi comisari, protecţia consumatorilor ar beneficia în final de prea puţină atenţie. Sper, însă, că nu va fi ceva trecător, ci că veţi coopera foarte strâns cu noi, pentru că avem de tratat probleme importante; de exemplu, trebuie să încheiem dezbaterea subiectelor referitoare la legislaţia în domeniul acţiunilor colective şi al recursului colectiv şi trebuie să înregistrăm progrese în această privinţă. Bineînţeles că acest lucru va juca un rol important în creşterea încrederii cetăţenilor.
<P>
Avem nevoie de mai multe instrumente care să precizeze că cetăţenii sunt protejaţi în cadrul pieţei interne. SOLVIT este un instrument foarte important în acest sens. Prin urmare, susţinem pe deplin raportul dlui Buşoi. SOLVIT, care oferă ocazia unor soluţii extrajudiciare, oferă încredere în piaţa internă şi le asigură consumatorilor o mai bună cunoaştere a pieţei interne, lucru care lipseşte foarte des din partea autorităţilor din statele membre. SOLVIT poate oferi aici o completare importantă şi esenţială. Anul acesta, sunt raportoare pentru buget şi pot să-l asigur pe dl Dalli că vom fi vigilenţi în chestiunile bugetare şi în alocarea resurselor în domeniul politicii consumatorilor. Am abordat deja Comisia noastră pentru bugete şi am subliniat faptul că, bineînţeles, dorim continuarea alocării fondurilor şi utilizarea sumelor corespunzătoare de bani. În această privinţă, puteţi conta pe sprijinul nostru.
<P>
Pentru a rezuma încă o dată, cred că, în general, aceste rapoarte transmit un semnal foarte important şi foarte pozitiv. Chiar dacă le susţinem, avem de făcut o observaţie critică. Aceasta se referă la controlul pieţei interne, pe care îl considerăm destul de unilateral. Dacă vom revizui directivele, acestea trebuie revizuite din diferite puncte de vedere. Sustenabilitatea este foarte importantă aici, la fel ca şi problemele sociale. Dacă va fi realizată, o revizuire nu trebuie să se concentreze numai pe singurul aspect al pieţei interne. Trebuie să fie o revizuire cuprinzătoare. Subsidiaritatea trebuie, de asemenea, să se bucure aici de o atenţie corespunzătoare. Prin urmare, considerăm că menţionarea unilaterală a controlului pieţei interne este regretabilă. Cu toate acestea, în principiu, susţinem abordarea raportoarei, inclusiv cu privire la controlul pieţei interne, şi vom vota în favoarea raportului.
<SPEAKER ID="020" NAME="Adam Bielan" LANGUAGE="PL">
Dle preşedinte, procesul de creare a pieţei comune pe baza celor patru libertăţi - libera circulaţie a persoanelor, a bunurilor, a capitalului şi a serviciilor - este încă un proces neterminat, în special dacă ne gândim la cea de-a patra libertate, libera circulaţie a serviciilor, şi mai avem foarte multe de făcut. Este un proces extrem de important, în special într-o perioadă de regres economic şi în contextul crizei economice cu care ne confruntăm în Europa. Într-adevăr, într-o perioadă de declin economic ar trebui să vorbim despre meritele pieţei comune şi probabil că atunci vom vedea voinţa politică pe care a solicitat-o dl Rochefort.
<P>
Din acest motiv, aş dori să felicit Biroul Parlamentului European pentru faptul că a conştientizat importanţa acestui subiect şi a decis să transforme dezbaterea cu privire la cele trei rapoarte într-o dezbatere prioritară pentru această sesiune a Parlamentului. Mulţumirile şi felicitările mele se datorează şi dlui Harbour, preşedintele Comisiei pentru piaţa internă şi protecţia consumatorilor, pentru eficienţa eforturilor sale în acest domeniu. Aş dori, de asemenea, să-i felicit pe cei trei raportori pentru aceste trei rapoarte deosebit de importante. Nu pot, totuşi, să nu observ o anume absurditate. În sesiunea plenară de astăzi, discutăm raportul dnei Thun - un raport excelent, doresc să adaug - dar este un raport cu privire la Tabloul de bord al pieţei interne pentru 2008. În urmă cu câteva zile, Comisia a publicat însă Tabloul de bord al pieţei interne pentru 2009. Cred că acesta este un alt motiv pentru care, în viitor, Comisia ar trebui să publice toate cele patru rapoarte de monitorizare a pieţei interne în acelaşi timp. Tabloul de bord al pieţei interne, Tabloul de bord al pieţelor de consum, raportul SOLVIT şi Serviciul de orientare pentru cetăţeni se referă, până la urmă, la acelaşi lucru şi ar trebui să le primim în acelaşi timp.
<P>
În final, aş dori să-mi exprim susţinerea faţă de cele două propuneri principale pe care le conţine raportul Thun. Susţin în totalitate atât propunerea de a organiza un forum anual al pieţei interne, cât şi, mai important decât atât, propunerea unui test obligatoriu, "testul pieţei interne”, care ar trebui să însoţească în viitor toate propunerile Comisiei Europene.
<SPEAKER ID="021" NAME="Kyriacos Triantaphyllides" LANGUAGE="EL">
Dle preşedinte, există la ora actuală un punct de vedere insistent, care este confirmat în Tratatul de la Lisabona şi de către poziţia pe care însăşi Comisia a adoptat-o, potrivit căruia politica de protecţie a consumatorilor trebuie să se concentreze asupra consolidării unei pieţe sănătoase în care consumatorii să poată acţiona în siguranţă şi cu încredere.
<P>
Acest raţionament se bazează pe faptul că, dacă consumatorii se simt liniştiţi şi încrezători faţă de piaţă, iar comerţul transfrontalier este încurajat, competitivitatea va creşte şi consumatorii vor avea la dispoziţie o selecţie mai largă de produse şi servicii la preţuri mai competitive.
<P>
Nu suntem de acord cu poziţia şi viziunea potrivit cărora pieţele de consum mai eficiente şi flexibile sunt factori fundamentali pentru competitivitate şi pentru prosperitatea cetăţenilor. Criza economică demonstrează că trebuie să ne ghidăm mai ales după condiţiile speciale din fiecare stat în parte, şi nu după aplicarea dogmatică a unui singur standard, şi anume cel al concurenţei pure. Din punctul nostru de vedere, competitivitatea nu este interconectată cu prosperitatea cetăţenilor, deoarece tinde să favorizeze întreprinderile, având în vedere faptul că, până acum, reducerile de preţuri nu au fost, în ansamblu, în beneficiul consumatorilor.
<P>
Avem nevoie de controale ale preţurilor pentru bunurile de bază, spre binele claselor mai sărace şi al societăţii în general. Singura politică care poate consolida şi creşte nivelul protecţiei consumatorilor este una care gravitează în jurul omului şi al prosperităţii sale, şi nu în jurul concurenţei din ce în ce mai mari.
<P>
Astfel stând lucrurile, suntem de acord cu un tablou de bord pentru înregistrarea şi evaluarea satisfacţiei consumatorilor europeni faţă de funcţionarea armonioasă a pieţei, însă, pe de altă parte, nu ar trebui să ne îndepărtăm de esenţă şi de obiectivul nostru, care nu este altul decât acela de a administra o piaţă orientată către consumator, care să graviteze în jurul prosperităţii persoanelor, nu în jurul cifrelor. Considerăm că un tablou de bord reprezintă un instrument pentru înregistrarea nivelului de satisfacţie a consumatorului într-un anumit cadru şi într-un anumit moment. Totuşi, această evaluare şi aceste documente nu sunt suficiente pentru a le aduce cetăţenilor mai multă prosperitate pur şi simplu pentru că, aparent, le vor oferi consumatorilor mai multă încredere şi siguranţă de sine.
<P>
În plus, orice evaluare trebuie să se facă pe baza unor obiective sociale cuantificabile. Observăm, de asemenea, că, având în vedere faptul că obiectivul primar al tabloului de bord este acela de a înregistra plângerile consumatorilor, trebuie să se acorde o atenţie specială măsurilor necesare pentru prevenirea speculelor.
<SPEAKER ID="022" NAME="Oreste Rossi" LANGUAGE="IT">
Dle preşedinte, doamnelor şi domnilor, astăzi discutăm trei măsuri referitoare la sănătatea şi protecţia consumatorilor, în favoarea cărora am votat deja în cadrul comisiei şi în favoarea cărora vom vota şi în plen.
<P>
Suntem de partea cetăţenilor, care sunt mult prea des afectaţi în mod negativ de deciziile luate de către organismele europene: mă gândesc la decizia luată de Curtea Europeană a Drepturilor Omului de a nega libertatea de expunere a crucifixului; la incapacitatea de a gestiona în mod eficient imigranţii ilegali; la fluxul continuu de persoane provenite din ţări terţe, care le iau cetăţenilor noştri locurile de muncă; la reticenţa de a le furniza consumatorilor informaţii corespunzătoare cu privire la ceea ce cumpără sau la locul de provenienţă al alimentelor.
<P>
Raportul Hedh acordă importanţă punctului de vedere al cetăţenilor europeni, care experimentează în fiecare zi avantajele şi dezavantajele pieţei interne şi subliniază inspiraţia de a numi, în 2007, un comisar pentru protecţia consumatorilor. Raportul evidenţiază, de asemenea, nevoia de a armoniza structurile de supraveghere şi monitorizare ale statelor membre, precum şi pe cele ale ţărilor terţe.
<P>
Raportul Thun Und Hohenstein critică anumite atitudini adoptate în trecut şi face apel la partajarea acestei responsabilităţi între statele membre şi Comisie.
<P>
Raportul Buşoi se referă la reţeaua SOLVIT, creată de către Comisia Europeană pentru a le acorda cetăţenilor şi întreprinderilor asistenţă gratuită în exercitarea drepturilor lor în cadrul Uniunii, în special în caz de litigii. De asemenea, raportul critică anumite deficienţe ale reţelei şi recomandă o mai bună informare a cetăţenilor şi întreprinderilor, care adesea nu sunt la curent cu existenţa acestei structuri. În calitate de legiuitori, principala noastră preocupare trebuie să fie cetăţenii şi consumatorii.
<SPEAKER ID="023" NAME="Angelika Werthmann" AFFILIATION="NI">
(DE) Dle preşedinte, doamnelor şi domnilor, SOLVIT poate şi ar trebui să contribuie în mod substanţial la o mai mare transparenţă în punerea în aplicare şi exercitarea drepturilor personale şi civile în cadrul pieţei interne. Reţeaua online SOLVIT de soluţionare a problemelor se bazează pe o abordare pragmatică care va constitui un beneficiu atât pentru cetăţeni, cât şi pentru întreprinderi, fără a ajunge la niveluri uriaşe de birocraţie.
<P>
Cu toate acestea, raportul din 2009 arată, de asemenea, că aproape 40 % dintre întrebările adresate de cetăţeni erau legate de condiţiile de reşedinţă într-o altă ţară UE. Astfel, se pune problema dacă drepturile de reşedinţă sunt în continuare puse în aplicare într-un mod netransparent.
<SPEAKER ID="024" NAME="Tiziano Motti" AFFILIATION="PPE">
(IT) Dle preşedinte, doamnelor şi domnilor, astăzi vom vota raportul din proprie iniţiativă privind protecţia consumatorilor, un instrument foarte important pentru care, printre altele, trebuie să le mulţumesc raportoarei, dna Hedh, şi celorlalţi raportori, pentru atmosfera excelentă în care am reuşit să lucrăm împreună.
<P>
Au existat multe puncte în privinţa cărora am fost complet de acord şi altele la care sper că vom putea lucra în viitor: în mod special, tabloul european de bord al pieţelor de consum promovat de către Comisia Europeană, un instrument foarte important care însă, după părerea mea, încă nu asigură date standardizate care să le permită oamenilor să ia decizii clare. Dacă am fi o întreprindere şi am lua decizii cu privire la viitorul acesteia, pe baza unor date încă imprecise, am putea să dăm faliment. De aceea, sper ca în viitor să putem lucra la o bază de date care să le permită oamenilor să ia decizii clare.
<P>
Trebuie, de asemenea, să luăm în considerare, inclusiv în acest raport, deosebita povară pusă pe umerii consumatorilor, dar, după părerea mea şi în numele grupului, cred că este nevoie de un echilibru mai bun în viitor, deoarece cetăţenii europeni nu sunt doar consumatori, ci şi angajaţi ai întreprinderilor care operează pe piaţa internă. Prin urmare, trebuie să luăm mereu în considerare echilibrul care trebuie să existe între cei care furnizează servicii şi bunuri şi între consumatorii înşişi, întrucât acesta este obiectivul nostru.
<P>
Un consumator informat este un consumator liber - orice iniţiativă de a oferi informaţii suplimentare este, aşadar, bine-venită - însă am fost împotriva schemelor şcolare, deoarece nu trebuie să luăm locul consumatorului atunci când vine vorba despre exercitarea propriei libertăţi de alegere şi suntem de părere că, în materie de educaţie de consum, părinţii ar trebui să fie primul punct de referinţă pentru copiii mici. În plus, părinţii deţin controlul asupra consumului copiilor lor, mai ales atunci când aceştia sunt mici.
<P>
În ceea ce-i priveşte pe adulţi, este adevărat că, uneori, consumatorii au dificultăţi în a se proteja prin intermediul canalelor juridice corespunzătoare, motiv pentru care suntem în favoarea recursului non-juridic, însă credem că s-ar putea face un efort mai mare, în special în vremuri de criză, pentru a face ca ceea ce există deja să funcţioneze, ceea ce ar fi o soluţie mai bună decât încercarea de a creşte numărul mediatorilor din domeniul protecţiei consumatorilor.
<P>
Voi încheia cu serviciile oferite de administraţia publică. Regret că nu s-a acordat suficientă atenţie faptului că administraţia publică, municipalităţile, organismele, provinciile şi chiar statele reprezintă şi ele un punct de referinţă pentru consumator. Sper ca, în viitor, să putem face mai multe, pentru că trebuie să existe posibilitatea ca consumatorii să fie protejaţi şi faţă de acele servicii care nu funcţionează bine şi pe care le furnizează administraţia publică.
<SPEAKER ID="025" NAME="Liem Hoang Ngoc" AFFILIATION="S&amp;D">
(FR) Dle preşedinte, dnă preşedintă, îi mulţumesc dnei Thun Und Hohenstein pentru conştiinciozitatea cu care şi-a desfăşurat activitatea şi pentru calitatea generală a raportului său.
<P>
În calitate de raportor alternativ al Grupului Alianţei Progresiste a Socialiştilor şi Democraţilor din Parlamentul European, mă bucur că votul din cadrul Comisiei pentru piaţa internă şi protecţia consumatorilor a permis integrarea în raportul final a unei serii de idei pe care doream să le vedem.
<P>
Prima este necesitatea de a adopta o abordare mai calitativă în ceea ce priveşte punerea în aplicare a Tabloului de bord al pieţei interne, permiţând astfel identificarea cauzelor deficitului de transpunere. Nu subestimăm utilitatea datelor statistice şi presiunea care rezultă din promovarea studenţilor buni şi mai puţin buni ai UE, însă, după părerea noastră, Comisia ar trebui să fie mai ambiţioasă şi să încerce să facă din acest tablou de bord un instrument menit să aprecieze dificultăţile cu care se confruntă statele membre în contextul procesului de transpunere. Acest lucru cu atât mai mult cu cât ştim cu toţii că deficitul de transpunere se poate datora uneori nu relei-voinţe a statelor membre, ci calităţii mediocre a legislaţiei europene care urmează să fie transpusă.
<P>
Cel de-al doilea aspect asupra căruia am insistat este nevoia de a consolida, pe durata întregii perioade de transpunere, dialogul dintre Comisie şi statele membre. Cu cât au loc mai multe schimburi de informaţii în amonte, cu atât va fi posibilă o mai bună prevenire a riscului lipsei de transpunere sau a transpunerii incorecte.
<P>
Raportul ridică însă o problemă cu privire la un anumit punct: este vorba despre punctul 10, care iniţial nu apărea în proiectul de raport al dnei Thun Und Hohenstein. Acest punct propune crearea unui test de compatibilitate cu piaţa internă pentru toate actele legislative noi care sunt propuse. Ne opunem în mod ferm acestui lucru, deoarece un astfel de test ni se pare, în cel mai bun caz, inutil, iar în cel mai rău caz, periculos.
<P>
De fapt, examinarea oricărei bariere a pieţei interne are deja loc în cadrul studiilor de impact realizate de Comisia Europeană cu ocazia fiecărei propuneri legislative noi. Nu ne-am dori ca acest test de compatibilitate cu piaţa internă să fie utilizat ca un pretext pentru subminarea evoluţiilor sociale şi ecologice. Nu l-am putea accepta în aceste circumstanţe.
<SPEAKER ID="026" NAME="Jürgen Creutzmann" AFFILIATION="ALDE">
(DE) Dle preşedinte, dle comisar Barnier, dle comisar Dalli, faptul că astăzi discutăm trei rapoarte din proprie iniţiativă referitoare la protecţia consumatorilor şi la piaţa internă demonstrează că, în ciuda tuturor succeselor noastre în acest domeniu, există încă multe lucruri care pot fi îmbunătăţite. Sigur că transpunerea de către statele membre a directivelor privind piaţa internă s-a îmbunătăţit, în medie, în mod considerabil, însă şapte state membre nu au reuşit să atingă obiectivul stabilit de Comisie de a reduce deficitul de transpunere pentru directivele privind piaţa internă la 1 %.
<P>
Problema principală se referă însă mai mult la aplicarea legislaţiei UE, nu la transpunerea acesteia. Astfel, în cazurile de încălcare a tratatelor de către statele membre, durează, în medie, 18 luni - cu alte cuvinte, încă mult prea mult - până când acestea execută hotărârea Curţii Europene de Justiţie. Acest lucru rezultă din actualul indicator al pieţei interne, iar Grupului Alianţei Liberalilor şi Democraţilor pentru Europa consideră acest fapt ca fiind inacceptabil. Acest deficit va crea probleme pentru cetăţeni şi, în special, pentru întreprinderile mici şi mijlocii, care depind de normele armonizate din cadrul pieţei interne, dar care atunci când doresc să opereze în afara graniţelor întâlnesc obstacole neaşteptate, birocratice şi care necesită timp.
<P>
Din acest motiv este importantă continuarea dezvoltării SOLVIT. SOLVIT este o reţea online de soluţionare a problemelor, în cadrul căreia statele membre conlucrează într-un mod pragmatic pentru a rezolva problemele rezultate în urma punerii incorecte în aplicare a normelor pieţei interne de către autorităţile publice. Toate statele membre trebuie, în cele din urmă, să asigure resursele financiare şi personalul bine pregătit pentru centrele SOLVIT. Grupul ALDE solicită insistent ca SOLVIT să se facă mai cunoscută în statele membre, pentru a facilita vânzările transfrontaliere ale produselor şi serviciilor lor. În acest scop, implicarea asociaţiilor relevante în campaniile de informare la scară largă este la fel de necesară ca şi un portal de internet uniform, uşor de înţeles şi uşor de găsit, unde pot fi adresate diferite tipuri de plângeri.
<SPEAKER ID="027" NAME="Malcolm Harbour" AFFILIATION="ECR">
Dle preşedinte, în calitate de preşedinte al Comisiei pentru piaţa internă şi protecţia consumatorilor, îmi face deosebită plăcere, în primul rând, să spun cât de mult apreciem cu toţii faptul că dl comisar Barnier şi dl comisar Dalli sunt astăzi prezenţi aici, astfel cum au observat unii dintre colegii mei, şi, în al doilea rând, să spun că sunt de părere că aceasta este o ocazie extraordinară pentru Parlament.
<P>
Avem o comisie care a întocmit trei rapoarte din proprie iniţiativă care se concentrează asupra monitorizării şi punerii în aplicare a instrumentelor legislative cheie şi, după cum aţi spus dvs., dle comisar Barnier, o parte din succesul dvs. va fi evaluat nu numai în funcţie de numărul de propuneri legislative pe care le prezentaţi, ci şi după modul de funcţionare al acestora.
<P>
Consider că aceasta este o evoluţie cu adevărat importantă, faţă de care ar trebui să se angajeze toate comisiile din acest Parlament. Doresc în mod special să le mulţumesc tuturor coordonatorilor din comisie care au lucrat împreună cu mine pentru a progresa în activităţile noastre şi, de asemenea, pentru a implica parlamentele naţionale, cu scopul de a avea forumuri ale parlamentelor naţionale.
<P>
Sper foarte mult, aşa cum au precizat cei doi comisari, că vom avea un forum mai larg pentru piaţa internă, dar ne-am dori ca rapoartele dvs. să fie reunite, astfel încât acesta să poată deveni, în Parlament, un eveniment anual pentru acest subiect atât de important.
<P>
Cred că este semnificativ - dacă ne uităm la propunerea UE 2020 - faptul că realizarea pieţei unice este acum limitată la un punct care face referire la legături ce lipsesc şi reţele care urmează să fie finalizate. Sper că toţi colegii mei sunt de acord că este ceva absolut inacceptabil. Iniţiativa UE 2020 solicită statelor membre să contribuie şi am auzit de la raportori (cărora le mulţumesc mult pentru rapoartele lor) că statele membre trebuie să contribuie la realizarea pieţei unice.
<P>
Aceasta trebuie să fie o iniţiativă emblematică şi nu una limitată aşa cum este cazul iniţiativei UE 2020, şi sper că dvs. ne veţi ajuta, amândoi, să ne asigurăm că acest lucru va avea loc în următoarele săptămâni.
<SPEAKER ID="028" NAME="Trevor Colman" AFFILIATION="EFD">
Dle preşedinte, prima neînţelegere din această dimineaţă: aceste rapoarte susţin pe deplin punerea în aplicare a normelor UE cu privire la protecţia consumatorilor în statele membre şi monitorizarea procesului de integrare a pieţelor, care va fi prezentat într-un raport anual.
<P>
Una dintre principalele recomandări este stabilirea unui Tablou de bord al pieţelor de consum cu privire la subiecte precum plângeri, preţuri, satisfacţie, posibilitatea de a schimba furnizorii şi siguranţă, plus o întreagă serie de indicatori suplimentari pe termen lung. Comisia intenţionează să realizeze analize aprofundate ale aşa-numitelor sectoare problematice identificate în Tabloul de bord al pieţelor de consum.
<P>
Această reţea birocratică de adoptări interconectate şi de reglementări care se prelungesc automat va avea acelaşi efect pentru comerţul cu amănuntul din Marea Britanie ca şi cel pe care l-a avut politica comună în domeniul pescuitului pentru industria pescuitului din Marea Britanie: îl va ucide.
<P>
Din nou, micii întreprinzători sunt vizaţi şi dezavantajaţi din cauza interferenţelor birocratice şi a reglementării excesive. Oricât de bine intenţionate ar fi aceste propuneri - şi sunt convins că sunt - aceasta este, din nou, o soluţie UE care caută cu disperare o problemă.
<SPEAKER ID="029" NAME="Andreas Schwab" AFFILIATION="PPE">
(DE) Dle preşedinte, dle comisar, susţin pe deplin contribuţiile apreciabile ale colegilor mei - cu excepţia celei din urmă - şi aş dori, prin urmare, să trec direct la punctele cele mai importante.
<P>
Raportul dnei Von Thun este un exemplu de succes al modului în care noi, Parlamentul European, putem arăta că vorbim serios atunci când dorim să punem în aplicare ceea ce am hotărât împreună cu Consiliul, iar această punere în aplicare este sarcina statelor membre. De aceea, este necesar ca noi, Parlamentul, să ne asigurăm mai bine, împreună cu Comisia, că în următorii ani, această punere în aplicare va fi, într-adevăr, o reuşită.
<P>
Cel de-al doilea lucru pe care îl relevă acest raport este faptul că divizarea pe care şi-o doresc în mod evident socialiştii, şi anume ca ei să fie responsabili pentru faptele bune, pentru protecţia consumatorilor şi pentru protecţia lucrătorilor, în timp ce Comisia ar trebui să ţină piaţa internă sub control, nu va funcţiona.
<P>
De aceea, solicitarea noastră, pe care raportul o preia prin testul pieţei interne, este aceea de a reuni toate elementele esenţiale pe care le apreciem în cadrul pieţei interne, pe care consumatorii le doresc şi de care întreprinderile au nevoie, precum şi de a realiza o evaluare clară.
<P>
Nu dorim să distrugem drepturile lucrătorilor, însă ne dorim ca aceşti lucrători să poată, la rândul lor, să cumpere produsele pe care le apreciază. Nu dorim să cauzăm probleme structurilor sociale din statele membre, dar ne dorim ca aceste structuri sociale să se adapteze la viitor. Acest lucru necesită un echilibru, pe care Parlamentul trebuie să-l găsească în colaborare cu Comisia. Nu se poate ca Comisia să fie responsabilă pentru probleme, în timp ce Parlamentul promite faptele bune.
<P>
În al doilea rând, raportul dnei Hedh, care, la fel ca toate rapoartele pe care le dezbatem aici, a fost completat în mod excelent de către raportorii alternativi, ne arată necesitatea de a acorda la fel de multă importanţă încrederii consumatorilor ca şi încrederii antreprenorilor. Aceasta va fi o sarcină pentru viitor, care va putea fi îndeplinită numai dacă ne vom concentra pe termen lung asupra obiectivului privind realizarea pieţei interne, punând capăt fragmentării în direcţii generale individuale şi în abordări politice diferite, şi dacă vom privi piaţa internă ca pe obiectivul suprem al proiectului european, pe care l-am cam neglijat în ultimii ani.
<P>
Sunt foarte mulţumit, domnilor comisari, că sunteţi amândoi aici şi că veţi lua acest impuls cu dvs. în Comisie pentru următorii cinci ani.
<SPEAKER ID="030" NAME="Catherine Stihler" AFFILIATION="S&amp;D">
Dle preşedinte, aş dori să le mulţumesc comisarilor şi raportorilor. Eu am fost raportorul alternativ pentru SOLVIT, şi aş dori să mă concentrez asupra acestuia, în numele grupului meu, Grupul Socialiştilor.
<P>
SOLVIT este un concept extraordinar şi cred că dl comisar Dalli l-a rezumat foarte bine atunci când a spus că se referă numai la oameni. Se concentrează asupra cetăţenilor şi încearcă să-i ajute pe cei care întâlnesc bariere şi probleme create de către UE şi să soluţioneze problema în zece săptămâni. Ştiu că anumite persoane s-ar eschiva de la ideea că "sunt de la guvern şi sunt aici ca să ajut”, însă SOLVIT este, în esenţă, o reţea ce acoperă 27 de state membre şi care există tocmai pentru a face acest lucru: pentru a ajuta.
<P>
Aş dori să-i menţionez şi să le aduc un omagiu tuturor celor care lucrează în centrele SOLVIT din statele membre. Chiar anul trecut, am cunoscut echipa redusă ca număr care conducea centrul SOLVIT din Regatul Unit. Modul în care funcţionează centrul SOLVIT din Regatul Unit este un model al celor mai bune practici, deoarece încearcă şi utilizează un model SOLVIT+, mergând mai departe în sprijinirea întreprinderilor şi a persoanelor care îi contactează cu o problemă. Echipa este integrată în Divizia europeană de reglementare din cadrul Departamentului pentru comerţ şi industrie. Unul dintre numeroasele mele amendamente încerca să se asigure că centrele au un personal corespunzător în cadrul UE, fără excepţii.
<P>
Dle comisar Barnier, în decembrie, am ridicat problema SOLVIT în Parlament când aţi fost prezent şi am menţionat că în toamnă, în comisie, ni s-a spus că în propriul dvs. stat membru, persoana care conducea centrul SOLVIT era un stagiar. Membrii comisiei au fost oripilaţi. Pot să întreb, la fel cum am făcut-o în decembrie, dacă această situaţie s-a schimbat? Dacă nu-i puteţi furniza Parlamentului această informaţie, pot să vă rog să clarificaţi problema? Este important ca centrele SOLVIT să aibă un personal de calitate.
<P>
Piaţa internă este ceea ce ne leagă. Este important ca legislaţia noastră să fie mai clară şi mai uşor de interpretat pentru statele membre, astfel încât piaţa internă să poată funcţiona în cel mai armonios mod, iar consumatorii să se poată bucura de beneficiile celui mai bun preţ şi ale celei mai înalte calităţi.
<P>
Prin urmare, de ce nu există o zi SOLVIT în Parlamentul European? De ce nu avem postere SOLVIT lipite pe toate ferestrele birourilor din circumscripţiile noastre electorale? Ce putem face pentru a informa toţi politicienii naţionali şi birourile politice ale acestora cu privire la beneficiile SOLVIT? Sper că vom continua să susţinem SOLVIT şi să-i ajutăm pe oamenii pe care îi reprezentăm aici.
<SPEAKER ID="031" NAME="Morten Løkkegaard" AFFILIATION="ALDE">
(DA) Dle preşedinte, sunt raportor alternativ pentru raportul privind Tabloul de bord al pieţei interne şi, prin urmare, mă voi concentra asupra acestuia, iar, în acest context, ziua de astăzi este o zi de bucurie. Este o zi în care putem să fim cu toţii de acord că aceste tablouri de bord funcţionează extrem de bine. Ele reprezintă un mare succes la un nivel fundamental şi, prin urmare, presupun că nu putem decât să fim de acord că trebuie să se facă mai multe lucruri pentru a le promova. Mă bucur, de asemenea, să observ că, aparent, social democraţii au descoperit că nu ar fi, în niciun caz, o idee bună să voteze împotriva acestora. În ceea ce priveşte faimosul test care a fost propus, noi, cei din Grupul Alianţei Liberalilor şi Democraţilor pentru Europa, vom sprijini, desigur, această propunere; mai mult, ni se pare puţin dificil de înţeles la ce se referă, de fapt, argumentul uşor defensiv împotriva acestei propuneri. Putem însă să revenim la această chestiune. Voi mai adăuga, ca observaţie generală, că este excelent faptul că există un acord larg cu privire la propuneri şi la raport.
<P>
Mă voi axa pe ceea ce consider a fi câteva dintre lucrurile bune care au fost incluse în raport. În primul rând, am reuşit să ne concentrăm asupra necesităţii de a avea mai multe competenţe în administraţiile statelor membre, nu numai la nivel naţional, ci şi la nivel regional şi local. Sunt de părere că una dintre problemele tablourilor de bord este că anumite competenţe încă lipsesc în ceea ce priveşte felul în care facem ca lucrurile să funcţioneze. Prin urmare, este bine că am inclus acest lucru în raport.
<P>
Un alt aspect pozitiv este atenţia acordată punerii în aplicare. Centrele SOLVIT au primit multe laude şi sprijin pe deplin acest lucru. După cum a menţionat şi ultimul vorbitor, am putea, de fapt, să declarăm o zi SOLVIT aici în Parlament. Cred că cea mai mare problemă pe care o are SOLVIT la ora actuală este aceea că nu este suficient de cunoscut. Există, cu adevărat, o mare nevoie de a aduce SOLVIT în centrul atenţiei mult mai mult decât se întâmplă în momentul de faţă - ceea ce mă trimite la ultimul meu punct, care se referă la necesitatea de a sublinia faptul că aceasta este o chestiune de comunicare, ceea ce reiese în mod clar şi din raport. Trebuie să ne asigurăm că vom bate tobele în ceea ce priveşte presa şi restul publicului şi să ne asigurăm că va exista o atenţie mult mai mare asupra unor domenii, precum SOLVIT şi tablourile de bord.
<P>
În general, aş dori să spun, în numele grupului meu, că mă bucur foarte mult să-i pot acorda acestui raport sprijinul nostru deplin şi, bineînţeles, sper ca Comisia - şi...
<P>
(Preşedintele l-a întrerupt pe vorbitor)
<SPEAKER ID="032" NAME="Edvard Kožušník" AFFILIATION="ECR">
(CS) Dle preşedinte, doamnelor şi domnilor, aş dori să încep spunând un lucru care încă nu s-a spus aici în acest Parlament, şi anume că ar trebui, desigur, să-i mulţumim dnei comisar Kuneva. Ca şi alţi deputaţi, sunt încântat că cei doi comisari sunt astăzi aici, dl Dalli şi dl Barnier, care a fost un membru al comisiei noastre înainte de numirea sa.
<P>
Am cunoscut personal echipa responsabilă pentru SOLVIT din Republica Cehă. Trebuie spus că aceasta este, cu siguranţă, o ocazie foarte bună pentru piaţa internă, însă este necesar să se menţioneze în acelaşi timp diferenţele de abordare care există între ţări. Este, în mod evident, important să avem aici un element transfrontalier şi sper ca ambii comisari să contribuie la deschiderea pieţei transfrontaliere de consum şi, în special, la eliminarea barierelor sub forma diferitelor scutiri naţionale, şi ca noi să realizăm, astfel, armonizarea completă a pieţei de consum.
<P>
Personal, cred că deschiderea pieţei transfrontaliere va favoriza concurenţa şi va servi, în cele din urmă, ca un instrument eficient pentru combaterea crizei economice cu care ne confruntăm la ora actuală.
<SPEAKER ID="033" NAME="Othmar Karas" AFFILIATION="PPE">
(DE) Dle preşedinte, domnilor comisari, doamnelor şi domnilor, haideţi să punem în aplicare declaraţia pe care a făcut-o comisarul Barnier în audierea sa şi să ne facem din piaţa internă un prieten. Dacă luăm această sarcină în serios, trebuie să facem din piaţa internă o piaţă domestică. Dacă transformăm piaţa internă într-o piaţă domestică, o vom transforma într-un loc în care cetăţenii Uniunii Europene vor putea trăi. Noi suntem Europa. O vom transforma într-un loc în care se poate trăi, nu într-o patrie, este ceva cu totul diferit.
<P>
Piaţa internă încă nu este completă. Are încă foarte mult potenţial de dezvoltare. Comisia trebuie să sublinieze toate obstacolele şi să propună măsuri pentru eliminarea acestora. Moneda euro şi piaţa internă reprezintă răspunsul nostru cel mai reuşit la provocările, atât interne, cât şi externe, ale globalizării. Atuurile pieţei interne sunt calificările cetăţenilor europeni şi ale întreprinderilor mici şi mijlocii, care reprezintă 90 % din economie. De aceea, trebuie să transpunem cât mai rapid cu putinţă "Small Business Act” în statele membre. Să facem din acesta un punct de referinţă al pieţei interne. Cu toate acestea, un procent de 80 % din economia din Uniunea Europeană este finanţat prin credite, iar numai 20 % prin piaţa de capital. Trebuie să ţinem seama de acest lucru în momentul re-reglementării pieţei financiare.
<P>
Al treilea atu este economia competitivă de export. Avem, de asemenea, câteva tensiuni de rezolvat. Acestea includ abordarea orizontală versus preocupările sectoriale, cele patru libertăţi versus diferitele realităţi sociale, dezechilibrul competenţelor, mai ales în domeniul fiscal, al educaţiei şi al cercetării, şi economia socială de piaţă durabilă, care încă nu a fost pusă în aplicare. Avem nevoie de un ghişeu unic pentru informaţii din domeniul comercial şi al protecţiei consumatorilor, informaţii care să fie relevante pentru piaţa internă.
<P>
Forumul pieţei interne şi dezbaterea comună cu privire la aceste trei rapoarte, care are loc anual, în aceeaşi zi, ne vor oferi ocazia de a ne pune toate aceste întrebări şi de a transforma piaţa internă într-o piaţă domestică pentru toţi cetăţenii.
<SPEAKER ID="034" NAME="Bernadette Vergnaud" AFFILIATION="S&amp;D">
(FR) Dle preşedinte, domnilor comisari, doamnelor şi domnilor, mă bucur că am ocazia de a menţiona, în cadrul unei dezbateri prioritare, aceste trei rapoarte referitoare la viaţa de zi cu zi a cetăţenilor. Aş dori, în plus, să-i felicit pe raportori pentru munca lor şi, în special, să menţionez reţeaua SOLVIT.
<P>
Reţeaua are acum opt ani de existenţă; a soluţionat numeroase probleme în mod eficient şi, cu toate acestea, este complet necunoscută. De câte ori nu am fost nevoită să le recomand cetăţenilor această reţea, a cărei existenţă nici măcar nu o bănuiau, deşi acest instrument ar fi putut să consolideze imaginea unei Europe care protejează drepturile cetăţenilor săi.
<P>
Trebuie să recunosc - şi mă bucur foarte mult că dl Barnier este aici - că înţeleg că guvernul ţării mele nu-l promovează cu adevărat. Numărul din ce în ce mai mare de cazuri ar fi, aşadar, foarte greu de gestionat de singurul stagiar care, acum în 2010, este responsabil pentru reţeaua SOLVIT din Franţa, o ţară care, într-adevăr, are numai 60 de milioane de locuitori şi care este numai cel de-al doilea stat membru al UE ca număr de cazuri prezentate în 2009.
<P>
Este adevărat că rata soluţionărilor este extraordinar de bună, însă întârzierile sunt îngrozitoare, cu o medie de 15 săptămâni până la deschiderea unui caz, adică cinci săptămâni peste termenul limită.
<P>
Aş dori, prin urmare, să invit Comisia şi statele membre să aloce resurse financiare şi umane reale şi să organizeze campanii vaste de informare, adresate în special întreprinderilor, care în 2009 nu au prezentat mai multe cazuri decât în 2004.
<SPEAKER ID="035" NAME="Olle Schmidt" AFFILIATION="ALDE">
(SV) Dle preşedinte, domnilor comisari, aş dori să le mulţumesc raportorilor pentru munca lor constructivă. În ciuda defectelor sale, piaţa internă a UE reprezintă un mare succes, iar criticismul dlui Colman mi se pare greu de înţeles. Scopul pieţei interne este de a le oferi consumatorilor o gamă largă de bunuri şi servicii de înaltă calitate la preţuri bune, garantând în acelaşi timp un nivel adecvat de protecţie a consumatorilor. Prin urmare, cred că ar trebui să lucrăm la armonizarea completă a drepturilor consumatorilor asigurând un nivel înalt de protecţie, astfel încât consumatorii să poată într-adevăr să exploateze avantajele pieţei interne. Acest lucru este deosebit de important, având în vedere creşterea comerţului transfrontalier şi a comerţului electronic.
<P>
Sunt convins că acţiunea populară ar fi o modalitate eficientă pentru binele consumatorilor europeni - bazată nu pe modelul american, ci pe un model european. În acest sens, trebuie să punem un capăt ezitărilor şi să trecem, în sfârşit, la acţiune. Mă bucur că dl comisar Dalli se va ocupa de acest lucru.
<P>
Cu toţii ştim că, în perioada actuală, cele mai multe locuri de muncă sunt create în sectorul serviciilor. De aceea, este important ca UE să aibă un sector al serviciilor cu adevărat european, în care antreprenorii şi consumatorii să poată acţiona liber nu numai la nivel naţional, ci în cadrul pieţei interne. Avem nevoie de o piaţă funcţională a serviciilor de securitate socială. Aceasta va duce la o mai bună îngrijire, la mai multă libertate de alegere şi la perioade mai scurte de aşteptare. În momentul de faţă, avem o situaţie aproape nereglementată şi mă bazez pe dl comisar Dalli că se va ocupa de soluţionarea acestei probleme.
<P>
Un alt domeniu căruia trebuie să-i acordăm mai multă atenţie este cel al serviciilor financiare, în care ştim că există încă probleme. Prin urmare, avem nevoie de norme clare şi credibile, nu în ultimul rând în contextul turbulenţelor financiare, iar comisarul Barnier va face faţă acestei provocări. Normele echilibrate, rezonabile şi corecte sunt bune pentru consumatori.
<SPEAKER ID="036" NAME="Jacek Olgierd Kurski" AFFILIATION="ECR">
(PL) Este bine că Parlamentul a elaborat un raport cu privire la SOLVIT, care conţine sugestii pentru Comisia Europeană şi pentru statele membre.
<P>
În calitate de raportor alternativ pentru Conservatorii şi Reformiştii Europeni, am subliniat, când raportul era încă la stadiul de comisie, importanţa de a promova SOLVIT în rândurile locuitorilor UE şi, în special, posibilitatea cetăţenilor şi, în special a întreprinderilor de a-şi apăra drepturile. Suntem probabil cu toţii de acord că este esenţial să desfăşurăm o campanie de informare care să promoveze reţeaua SOLVIT ca pe un mecanism alternativ de soluţionare a litigiilor. Scopul este ca informaţiile cu privire la existenţa SOLVIT să ajungă la părţile interesate. Internetul este un element esenţial aici, prin urmare ar fi bine dacă Comisia ar răspunde la sugestiile Parlamentului şi ar iniţia crearea unei adrese comune de internet cu domeniul solvit.eu pentru toate centrele naţionale SOLVIT, iar statele membre care, până acum, nu au făcut acest lucru, ar crea pagini de internet cu domenii naţionale legate de portalul european SOLVIT.
<P>
Bineînţeles că promovarea nu este suficientă. Este importantă şi creşterea eficienţei centrelor naţionale SOLVIT prin punerea la dispoziţie a unor funcţionari publici competenţi şi prin subvenţionarea SOLVIT la nivel european.
<SPEAKER ID="037" NAME="Sławomir Witold Nitras" AFFILIATION="PPE">
(PL) Îi felicit călduros pe toţi raportorii, deoarece rapoartele pentru care sunt responsabili au două caracteristici foarte importante. În primul rând, ele apără, de fapt, în mod foarte consistent, piaţa internă, subliniind deficienţele legate de vizibilitatea acesteia, însă, în acelaşi timp, o apără foarte puternic. Cea de-a doua mare calitate a acestor rapoarte este faptul că ele sunt în general acceptate. Vreau să spun că ne confruntăm cu o situaţie în care întreg Parlamentul European, inclusiv acei deputaţi care sunt foarte sceptici în ceea ce priveşte piaţa liberă, apără, în general, piaţa internă şi valorile acesteia - aceasta este o calitate deosebită a acestor rapoarte.
<P>
Aş dori să atrag atenţia asupra câtorva aspecte specifice. În ceea ce priveşte SOLVIT, ne confruntăm cu situaţia paradoxală, după cum a precizat dl Kurski, în care chiar instrumentul care ar trebui să compenseze acele diferenţe funcţionează în mod diferit de la o ţară la alta, în materie de eficienţă. După părerea mea, acest lucru necesită o oarecare coordonare, deoarece trebuie să avem un sistem cuprinzător, care nu numai că trebuie să funcţioneze bine, ci trebuie să funcţioneze peste tot în acelaşi fel. Ceea ce este foarte important în raportul dnei Thun este modalitatea pe care Comisia trebuie s-o găsească pentru ca, până la urmă, să se poată dezvolta un model care să asigure că legislaţia pe care o creăm nu va fi incompatibilă cu piaţa internă liberă. Acesta se pare că este un aspect esenţial al raportului. Dacă am reuşi să construim un astfel de mecanism, nu ar mai trebui să ne facem griji cu privire la viitorul noii pieţe.
<SPEAKER ID="038" NAME="Barbara Weiler" AFFILIATION="S&amp;D">
(DE) Dle preşedinte, domnilor comisari, doamnelor şi domnilor, dezbaterea comună din această dimineaţă şi calitatea înaltă a tuturor celor trei rapoarte indică prioritatea deosebită care li se acordă în Europa pieţei interne şi politicii consumatorului. Aş dori să le mulţumesc tuturor celor trei raportori şi numeroşilor raportori alternativi şi colegi care au contribuit la această activitate comună.
<P>
Aş dori să mă axez pe două puncte esenţiale. Primul este că noi, Comisia şi cei din Parlament, plecăm de la ideea că lucrurile funcţionează relativ armonios pe piaţa internă şi că avem consumatori informaţi şi furnizori corecţi. Acesta este de multe ori cazul, dar nu întotdeauna. Există furnizori iresponsabili care se gândesc doar la profiturile lor pe termen scurt şi, prin urmare, este necesară o supraveghere mai solidă a pieţei şi monitorizarea acesteia. Cu toate acestea, există şi consumatori neinformaţi. Avem nevoie de o mai bună informare. Nu este suficient ca prospectul să fie lizibil. Avem nevoie de o informare continuă.
<P>
Cineva tocmai a spus că avem nevoie de încredere. Încrederea vine însă din ştiinţă. Am auzit că, în Germania, numai unul din doi adolescenţi între 14 şi 15 ani înţelege semnificaţia cuvântului inflaţie. Nici nu vreau să întreb care ar fi rezultatele sondajului dacă ar fi vorba despre cuvântul "deflaţie”. Trebuie să existe o interconectare mai bună între şcoli, precum şi informaţii cu privire la conflictul dintre interesele furnizorilor şi ale consumatorilor. Acest lucru este menţionat în rapoartele colegilor mei...
<P>
(Preşedintele a întrerupt-o pe vorbitoare)
<SPEAKER ID="039" NAME="Theodor Dumitru Stolojan" AFFILIATION="PPE">
Este un drept fundamental al cetăţenilor europeni în cadrul pieţei unice ca, atunci când doresc să cumpere un produs sau un serviciu, indiferent în ce stat membru se află, să beneficieze de aceleaşi preţuri sau comisioane, iar atunci când diferenţele există, să poată fi explicate.
<P>
Cred că trebuie să ne aplecăm mai mult asupra problemelor din domeniul serviciilor bancare şi financiare, deoarece astăzi în piaţa unică există mari diferenţe în comisioanele percepute în domeniul acestor servicii. Dacă te afli, de exemplu, în România şi doreşti să apelezi la un serviciu bancar prestat de bănci - aceleaşi bănci care operează şi în România, şi în Franţa, şi în Italia, şi în Austria -, în România plăteşti mai multe comisioane şi mult mai mari. O asemenea situaţie nu este corectă şi cred că este îndreptăţită speranţa cetăţenilor, nu numai din România, ci şi din alte state membre, ca instituţiile europene să aibă un rol mai activ în clarificarea acestor diferenţe. Repet, este vorba de comisioane, şi nu de dobânzi bancare.
<P>
Vă mulţumesc.
<SPEAKER ID="040" NAME="Alan Kelly" AFFILIATION="S&amp;D">
Dle preşedinte, aş dori să-i felicit, în mod special, pe toţi colegii mei din Comisia pentru piaţa internă şi protecţia consumatorilor care au lucrat la viitorul Tabloului de bord al pieţei interne. Este o chestiune importantă pentru mine, deoarece prin acesta se asigură un instrument excelent de comunicare pentru felul în care statele membre tratează directivele.
<P>
Este atât de importantă pentru mine, pentru că aud în mod constant vorbindu-se despre reglementări excesive UE, mai ales în ţara mea, în Irlanda, iar acest lucru trebuie digerat. O privire scurtă asupra tabloului de bord vă va arăta că Irlanda a aplicat de 67 de ori în mod greşit directive UE şi se află în pericolul de a nu îndeplini obiectivul convenit de 1 % al deficitului de transpunere.
<P>
Astfel, se ridică întrebarea: cine este de vină pentru această presupusă reglementare excesivă? Dacă un stat membru nu transpune o directivă în mod corect sau adaugă mai multe reglementări în directive, atunci este vina UE sau vina statului membru? Cred că, probabil, este vina celui din urmă.
<P>
Poate că o idee pentru tabloul de bord în viitor ar fi abordarea directă a problemei reglementării excesive, aşa-numita practică de "gold plating”. Cred că acesta ar fi un rezultat pozitiv.
<SPEAKER ID="041" NAME="Seán Kelly" AFFILIATION="PPE">
Dle preşedinte, în primul rând, aş dori să felicit persoana care a avut ideea titlului de "SOLVIT”: este simplu, este clar şi, după cum se spune, "face exact ceea ce scrie pe prospect”.
<P>
De la înfiinţarea SOLVIT în 2002, volumul de lucru al acestui portal a crescut în mod exponenţial an de an, atât de mult încât în 2008, a existat o creştere de 22 % a numărului cazurilor pe care le-a avut de rezolvat, ajungându-se la 1 000 de cazuri, iar procentul de soluţionare a atins 88 %, economisindu-se 32,6 milioane de euro. Sunt statistici impresionante. Cu toate acestea, dezavantajul este că, în medie, numărul de zile necesare pentru rezolvarea problemelor a crescut de la 53 la 69 de zile. Acest lucru ne duce la soluţiile de care avem nevoie.
<P>
În mod evident, există o lipsă de personal. Aceasta trebuie rezolvată. Trebuie să existe resurse corespunzătoare. Este nevoie de o formare continuă în conformitate cu strategia UE 2020 privind formarea continuă şi de un schimb al celor mai bune practici, reuniunile regulate fiind, de asemenea, importante. Aş mai dori să sugerez că, având în vedere că multe dintre probleme sunt locale, ar putea exista un sector local care să se ocupe din timp de cereri.
<P>
Consumatorii trebuie, de asemenea, să fie mai conştienţi. Cred că o adresă online ar fi benefică în acest sens şi ar crea mai multă încredere. Cred că este important, astfel cum a precizat unul dintre antevorbitori, să se analizeze îndeaproape ceea ce se întâmplă în diferitele state în domeniul transpunerii normelor UE.
<P>
În cele din urmă, un antevorbitor a spus că aceasta este o "soluţie UE care caută cu disperare o problemă”; eu aş spune că este o problemă UE care se bucură de succes în găsirea unei soluţii.
<SPEAKER ID="042" NAME="Sylvana Rapti" AFFILIATION="S&amp;D">
(EL) Dle preşedinte, felicitări şi mulţumiri raportorilor şi raportorilor alternativi ai celor trei rapoarte. Existenţa unui acord mă face să fiu optimistă cu privire la viitorul pieţei interne.
<P>
Aş dori să subliniez două puncte: primul se referă la punctul 10 al raportului Thun. Consider că este fundamental şi cred că cel mai bun lucru care s-ar putea întâmpla ar fi să se clarifice faptul că drepturile lucrătorilor, drepturile sociale şi protecţia mediului nu reprezintă obstacole în calea progresului pieţei interne.
<P>
Cel de-al doilea punct se referă la SOLVIT. Este un mecanism extraordinar, însă acesta are încă nevoie de mult ajutor. Sinceră să fiu, mă gândeam să îndemn guvernul meu din Grecia să facă ceva în această privinţă, deoarece nu avem decât doi angajaţi. Însă când am auzit că Franţa nu are decât un stagiar, m-am gândit să aştept mai întâi ca dl Barnier să exercite presiune asupra guvernului său.
<SPEAKER ID="043" NAME="Pascale Gruny" AFFILIATION="PPE">
(FR) Dle preşedinte, domnilor comisari, doamnelor şi domnilor, noua reţea online de soluţionare a problemelor, care se ocupă de cazuri de aplicare greşită a legislaţiei privind piaţa internă, cunoscută ca SOLVIT, este până acum un sistem de succes, deoarece oferă o remediere fără proceduri legale, într-o perioadă de până la zece săptămâni.
<P>
Creată în 2002, reţeaua a fost subiectul unei creşteri de 22 % a volumului său de lucru în 2008. Chiar dacă rata de soluţionare rămâne destul de ridicată, la 83 %, numărul cazurilor rezolvate scade. Ar fi timpul, opt ani după înfiinţarea sa, să ne gândim la consolidarea acestei instituţii, oferindu-i mijloacele necesare pentru ca aceasta să funcţioneze în mod eficient.
<P>
Aceste noi măsuri ar ajuta cetăţenii europeni şi întreprinderile europene să-şi exercite drepturile, în special în ceea ce priveşte recunoaşterea calificărilor şi a drepturilor lor sociale şi de şedere.
<P>
Susţin, prin urmare, ideea potrivit căreia nu numai că ar trebui să existe mai mult personal SOLVIT în statele membre, dar ar trebui luate măsuri de sprijin şi de formare profesională, astfel încât personalul să poată funcţiona cât mai eficient posibil.
<P>
Consider că este esenţial ca guvernele şi noi, în calitate de reprezentanţi aleşi ai circumscripţiilor noastre electorale, să promovăm reţeaua SOLVIT, care a permis economisirea a 32,6 milioane de euro în 2008. În plus, promovarea acestui instrument ar limita recurgerea excesivă la sistemul judiciar. Prin urmare, fac apel la statele membre să transpună toate directivele europene şi să informeze cetăţenii şi întreprinderile cu privire la drepturile pe care le au în cadrul pieţei interne, cu ajutorul susţinerii mediatice şi a campaniilor de informare.
<P>
În încheiere, în numele grupului meu politic din cadrul Comisiei pentru petiţii, sper ca cooperarea dintre SOLVIT şi comisia noastră parlamentară să fie consolidată, pentru a facilita activităţile acestor două organisme.
<SPEAKER ID="044" NAME="Małgorzata Handzlik" AFFILIATION="PPE">
(PL) Dle preşedinte, aş dori să-i felicit pe raportori pentru rapoartele foarte bune. În ultima vreme, am vorbit mult despre nevoia de a revigora piaţa internă. Dl comisar a vorbit şi dumnealui despre aceasta în cadrul audierii în faţa Comisiei pentru piaţa internă şi protecţia consumatorilor. Acesta va fi şi cazul raportului dlui profesor Monti, pe care îl aşteptăm. După părerea mea, nu găsim suficiente elemente ale pieţei interne în sine în strategia UE 2020. Avem nevoie de piaţa internă. Însă nu de o piaţă internă doar ca nume, ci de una care să fie cu adevărat operaţională. Nu se poate spune că, în momentul de faţă, avem acest lucru. Există prea multe bariere în calea exercitării libere a celor patru libertăţi, iar acestea limitează potenţialul pieţei, în timp ce politicile protecţioniste ale statelor membre nu respectă principiile pieţei libere. Pe de o parte, avem nevoie de o punere în aplicare adecvată a legislaţiei de către statele membre şi de instrumente de sprijin care să funcţioneze, precum SOLVIT, însă avem nevoie şi de (...).
<P>
(Preşedintele a întrerupt-o pe vorbitoare)
<SPEAKER ID="045" NAME="Marc Tarabella" AFFILIATION="S&amp;D">
(FR) Dle preşedinte, nu pot decât să fiu de acord cu concluziile din raportul colegei noastre, dna Hedh, mai ales în ceea ce priveşte nevoia unei politici active în domeniul protecţiei consumatorilor, direcţionată în mod special către protecţia consumatorilor vulnerabili şi a celor cu venituri mici.
<P>
Doresc să mă axez pe câteva alte puncte esenţiale ale acestei politici. Tabloul de bord al pieţei interne este, cu siguranţă, un bun instrument statistic, însă este complet neadecvat, deoarece se concentrează în mod exclusiv asupra funcţionării sectorului de consum, fără să încerce să rezolve problemele consumatorilor UE din cadrul acestei pieţe.
<P>
Tabloul de bord al pieţei interne nu ar trebui să privească cererea pieţei şi consumatorii ca pe nişte destinatari pasivi aflaţi la capătul celălalt al lanţului. Devine din ce în ce mai clar faptul că, de acum înainte, consumatorii trebuie să joace un rol responsabil şi activ, angajându-se într-un consum durabil, etic, responsabil din punct de vedere social şi ecologic. Tabloul de bord ar trebui, prin urmare, să fie revizuit şi să i se adauge indicatori referitori la aspectele sociale şi ecologice ale acestor alegeri, care devin din ce în ce mai importante.
<P>
În încheiere, normele privind consumul de energie, transportul, mediul, tehnologia digitală etc. trebuie să fie incluse în revizuirea acquis-ului.
<P>
(Preşedintele l-a întrerupt pe vorbitor)
<SPEAKER ID="046" NAME="Franz Obermayr" AFFILIATION="NI">
(DE) Dle preşedinte, aş dori să vorbesc despre propuneri legate de protecţia consumatorilor şi aş dori, bineînţeles, să menţionez mai întâi aspectele pozitive: modul de a-i informa şi de a le conferi mai multe drepturi consumatorilor prin furnizarea mai multor informaţii la toate nivelurile, de la cel municipal, local şi regional la cel al afacerilor transfrontaliere UE, promovarea consumatorilor - aşa cum se prevede la noi în Austria în legislaţia antitrust - şi, bineînţeles, sancţiuni mai dure pentru băncile neatente care acordă credite riscante. Un formular standardizat pentru credite este, de asemenea, un lucru foarte pozitiv.
<P>
Doresc să mă refer însă şi la anumite chestiuni problematice, şi anume la prejudiciile serioase din legislaţia referitoare la garanţii şi la clauzele contractuale improprii, care sunt pedepsite mai sever în locuri precum Austria. Propun aplicarea principiului normei mai favorabile, astfel încât, atunci când normele naţionale oferă o mai bună protecţie pentru consumatori, acestea să fie utilizate în mod corespunzător.
<SPEAKER ID="047" NAME="Mairead McGuinness" AFFILIATION="PPE">
Dle preşedinte, protecţia consumatorilor: cu toţii suntem în favoarea acesteia. Dificultatea este ca anumite state membre să vorbească despre mecanismul SOLVIT, aşa cum au spus şi alţi vorbitori. Acest lucru trebuie abordat, astfel încât să existe un personal adecvat.
<P>
Dar să vă dau câteva exemple practice de probleme ale consumatorilor care ajung la biroul meu. Chiar în această dimineaţă, am avut o problemă legată de tranzacţiile de proprietate din Uniunea Europeană. Știu că UE nu are competenţe în acest domeniu, dar aş putea să solicit statelor membre în care există probleme să se ocupe de cetăţeni aşa cum s-ar ocupa de ai lor şi cred că acesta este un aspect în privinţa căruia sunt necesare măsuri.
<P>
Cea de-a doua are legătură cu registrele de afaceri. "European City Guides” a cauzat dureri de cap enorme în Parlament şi continuă să opereze, deoarece beneficiază de un anumit nivel de protecţie în statele membre în care se află în prezent. Această chestiune trebuie abordată, deoarece atitudinea cetăţenilor faţă de piaţa internă este afectată de experienţa lor în aceste domenii, chiar dacă UE nu are competenţe cu privire la acestea.
<SPEAKER ID="048" NAME="Christel Schaldemose" AFFILIATION="S&amp;D">
(DA) Dle preşedinte, mulţumesc pentru dezbaterea fructuoasă de astăzi. Mă bucur că dl Barnier şi dl Dalli au sprijinit în această măsură nevoia de protecţie a consumatorilor în cadrul pieţei interne. Cu toate acestea, aş dori să atrag atenţia asupra unui anumit punct din raportul dnei Hedh - şi anume punctul 40 în care propunem înfiinţarea unei Agenţii europene pentru protecţia consumatorilor. Îmi pot imagina că este un lucru la care aţi dori să lucraţi. O astfel de agenţie ar contribui la colectarea datelor, la pregătirea studiilor privind comportamentul consumatorilor şi, bineînţeles, ar putea avea un rol de control faţă de activităţile Comisiei şi ale Parlamentului cu privire la chestiuni legate de consumatori. Aş dori, prin urmare, să aud părerea dvs. cu privire la această idee, dacă este ceva la care aţi dori să lucraţi - în ceea ce mă priveşte, am putea crea cu uşurinţă o astfel de agenţie în Malta sau Franţa, dacă acest lucru fi în sprijinul procesului.
<SPEAKER ID="049" NAME="Michel Barnier" LANGUAGE="FR">
Dle preşedinte, dna Schaldemose tocmai a subliniat calitatea acestei dezbateri, în special în ceea ce priveşte punctul specific referitor la agenţia pentru protecţia consumatorilor care, dacă nu greşesc, deja există în Canada, iar dl Dalli ne va spune cum stau lucrurile în prezent. Sunt de acord cu această evaluare a calităţii dezbaterii şi a calităţii tuturor discursurilor constructive şi critice, precum şi a propunerilor care s-au făcut cu privire la punerea în aplicare, la evaluarea şi monitorizarea acestor 1 500 - repet, pentru toţi cei care ne ascultă - 1 500 de directive sau texte care reglementează această vastă piaţă europeană. Aş adăuga că nu sunt sigur dacă prefer să vorbesc despre marea piaţă europeană în locul pieţei unice, având în vedere că ar fi mai clar pentru cetăţeni şi pentru consumatori.
<P>
Sub supravegherea preşedintelui, dl Harbour, care m-a auzit spunând aceasta în Comisia pentru piaţa internă şi protecţia consumatorilor, şi ca răspuns la discursul dlui Triantaphyllides, aş dori să vă reamintesc principiul care se stă la baza acţiunii pe care o voi iniţia cu Comisia în următorii cinci ani.
<P>
Doamnelor şi domnilor, scopul meu este, zi de zi, legislaţie de legislaţie, să asigur că piaţa europeană va fi din nou în slujba femeilor şi bărbaţilor care locuiesc pe continentul nostru. Am şi un al doilea scop, şi anume de a garanta că pieţele - având în vedere că sunt responsabil şi pentru reglementare şi supraveghere - că pieţele financiare, despre care s-au spus multe în ultimele luni, vor servi, din nou, economiei reale, bărbaţilor şi femeilor.
<P>
Vreau ca cetăţenii, consumatorii şi micile întreprinderi să-şi însuşească din nou această piaţă. Acest lucru va ghida acţiunea pe care voi avea onoarea s-o conduc în cadrul Colegiului. Este o chestiune de încredere, pentru a adopta cuvântul pe care dl Rochefort şi dna Rühle tocmai l-au utilizat, de încredere reciprocă. De aceea îi mulţumesc, încă o dată, dnei Thun Und Hohenstein pentru raportul dumneaei de foarte mare calitate cu privire la tabloul de bord publicat de Comisia Europeană.
<P>
Există multe idei, în acest raport şi în tot ceea ce am auzit, care merită să fie adoptate sau examinate. Dl Bielan a sprijinit ideea indicatorilor referitori la aplicarea regulilor incluse în raportul dnei Thun Und Hohenstein. Dna Gebhardt a menţionat şi evaluarea economică şi socială a directivelor şi a studiilor de impact. Poate că, în această etapă, aş răspunde criticismului constructiv al dlui Harbour cu privire la strategia 2020. În plus, am auzit-o pe dna Handzlik spunând că nu am vorbit suficient de mult despre piaţa internă.
<P>
Sincer vorbind, la citirea strategiei 2020 pe care Comisia a publicat-o săptămâna trecută, piaţa internă se află în centrul acestei abordări şi se află peste tot: creştere inteligentă prin brevete şi alte instrumente; creştere ecologică prin utilizarea adecvată a contractelor de achiziţii publice; şi creştere inclusivă, echitabilă, justă. Piaţa internă este peste tot - trebuie să fie peste tot - dar, dle Harbour, textul 2020 nu este menit să discute despre toate lucrurile. De exemplu, în raport nu se discută despre politica externă şi politica de apărare şi nici nu este menit să elibereze Comisia de sarcina ei, care este aplicarea adecvată, supravegherea şi monitorizarea punerii corecte în aplicare a tuturor textelor. Vă rog să credeţi că nu mă simt eliberat de necesitatea de a verifica şi de a acţiona, câteodată chiar prin intermediul procedurilor de încălcare a dreptului comunitar, pentru a garanta buna punerea adecvată în aplicare a pieţei interne. Cu toate acestea, repet, voi privilegia întotdeauna acordul, încrederea şi explicaţia în favoarea constrângerii.
<P>
Există şi alte idei bune în raportul dnei Thun Und Hohenstein: parteneriatul cu statele membre şi crearea acestui forum al pieţei interne pe care îl susţin. Poate că am putea să reunim celelalte iniţiative de astăzi referitoare la aceleaşi subiecte de care ne ocupăm împreună cu dl Dalli, cum ar fi punerea în aplicare sau sublinierea şi promovarea reţelei SOLVIT, şi să rezolvăm lucrurile în acelaşi timp.
<P>
Am vorbit despre acordarea aceleiaşi importanţe efectului de monitorizare ca şi efectului de anunţare. Acesta este felul meu de a face politică şi, din acest punct de vedere, cred că tabloul de bord, evaluarea, trebuie să ne permită nu numai să facem o evaluare cantitativă - câte directive sunt transpuse - ci şi una calitativă.
<P>
Cred că dl Hoang Ngoc a menţionat, şi anume în mod foarte clar, calitatea punerii în aplicare a normelor, calitatea transpunerii şi, astfel cum aţi spus, calitatea normelor în sine, care, pentru un legiuitor sau comisar, reprezintă un bun exerciţiu de claritate. În orice caz, toate aceste idei sunt utile, după cum tocmai au spus dl Schwab şi dna Roithová.
<P>
În ceea ce priveşte SOLVIT, pentru a încheia cu câteva observaţii succinte, sprijin ideea - ideea bună - de a menţiona crearea unei pagini de internet SOLVIT.EU. Aceasta va disemina informaţii sau va trimite utilizatorul către site-urile naţionale. Vom lucra foarte rapid cu departamentele mele la acest site SOLVIT.EU, în mod concomitent cu un alt proiect legat de site-ul Your Europe. După cum a spus dl Kelly şi după cum aţi precizat şi dvs., cuvântul SOLVIT este, cel puţin, un cuvânt clar şi simplu şi aprob această evaluare pozitivă.
<P>
SOLVIT funcţionează bine, dar ar putea funcţiona şi mai bine. Există în continuare prea mulţi cetăţeni şi prea multe întreprinderi care nu sunt încă la curent cu drepturile lor şi cu mijloacele în care şi le pot afirma şi susţin observaţia dnei Werthmann, care solicită mai multă transparenţă. Cred şi că mulţi dintre dvs., dna Vergnaud, dl Rossi, dna Stihle, dna Rapti, aţi menţionat insuficienţa resurselor puse la dispoziţia SOLVIT, nu numai în Franţa, chiar dacă am auzit foarte clar ceea ce aţi spus. Acum nu vă vorbeşte un ministru francez, chiar dacă sunt un fost ministru francez, şi vă rog să mă credeţi că voi examina îndeaproape ceea ce se întâmplă în acea ţară - al cărei cetăţean sunt în continuare - astfel încât să funcţioneze aşa cum trebuie, la fel cum o voi face şi în cazul altor ţări.
<P>
Într-adevăr, solicităm resursele corespunzătoare, necesare, şi voi verifica acest lucru cu ocazia fiecărei vizite pe care o voi face la faţa locului. Încă o dată, aceste instrumente sunt necesare pentru a verifica în mod adecvat modul în care funcţionează piaţa internă; această piaţă, o spun la rândul meu, nu este completă. Trebuie s-o relansăm şi s-o dezvoltăm în continuare - mai multe persoane au indicat acest lucru, dl Stolojan, dna Gebhardt, dl Karas, dl Kožušník - din perspectiva transfrontalieră sau chiar în interiorul fiecărei ţări. Trebuie să eliminăm barierele, iar din acest motiv, dle Harbour, este important să stabilim unde se află legăturile lipsă, aspect care poate că este subliniat încă suficient de mult, dar este prevăzut în strategia 2020. Intenţionez să mă ocup de acest lucru cu cei 12 sau 15 colegi din Colegiu care sunt responsabili, într-un fel sau altul, de punerea în aplicare a acestor directive privind piaţa internă.
<P>
Dle preşedinte, voi încheia prin menţionarea a trei puncte specifice. Da cooperării strânse - dl Busuttil a fost cel care a deschis acest subiect - dintre SOLVIT, Ombudsmanul European şi activităţile Comisiei pentru petiţii. Aceasta va fi abordarea mea.
<P>
Le mulţumesc dnei Rühle şi celorlalţi membri ai Comisiei pentru bugete pentru bunăvoinţa de a apăra bugetul SOLVIT. Sprijin ideea dnei Gruny de a organiza consultări şi seminarii. Deja avem una sau două pe an - însă voi verifica dacă este suficient - între toţi agenţii din statele membre, câteodată chiar şi din regiuni, care se ocupă de proiectul SOLVIT.
<P>
În încheiere, în ceea ce priveşte subiectul care a fost criticat de mai mulţi membri ai Grupului Alianţei Progresiste a Socialiştilor şi Democraţilor din Parlamentul European, şi anume testul pieţei interne, fără a dramatiza acest subiect, vă reamintesc, doamnelor şi domnilor, că orice propunere legislativă trebuie să respecte tratatul. Asta este ceea ce doreşte să spună raportorul; cu alte cuvinte, trebuie să se supună unui test de compatibilitate cu principiile pieţei interne. Acesta este un lucru, şi, în plus, voi supraveghea o serie de criterii sociale, ecologice şi economice, având în vedere că m-am angajat ca toată legislaţia să fie evaluată în prealabil.
<P>
Acestea sunt obligaţiile în amonte şi în aval ale oricărei legislaţii, dacă încercăm să construim cel mai bun corp legislativ care să le servească cetăţenilor, consumatorilor şi întreprinderilor care lucrează şi care locuiesc pe teritoriul european.
<SPEAKER ID="051" NAME="John Dalli">
membru al Comisiei. - Dle preşedinte, precum colegul meu, Michel Barnier, consider că este foarte încurajant să fac parte dintr-o dezbatere atât de aprinsă şi să aud opinii atât de avizate referitoare la problemele consumatorilor. Acest lucru este de bun augur pentru activitatea noastră împreună în spiritul parteneriatului şi pentru atingerea obiectivului de a pune consumatorii pe primul loc.
<P>
Dacă îmi permiteţi, voi repeta o observaţie pe care am făcut-o în discursul meu iniţial. În plus faţă de argumentele economice pentru o politică privind consumatorii, puternică, eficientă şi adecvată, ar trebui să ne concentrăm intens asupra rolului principal pe care aceasta îl poate juca în refacerea legăturii dintre Europa şi cetăţenii săi - care este probabil cea mai importantă răsplată. Ştiu că una dintre atribuţiile mele principale este să coordonez acest efort în cadrul Comisiei, iar vigilenţa dumneavoastră este binevenită şi liniştitoare.
<P>
Tabloul de bord al pieţelor de consum este un instrument ce ne permite să detectăm anomalii ale pieţei şi să trecem la o analiză avansată referitoare la modul în care am putea aborda astfel de anomalii. Consider că este un mecanism crucial, care deserveşte un scop absolut real şi că avem de câştigat de pe urma continuării dezvoltării şi consolidării acestuia.
<P>
Tabloul de bord al pieţelor de consum va fi ochii şi urechile noastre, care vor semnala problemele stringente. O reflectare mai bună a perspectivei consumatorului în politicile UE şi angajamentul nostru comun faţă de punerea în aplicare eficientă a acestora vor avea drept rezultat un consumator al UE mai puternic şi la beneficiile economice aferente.
<P>
Ca urmare a unei consultări publice desfăşurate anul trecut, Comisia evaluează comentariile referitoare la recursul colectiv şi intenţionează să găsească o soluţie care să vină în întâmpinarea nevoilor consumatorilor europeni, fără a importa practicile SUA. Găsirea de căi alternative pentru soluţionarea litigiilor va fi principala noastră strategie promovată în această privinţă.
<P>
Prietenul meu, Michel Barnier, a explicat deja poziţia centrală pe care o are piaţa internă în cadrul strategiei UE 2020. Dacă priviţi cu atenţie textul, se înţelege clar că în centrul pieţei unice trebuie să rămână consumatorii. Consumatorii reprezintă motorul pieţei unice şi intenţionăm să continuăm consolidarea poziţiei centrale a acestora.
<P>
Consider că problema educaţiei consumatorilor este un factor cheie pentru abilitarea acestora. Analizăm, într-adevăr, modul în care ar putea fi extins Programul Dolcetta pentru a cuprinde noi domenii.
<P>
În legătură cu ultimul punct referitor la o autoritate europeană pentru protecţia consumatorilor, trebuie evidenţiat faptul că punerea în aplicare reprezintă obligaţia exclusivă a statelor membre, iar acestea trebuie să ofere resursele adecvate pentru funcţionarea sa corespunzătoare. Însă tratatul oferă un temei juridic pentru ca Uniunea să le susţină şi să le completeze eforturile. Trebuie să se analizeze cu atenţie în ce domenii poate UE să completeze punerea în aplicare a legislaţiei de către autorităţile naţionale şi care este structura instituţională potrivită pentru acest lucru. Comisia va evalua cu atenţie diferitele alternative.
<P>
Aştept cu nerăbdare să facem progrese semnificative şi susţinute împreună în timp şi sunt responsabil pentru acest sector.
<SPEAKER ID="052" NAME="Róża Gräfin Von Thun Und Hohenstein" LANGUAGE="PL">
Mai presus de toate, aş dori să mulţumesc tuturor pentru această dezbatere interesantă, pentru reacţiile energice şi pentru observaţiile importante. Declaraţiile ambilor comisari şi prezenţa unui număr mare de membri ai personalului Comisiei arată că acest nou Parlament şi noua sa Comisie vor lucra îndeaproape şi bine în ceea ce priveşte continuarea dezvoltării pieţei comune.
<P>
Piaţa comună reprezintă una dintre cele mai mari realizări ale Uniunii Europene şi aş vrea să-mi exprim mulţumirile pentru reacţiile pozitive la propunerile pe care le-am inclus în raportul meu. Colegilor deputaţi care sunt socialişti şi sunt îngrijoraţi în privinţa punctului 10 - "testul pieţei interne” - aş dori să le reamintesc, în primul rând, că acesta nu este ceva nou. Această propunere a fost aprobată de Comisia pentru piaţa internă şi protecţia consumatorilor încă din 2003 şi face parte din strategia pentru piaţa internă. Nu ar trebui să ne temem de acesta. Testul nu ameninţă realizările sociale ale Uniunii Europene. La urma urmelor, puţin mai devreme, am auzit aici de la comisar că noile directive sunt evaluate de către Comisie din punct de vedere social, economic şi ecologic, aşadar nu trebuie să intrăm în panică. Ceea ce ne preocupă pe toţi este faptul că piaţa comună ar trebui să îşi continue dezvoltarea şi ne preocupă, de asemenea, menţinerea la distanţă a protecţionismului de către Comisia Europeană.
<P>
Integrarea europeană va creşte doar atunci când cetăţenii vor fi informaţi şi activi, iar instituţiile publice sunt competente, eficiente şi mai aproape de cetăţeni. În acest raport, am propus o serie de soluţii, astfel încât dvs. - colegi deputaţi - să vă puteţi angaja electoratul în mod efectiv şi optim în procesul integrării europene şi, în acest caz, să le sporiţi contribuţia la piaţa comună, această mare realizare a Uniunii Europene, prin consolidarea reală a acesteia. Trebuie să continuăm să elaborăm instrumente care vor contribui la dezvoltarea pieţei comune. Publicarea simultană a celor patru rapoarte este un element foarte important, aşa cum este şi mai buna coordonare şi transpunere a legislaţiei. Nu ar trebui să reacţionăm negativ la cuvântul "piaţă”. Acolo de unde vin eu nu am putut folosi această piaţă zeci de ani şi ştim la ce a dus acest lucru.
<P>
În sfârşit, le aducem aminte cetăţenilor că în centrul conceptului de piaţă comună se află patru libertăţi, iar acest lucru este evidenţiat în raportul meu. Este extrem de important să nu limităm libertăţile acestei pieţi, să ajutăm cetăţenii să facă uz din ce în ce mai mult de acestea, să le dezvolte şi să nu distrugă nimic din ceea ce am realizat până acum.
<SPEAKER ID="053" NAME="Anna Hedh" LANGUAGE="SV">
Dle preşedinte, am ascultat cu interes toate contribuţiile inteligente şi interesante la această dezbatere. Sunt, de asemenea, foarte mulţumită că ambii comisari responsabili promit să lucreze împreună pentru a dezvolta şi pentru a îmbunătăţi politica UE de protecţie a consumatorilor. Aş dori să adaug câteva observaţii proprii.
<P>
Organizaţiile consumatorilor au de jucat un rol foarte important în atragerea atenţiei autorităţilor către problemele de zi cu zi cu care se confruntă consumatorii. Drept urmare, instrumentele care sunt disponibile pentru organizaţiile consumatorilor ar trebui îmbunătăţite pentru a facilita funcţionarea eficientă a acestora la nivelul UE şi la nivel naţional.
<P>
În plus, trebuie să invităm statele membre să consulte organizaţiile consumatorilor cât mai mult posibil în cadrul tuturor etapelor procesului decizional ce ţin de politica de protecţie a consumatorilor. De asemenea, sunt încântată că dl comisar Dalli a adus în discuţie tema importanţei asigurării unei finanţări corespunzătoare şi a personalului disponibil de către statele membre în vederea continuării dezvoltării Tabloului de bord al pieţelor de consum.
<P>
În sfârşit, tabloul de bord al pieţelor de consum nu ar trebui folosit doar pentru a asigura o mai bună politică de protecţie a consumatorilor, ci acesta trebuie mai degrabă să influenţeze toate domeniile de politică importante pentru consumatori şi să asigure integrarea în mai mare măsură a problemelor consumatorilor în toate politicile UE. Mai mult decât atât, tabloul ar trebui să stimuleze o discuţie mai generală referitoare la chestiunile de politică privind consumatorii, atât la nivelul UE, cât şi la nivel naţional. Aştept cu nerăbdare o altă dezbatere privind piaţa internă şi protecţia consumatorilor în acest Parlament peste un an.
<SPEAKER ID="054" NAME="Cristian Silviu Buşoi">
Raportor. - Îi mulţumesc domnului comisar Barnier şi colegilor care au făcut aprecieri pozitive despre primul meu raport, dar şi despre reţeaua SOLVIT în sine. Cred că SOLVIT este o soluţie practică pentru consumatori şi, de aceea, cred că ea trebuie îmbunătăţită şi promovată de către noi şi de către statele membre, pentru ca un număr cât mai mare de cetăţeni europeni să ştie despre existenţa SOLVIT şi să îşi poată apăra drepturile recurgând la asistenţa SOLVIT.
<P>
Cred că rezultatul la care am ajuns, atât în Comisia pentru piaţa internă şi protecţia consumatorilor, cât şi în Comisia pentru petiţii, este unul satisfăcător. SOLVIT este deja o reţea care funcţionează bine, însă avem nevoie de soluţii pentru câteva dificultăţi pe care le întâlnesc atât cei care apelează la SOLVIT, cât şi personalul acestuia. În raport se regăsesc o parte dintre aceste soluţii, altele au fost puse în discuţie în această dezbatere.
<P>
Mai mult decât faptul că trebuie o creştere a personalului în unele centre SOLVIT, pentru eficienţa SOLVIT, personalul trebuie să fie unul calificat corespunzător şi să beneficieze de formare privind normele pieţei interne. Tot la fel de important este ca personalul SOLVIT să poată beneficia de asistenţă juridică, atât din partea funcţionarilor din administraţiile publice, cât şi din partea Comisiei Europene, dat fiind gradul de complexitate al cazurilor care ajung la cunoştinţa SOLVIT. Uneori Comisia Europeană răspunde cu întârziere solicitărilor de asistenţă juridică venite din partea personalului SOLVIT, ceea ce duce la unele întârzieri pentru întreaga procedură de soluţionare a cazurilor.
<P>
Îi mulţumesc domnului comisar Barnier că s-a angajat în faţa Parlamentului European că în cel mai scurt timp va face posibilă existenţa site-ului http://www.solvit.eu".
<P>
Cred cu tărie, dragi colegi, că acest raport este un pas important spre ameliorarea funcţionării SOLVIT şi, de aceea, rog toate grupurile să voteze în favoarea acestui raport.
<P>
Vă mulţumesc
<SPEAKER ID="055" NAME="Preşedinte">
Dezbaterea comună a fost închisă.
<P>
Votul va avea loc în scurt timp.
<P>
Declaraţii scrise (articolul 149 din Regulamentul de procedură)
<SPEAKER ID="056" NAME="John Attard-Montalto  " AFFILIATION="S&amp;D">
în scris. - Este incredibil că în două domenii esenţiale precum sănătatea şi protecţia consumatorilor, autorităţile din Malta şi din Gozo sunt absolut pasive, în ciuda încălcărilor flagrante.
<P>
În insulele malteze, medicamentele sunt mai scumpe decât într-o altă ţară UE, şi anume Belgia. Vă voi da următoarele exemple:
<P>
Galvus 50 mg (pilule pentru diabetici)
<P>
Preţul în Malta pentru o cutie de 28 de pastile: 27,84 EUR
<P>
Preţul în Bruxelles pentru o cutie de 180 de pastile: 135,13 EUR
<P>
Pentru 180 de pastile, preţul în Malta este de 187,97 EUR, faţă de 135,13 EUR la Bruxelles.
<P>
Tegretol 200 mg
<P>
Preţul în Malta pentru o cutie de 50 de pastile: 17,00 EUR
<P>
Preţul în Bruxelles pentru o cutie de 50 de pastile: 7,08 EUR
<P>
Zocor 20 mg
<P>
Preţul în Malta pentru o cutie de 28 de pastile: 34,94 EUR
<P>
Preţul în Bruxelles pentru o cutie de 84 de pastile: 21,71 EUR
<P>
Pentru 84 de pastile, preţul în Malta este de 104,82 EUR, faţă de 21,17 EUR în Bruxelles.
<P>
Acestea sunt doar câteva exemple pentru o situaţie care se adaugă la greutăţile prin care trec majoritatea familiilor malteze. UE se mândreşte cu sănătatea şi cu protecţia consumatorilor, însă în insulele malteze preţul medicamentelor a crescut ameţitor fără motiv întemeiat.
<SPEAKER ID="057" NAME="Robert Dušek  " LANGUAGE="CS">
Funcţionarea eficientă a pieţei interne este o condiţie preliminară pentru garantarea adecvată a drepturilor conferite de un tratat în ceea ce priveşte libera circulaţie a persoanelor, a serviciilor, a bunurilor şi a capitalului în cadrul Comunităţii. Într-un moment de criză, aceasta poate contribui, de asemenea, la crearea unui mediu economic stabil şi prosper. Totuşi piaţa internă nu îşi poate îndeplini funcţia fără o transpunere, punere în aplicare şi executare corespunzătoare a legislaţiei. Statele membre au obligaţia de a pune în aplicare legile la timp, dacă s-au angajat să facă acest lucru prin semnarea unui acord. Un deficit de 1 % al punerii în aplicare poate părea mic, însă dacă includem numărul de directive neimplementate, acesta are un efect considerabil asupra funcţionării pieţei interne. Apar în mod repetat îndoieli privind anumite state membre. Susţin publicarea de informaţii mai amănunţite pe situl web al Comisiei în legătură cu directivele care nu au fost încă puse în aplicare. Aceste informaţii ar trebui să contribuie la o mai mare conştientizare a publicului larg şi a organelor constituţionale din statele membre. Salut provocarea statelor membre să adopte măsuri esenţiale, inclusiv alocarea de resurse pentru a asigura funcţionarea reţelelor transfrontaliere de sisteme informatice pentru schimbul de informaţii în timp util, în special pentru produse periculoase nealimentare (RAPEX) şi pentru alimente şi furaje (RASFF) sau a reţelei de cooperare în domeniul protecţiei consumatorilor (CPC). Aceste sisteme încă nu funcţionează în mod corespunzător şi nu ne putem baza pe ele în toate statele membre. Este, de asemenea, necesar să se acorde atenţie aplicării corecte a directivelor. Acest lucru poate fi realizat printr-o cooperare eficientă între organisme la nivel naţional, regional şi local.
<SPEAKER ID="999" NAME="Louis Grech  " AFFILIATION="S&amp;D">
în scris. - Trebuie să se reflecteze în mod serios asupra mecanismelor de recurs existente la nivelul Uniunii, precum SOLVIT. Această cale alternativă de recurs este utilizată prea puţin datorită faptului că cetăţenii, consumatorii şi întreprinderile nu ştiu că există, dar şi din cauza resurselor insuficiente la nivel naţional. Centrele SOLVIT prezente în fiecare stat membru (şi în Norvegia, Islanda şi Liechtenstein) se confruntă cu un deficit de personal şi de fonduri - trebuie intensificată formarea personalului şi finanţarea în vederea îmbunătăţirii capacităţii administrative a centrelor. Invit Comisia să ia în considerare finalizarea proiectului referitor la serviciile comunitare de asistenţă pentru piaţa unică (SMAS) drept o chestiune prioritară. Propun Comisiei să ia în considerare includerea unei descrieri amănunţite a progresului, realizărilor şi deficienţelor SOLVIT în Tabloul de bord al pieţelor de consum. Mai mult decât atât, în încercarea de a-l face mai cunoscut, statele membre trebuie să promoveze SOLVIT ca pe o alternativă rapidă şi accesibilă de mecanism de soluţionare a litigiilor, printr-o campanie la nivel naţional. În sfârşit, trebuie să se vadă o îmbunătăţire notabilă din partea Comisiei şi a statelor membre în ceea ce priveşte conştientizarea oportunităţilor pe care piaţa unică le oferă cetăţenilor, consumatorilor şi întreprinderilor.
<SPEAKER ID="058" NAME="Danuta Jazłowiecka  " LANGUAGE="PL">
O societate care profită liber de posibilităţile oferite de piaţa unică reprezintă baza pentru succesul procesului de integrare europeană. Nu vom construi o Uniune Europeană cu adevărat unită dacă oamenii nu sunt convinşi că întreaga Europă este căminul lor. Acest scop poate fi deservit în principal de SOLVIT. Se poate spune că înfiinţarea sistemului SOLVIT în 2002 a fost unul dintre acele evenimente din istoria de continent unit a Europei care par inobservabile, însă care odată cu trecerea timpului au adus rezultate neaşteptate. Ideea sistemului se referă direct la sursele integrării europene sau, cu alte cuvinte, la faptul că este menit să deservească în primul rând cetăţenii Uniunii şi nu anumite state membre sau guverne.
<P>
Există ceva mai bun decât a le oferi oamenilor de rând un instrument simplu, care să le permită să rezolve probleme care le limitează libertatea de a-şi desfăşura activitatea într-o piaţă unică? Totuşi, experienţa de aproape zece ani ne-a arătat că există numeroase bariere care împiedică oamenii să profite la maxim de posibilităţile sistemului. Prin urmare, ar trebui să fim de acord cu propunerile raportului elaborat de Comisia pentru piaţa internă şi protecţia consumatorilor. Mai presus de toate, ar trebui să ne concentrăm asupra promovării SOLVIT în statele membre, în rândul cetăţenilor, deoarece ei ştiu foarte puţin despre acesta. Acordarea de resurse financiare şi de personal mai mari, formarea suplimentară sau numirea unui ofiţer de legătură SOLVIT vor fi lipsite de sens dacă oamenii nu ştiu că au un astfel de instrument la dispoziţie. Prin urmare, în opinia mea, toate măsurile pe care le luăm ar trebui să înceapă cu aceasta, deşi nu ar trebui să renunţăm la alte idei.
<SPEAKER ID="059" NAME="Ramona Nicole Mănescu  " AFFILIATION="ALDE">
în scris. - Domnule preşedinte, stimaţi colegi, buna funcţionare a pieţei interne trebuie să rămână o prioritate pentru Parlamentul European iar servicii precum SOLVIT sunt esenţiale pentru asigurarea acesteia. Raportul evidenţiază acest lucru şi atrage atenţia asupra problemelor cu care se confrunta acest serviciu. Chiar dacă ştim cu toţii că aspecte precum comunicarea şi mediatizarea serviciului SOLVIT sunt extrem de importante, constatăm totuşi că acestea rămân unele din problemele recurente cu care serviciul s-a confruntat încă din primii ani. Statele membre şi Comisia Europeană trebuie să se asigure că cetăţenii europeni, mediul de afaceri şi în special întreprinderile mici şi mijlocii, care au nevoie de sprijin pentru a putea beneficia pe deplin de facilităţile pieţei interne, au acces la mijloacele de informare şi soluţionare rapidă. Mai mult decât atât, centrele SOLVIT au nevoie de resurse suplimentare, şi mă refer aici la personal calificat şi implicit cursuri de formare continuă pentru acesta. Statele membre trebuie să înţeleagă importanţa acestor centre, atât de necesare pentru o implementare corectă a normelor pieţei interne. Consider că avantajele pe care acest serviciu le poate oferi, atât cetăţenilor cât şi mediului de afaceri, sunt departe de a fi pe deplin utilizate.
<SPEAKER ID="060" NAME="Andreas Mölzer  " LANGUAGE="DE">
Protecţia consumatorilor în Uniunea Europeană trebuie concepută în aşa fel încât cetăţenii să poată profita, în cadrul pieţei interne, de o gamă largă de produse şi servicii de înaltă calitate, având în acelaşi timp încredere că drepturile lor în calitate de consumatori sunt protejate şi că şi le pot exercita eficient oricând este cazul. Este de la sine înţeles faptul că, pentru a face acest lucru, este necesar, de asemenea, ca aceştia să fie conştienţi de drepturile şi de obligaţiile lor în temeiul legislaţiei aplicabile. Iniţiativele menţionate în raport pentru oferirea de clarificări şi de informaţii cetăţenilor UE sunt, aşadar, importante şi trebuie puse în aplicare rapid. Complexitatea din ce în ce mai mare a sectorului serviciilor, în special, reprezintă o problemă majoră, care face din ce în ce mai grea efectuarea unei alegeri în cunoştinţă de cauză în momentul achiziţionării de bunuri sau servicii. Cunoştinţele, dar şi nevoile consumatorilor, care au fost indicate de barometrul consumatorilor, trebuie luate în considerare de către instituţiile UE în cadrul politicilor şi în activitatea legislativă. Ar trebui să ţintim către o mai mare armonizare a reglementărilor privind protecţia consumatorilor - iar prin aceasta mă refer la o adaptare ascendentă - având în vedere utilizarea din ce în ce mai mare a serviciilor transfrontaliere. Totuşi, în toate încercările noastre de a îmbunătăţi piaţa internă, nu trebuie să uităm numeroasele importuri din terţe ţări. În această privinţă, avem nevoie de o mai mare cooperare între autorităţile vamale şi autorităţile de protecţie a consumatorilor din statele membre pentru a proteja consumatorii de importurile nesigure.
<SPEAKER ID="061" NAME="Siiri Oviir  " LANGUAGE="ET">
De-a lungul anilor, sfera politicii UE privind protecţia consumatorului s-a schimbat pentru a reflecta schimbarea nevoilor şi a aşteptărilor oamenilor. Cu aproape 500 milioane de consumatori, piaţa internă a UE are un rol important în realizarea obiectivelor incluse în planul de acţiune de la Lisabona (creştere economică, ocuparea forţei de muncă şi creşterea competitivităţii), deoarece cheltuielile consumatorilor aduc bunăstare în cadrul UE. Mai presus de toate, datorită dezvoltării rapide a comerţului electronic, dimensiunea transfrontalieră a pieţelor consumatorilor din UE a crescut în mod semnificativ, devenind şi mai importantă o protecţie la nivel înalt a consumatorilor. Din nefericire însă regulamentele UE privind protecţia consumatorului nu au fost puse în aplicare în aceeaşi măsură în toate statele membre. În opinia mea, o monitorizare mai intensă a pieţei, a mecanismelor de punere în aplicare şi a implementării eficiente şi integrale a acestora sunt esenţiale pentru sporirea încrederii consumatorilor. Pe această bază, susţin sugestiile raportoarei, şi anume, Comisia Europeană ar trebui să urmărească îndeaproape adoptarea şi punerea în aplicare a drepturilor consumatorilor UE în statele membre şi să îi ajute în acest sens prin toate mijloacele. Consider că Uniunea Europeană ar trebui să ia în considerare ideea creării unui oficiu european pentru protecţia consumatorilor care ar putea funcţiona ca un organism coordonator central, care se ocupă în special cu soluţionarea incidentelor transfrontaliere, pentru a susţine şi pentru a completa oficiile de protecţie a consumatorilor competente din statele membre în punerea în aplicare a regulamentelor UE privind protecţia consumatorilor. Consider că regulamentele UE privind protecţia consumatorului nu vor avea o contribuţie prea mare dacă nu sunt adoptate corect, implementate şi puse în aplicare la nivel naţional.
