<CHAPTER ID="018">
Simplificarea PAC (dezbatere) 
<SPEAKER ID="592" NAME="Președinta">
Următorul punct pe ordinea de zi este dezbaterea privind întrebarea cu solicitare de răspuns oral referitoare la simplificarea PAC, adresată Comisiei de James Nicholson și Janusz Wojciechowski, în numele Grupului ECR, Albert Deß, în numele Grupului PPE și George Lyon, în numele Grupului ALDE - B7-0566/2010).
<SPEAKER ID="593" NAME="Albert Deß" LANGUAGE="DE">
Dnă președintă, dle Cioloș, mă bucur că sunteți prezent astăzi pentru a răspunde la întrebări. La 18 mai, Parlamentul European a adoptat cu o vastă majoritate o rezoluție de simplificare a politicii agricole comune (PAC). Desigur, încă nu ați putut să puneți în aplicare această rezoluție, însă aș dori să vă solicit, dle Cioloș, să luați în considerare toate cererile formulate în această propunere de rezoluție atunci când veți iniția reforma politicii agricole.
<P>
Din păcate, voi sublinia un punct slab. Tocmai am avut o discuție cu un grup de agricultori care erau preocupați de faptul că propunerea dvs. privind primul pilon, dle Cioloș, nu ar reduce birocrația, ci ar duce, în schimb, la o creștere uriașă a acesteia.
<P>
Dle Cioloș, Uniunea Europeană nu poate fi considerată responsabilă pentru toate sursele birocrației. O mare parte a responsabilității revine statelor membre. De aceea vă cer să garantați că vom putea lucra împreună la viitoarea reformă, astfel încât să fie structurată într-un mod care să permită punerea sa în aplicare cu eforturi administrative și de supraveghere minime. Aceasta va permite agricultorilor să se concentreze asupra principalei lor activități, cu alte cuvinte, asupra producției de alimente, în loc să le cerem să verifice legislația în vigoare pentru a afla ce trebuie să știe înainte de a lua vreo decizie în legătură cu terenurile sau hambarele lor.
<P>
În nicio altă zonă agricolă din lume agricultorii nu sunt împovărați cu atât de multe cerințe și reglementări ca în Uniunea Europeană. Încă nu sunteți responsabil pentru aceasta, dle Cioloș. Aveți șansa de a fi primul comisar - înainte de a vă înceta funcția, în cele din urmă, și nu știu când se va întâmpla aceasta - care poate spune că, pe durata mandatului său, birocrația a fost redusă, în loc să crească. În calitate de raportor pentru reforma agricolă, aș dori să vă ofer oportunitatea de a lucra împreună cu noi pentru a găsi o soluție, astfel încât acest obiectiv să poată fi realizat.
<SPEAKER ID="594" NAME="George Lyon">
autor. - Dnă președintă, dle comisar, este un fapt pozitiv să vă avem alături în seara aceasta. În mod clar, simplificarea și eliminarea birocrației din cadrul PAC este un obiectiv-cheie al viitoarei reforme, întrucât, cu siguranță, în Scoția, mulți agricultori sunt frustrați și supărați din cauza birocrației și caracterului disproporționat al sistemului de sancțiuni.
<P>
Banii publici trebuie să fie cheltuiți în mod înțelept și auditați corespunzător și nu contestăm în niciun fel acest lucru, însă există o lipsă de proporționalitate în cadrul sistemului de sancțiuni în vigoare, atât la nivel de stat membru, cât și la nivelul fiecărui agricultor. Această problemă trebuie să fie abordată în cadrul reformei.
<P>
În prezent, în Scoția, în unele cazuri, agricultorii sunt penalizați cu amenzi extrem de mari pentru erori minore. Începând cu luna mai, inspecțiile au fost intensificate iar amenzile aplicate sunt foarte severe. Dle comisar, mă tem că guvernul scoțian vă învinovățește pe dvs. pentru această măsură - intensificarea inspecțiilor și pentru sistemul de sancțiuni.
<P>
O altă explicație, totuși, ar putea fi faptul că auditorii Comisiei Europene trebuiau să efectueze inspecții în Scoția atât în octombrie, cât și săptămâna trecută, în noiembrie. Este foarte posibil ca guvernul scoțian să se fi panicat într-o oarecare măsură și ca amenzile uriașe și sancțiunile draconice aplicate în ultimele trei sau patru luni să fie o reacție la îngrijorarea că lucrurile s-ar putea să nu fie în regulă atunci când auditorii vor sosi în Scoția și își vor efectua inspecția.
<P>
De asemenea, aceștia au încercat să înțeleagă exemplul colegilor noștri din Irlanda de Nord - sunt sigur că Jim Nicholson, colegul meu, ar putea spune câteva cuvinte despre aceasta - și au analizat situația guvernului de acolo care se confruntă cu o amendă uriașă pentru stabilirea greșită a terenurilor eligibile. Experiența Scoției o poate depăși în gravitate pe cea din Irlanda.
<P>
Dle comisar, în discursul dvs. de încheiere, ați putea, vă rog, să clarificați dacă, într-adevăr, sunteți responsabil pentru noul regim draconic din Scoția și ați putea să confirmați când vom afla rezultatele inspecțiilor auditorilor care au avut loc în lunile octombrie și noiembrie ale acestui an?
<SPEAKER ID="595" NAME="James Nicholson">
autor. - Dnă președintă, aș dori să îmi scuze, întrucât nu este normal să nu fiu prezent atunci când trebuia, de fapt, să iau cuvântul. Vă cer iertare pentru aceasta.
<P>
Camera are cunoștință de faptul că raportul colegului meu, dl Ashworth, referitor la simplificarea PAC a fost adoptat în această Cameră, în luna mai. Acesta a susținut eliminarea birocrației inutile și a birocrației impuse agricultorilor europeni care, în opinia mea, a devenit excesiv de împovărătoare și afectează grav timpul pe care aceștia îl acordă în mod concret activităților agricole.
<P>
O caracteristică centrală a acestui raport a fost că o PAC reformată ar trebui să fie simplificată, iar politica ar trebui să fie raționalizată. Totuși, mă tem că nu vom obține acest lucru. Vom obține mai multă birocrație, iar atunci când afirmați că veți ecologiza primul pilon, la ce vă referiți? Vă referiți la mai multă birocrație și mai multe formalități, mai multe documente de completat pentru agricultori și mai multe inspecții, ceea ce ei nu își doresc. Dorim o singură inspecție pentru fiecare fermă; ar trebui să fie suficient, indiferent unde are loc inspecția.
<P>
Dle comisar, trebuie să afirm un lucru: ecocondiționalitatea oferă suficiente instrumente, nu avem nevoie de mai mult. Nu avem nevoie de o atenție excesivă cu privire la acest aspect. Lansez un apel către dvs. în numele agricultorilor care încearcă să producă alimente. Vorbim despre siguranța alimentară a Europei. Daca doriți siguranță alimentară, v-o oferim - vă oferim siguranță alimentară. Lăsați agricultorii să producă alimente.
<P>
Aș putea să comentez cele spuse de dl Lyon? Concetățenii mei, agricultorii din Irlanda de Nord, se confruntă cu o reducere de 60 de milioane de euro din cauza cartografierii. Nimeni nu poate susține că hărțile create cu mulți ani în urmă sunt perfecte. Dar să nu-mi spună nimeni că, la sud de graniță, în Irlanda, hărțile sunt mai bune sau că sunt mai bune în Italia - hărți care au fost create cu ani în urmă. De ce ne confruntăm cu toate acestea? De ce există aceste măsuri draconice impuse agricultorilor noștri atunci când aceștia nu au nevoie de ele sau nu le doresc și tot ceea ce urmăresc este să producă alimente calitative?
<SPEAKER ID="596" NAME="Dacian Cioloș" LANGUAGE="FR">
Dnă președintă, doamnelor și domnilor, permiteți-mi în primul rând să răspund la întrebarea dvs. cu solicitare de răspuns scris privind simplificarea politicii agricole comune, un subiect important, după cum am precizat în mod repetat de când am devenit comisar, și pe care îl vom lua în considerare în cadrul legislației viitoare.
<P>
Aș dori să încep cu prima parte a întrebării dvs.: ce a realizat până în prezent Comisia pentru a ușura situația agricultorilor? Cred că, dacă analizăm ceea ce s-a realizat în ultimii câțiva ani, răspunsul este clar: a realizat deja multe pentru a simplifica lucrurile și au fost adoptate multe măsuri care au ușurat viața agricultorilor.
<P>
În martie 2009, Comisia a prezentat comunicarea "O PAC simplificată pentru Europa - o reușită pentru toți”. Această comunicare evidențiază activitățile desfășurate în ultimii ani și oferă informații cu privire la rezultatele obținute în ceea ce privește reducerea sarcinii administrative.
<P>
Nu doresc să repet fiecare element din această comunicare, dar aș dori să dezvolt câteva exemple.
<P>
În primul rând, adoptarea, în 2007, a Regulamentului Consiliului de instituire a unei organizări comune a piețelor agricole a condus la o reducere substanțială a birocrației în aplicarea legislației europene în domeniul PAC.
<P>
Datorită caracteristicilor sale tehnice, această organizare comună unică a piețelor nu a intenționat să schimbe politica de bază, ci să armonizeze dispozițiile, normele PAC devenind astfel mai simplu de gestionat, mai suple, mai accesibile și mai puțin dificil de aplicat.
<P>
Simplificarea a fost, de asemenea, unul dintre principalele argumente care au motivat propunerile Comisiei privind "bilanțul de sănătate”. Regulamentul adoptat în 2009 simplifică dispozițiile referitoare la sistemul de plați unice, îmbunătățind, astfel, eficiența reformei PAC din 2003.
<P>
În plus, pentru a ilustra progresele realizate în sectorul agricol, aș dori să menționez, de asemenea, programul de acțiune pentru reducerea sarcinii administrative în Uniunea Europeană. În contextul acestui program, au fost realizate mai multe evaluări. Rezultatul acestor evaluări arată că sarcina administrativă în sectorul agricol a fost redusă cu 36%, ceea ce depășește obiectivul general de 25 % al programului.
<P>
Anul trecut, predecesorul meu a prezentat primul răspuns oferit de serviciile Comisiei cu privire la lista celor 39 de sugestii de simplificare propuse de 13 state membre în aprilie 2009. Unele dintre cele 39 de sugestii au fost puse în aplicare la sfârșitul anului 2009 și începutul anului 2010. Altele pot fi găsite în pachetul "simplificare” recent adoptat de Comisie cu privire la plățile directe și dezvoltarea rurală, fiind prezentate regulamente în acest sens Consiliului și Parlamentului.
<P>
În ceea ce privește al doilea pilon, Comisia a lansat un studiu privind sarcina administrativă care rezultă pentru beneficiari din punerea în aplicare a programelor de dezvoltare rurală. Studiul s-a concentrat asupra a două categorii de măsuri: agricultură și mediu, precum și modernizarea fermelor. Rezultatele acestui studiu vor fi utilizate în reflecția noastră cu privire la PAC pentru perioada de ulterioară anului 2013.
<P>
Pentru a încheia acest prim punct, aș dori, de asemenea, să vă informez că programul este în curs de derulare și că include și perioada de timp petrecută la o fermă de personalul Direcției Generale Agricultură și Dezvoltare Rurală. Acest program, numit " Experiența recoltei”, ne ajută să avem contact direct cu ceea ce se întâmplă cu adevărat pe teren și să folosim experiența respectivă în cadrul deciziilor pe care le pregătim.
<P>
Să trecem acum la a doua parte a întrebării dvs.: cum va ține cont Comisia de sugestiile Parlamentului în activitatea sa cu privire la PAC post-2013? Referitor la acest punct, vă asigur că aceste întrebări mă preocupă și că vom lua în considerare toate analizele pe care le-am efectuat deja în vederea simplificării, dar, de asemenea, și propunerile pe care le vom face, care nu vor merge în direcția creșterii birocrației ci, mai degrabă, se vor concentra pe oferirea unor garanții pentru contribuabili că banii sunt folosiți în mod corespunzător.
<P>
Sunt deschis la orice propunere tehnică pe care doriți să o faceți cu privire la acest punct. La începutul lunii decembrie, mă voi prezenta în fața colegilor dvs. deputați din Comisia pentru control bugetar, care întreabă, de asemenea, ce face Comisia pentru a asigura cheltuirea corespunzătoare a banilor publici. În acest caz, Comisia poate aplica doar reglementări care au fost adoptate de Consiliu, de multe ori după luarea în considerare a avizului Parlamentului.
<P>
Nu Comisia este cea care adaugă sarcini administrative. Comisia aplică doar regulamentele existente ale Consiliului. Cu privire la acest aspect, vă asigur că, în viitor, nu vom face propuneri care complică lucrurile în mod inutil. Dimpotrivă, vom face propuneri care vor face spori credibilitatea conținutului PAC. În ceea ce îi privește pe agricultori, rolul principal al acestora este, după cum am menționat deja, producția agricolă. Ei sunt cei care lucrează cu aceste resurse naturale și, ca urmare a acestei activități, o parte din finanțarea PAC este alocată acestei politici.
<P>
Referitor la ceea ce dorim să realizăm după 2013, aș dori să vă informez că, în paralel cu pregătirea pachetului legislativ pentru PAC după 2013, am decis să creez un grup tehnic la nivel înalt care să reunească statele membre și Comisia pentru a garanta că acest pachet legislativ nu va produce mai multă birocrației, ci va simplifica lucrurile ori de câte ori este posibil.
<P>
După cum a afirmat dl Lyon, birocrația cu care se confruntă fermierul pe teren nu este generată doar de Comisie. Aveți cunoștință de faptul că gestionarea este partajată cu statele membre și că aplicarea este diferită de la un stat membru la altul, cauza fiind chiar administrațiile naționale. Simplificarea administrațiilor naționale nu ține de competența Comisiei. După cum am afirmat deja, Comisia a simplificat deja lucrurile. Mai este necesară o simplificare la nivelul statelor membre.
<P>
Pentru a răspunde la întrebarea dlui Lyon referitoare la Scoția, în acest punct, Comisia respectă regulamentele care prevăd că agricultorii care nu respectă standardele de ecocondiționalitate trebuie să fie sancționați nu numai în Scoția, ci și în Irlanda de Nord și în orice altă parte a Europei. Încă o dată, aceasta este o regulă care, dacă nu o respectăm, ne discreditează în ceea ce privește angajamentele asumate de agricultori referitor la respectarea legislației europene, întrucât ecocondiționalitatea nu este un standard adăugat de Comisie, de un stat membru sau de orice alt organism, ci rezultă din legislația europeană reflectată de aceste regulamente. Guvernele vor primi mai multe detalii la începutul lunii decembrie, atunci când Comisia va prezenta concluziile auditurilor sale.
<SPEAKER ID="597" NAME="Michel Dantin" LANGUAGE="FR">
Dnă președintă, dle comisar, stăpâniți bine limba franceză si cunoașteți bine țara mea. În Franța, există o expresie care descrie un lucru la care visează cineva, dar care nu se materializează niciodată, vorbim despre "Arlésienne”.
<P>
Pentru agricultori, simplificarea este, fără îndoială, una din formele, una dintre fețele acestei "Arlésienne”. După cum ați precizat, Comisia a luat deja măsuri pentru în vederea simplificării procedurilor și aș dori să intru un pic mai mult în detalii. În opinia mea, există două aspecte ale acestei probleme.
<P>
În primul rând, totul este legat de cererile de ajutor. Cred că trebuie să recunoaștem faptul că în ultimii câțiva ani și câteva luni s-au depus eforturi de simplificare a formalităților administrative și este meritul dvs. În al doilea rând, există restricții cu privire la toate condițiile, solicitările interminabile pentru fermieri de a raporta absolut tot ce fac: pentru faptul că aruncă o remorcă plină de gunoi de grajd pe un teren, că utilizează o doză de îngrășământ pe un alt teren și o doză de produs pentru protecția plantelor pe un al treilea teren. Dacă greșesc, sunt sancționați.
<P>
Confruntați cu această situație, dle comisar, cred că trebuie, cu siguranță, să găsim soluții. Săptămâna trecută, în cadrul prezentării propunerii privind viitoarea politică agricolă comună, ați menționat câteva măsuri integratoare care ar putea fi puse în aplicare și care ar putea, de fapt, să conducă, prin rezultatele generate, la măsuri care pot fi controlate de opinia publică, de agricultori precum și de Comisie, măsuri de al căror efect științific putem fi siguri. Mă gândesc la exemplul rotației culturilor. Aceste măsuri ar trebui să ne permită să simplificăm obligațiile impuse agricultorilor, fapt care necesită eforturi deosebite în viitor.
<P>
În plus, astăzi ați menționat, la fel ca săptămâna trecută, ce competențe revin statelor membre și cred că aveți dreptate. În fiecare an, inspectorii Comisiei vizitează statele membre înainte de a-i vizita pe agricultori. Aceștia merg acolo cu o abordare critică pentru a identifica ce nu este în regulă. Cu toate acestea, dle comisar, nu am putea modifica puțin misiunea lor și să le cerem să enumere - fapt care ar fi benefic pentru statele membre - domeniile în care statele membre fac excese în ceea ce privește aplicarea legislației UE? Excesele se referă la impunerea unor obligații agricultorilor care, raportate la regulamente, nu au niciun sens. Procedând astfel, am îmbunătăți imaginea Europei în rândul cetățenilor.
<SPEAKER ID="598" NAME="Luis Manuel Capoulas Santos" LANGUAGE="PT">
Dnă președintă, dle comisar, simplificarea politicii agricole comune (PAC) este un obiectiv pe care îl promovăm cu toții de ani de zile. Cu toate acestea, este încă departe de a fi pe deplin realizat, în ciuda eforturilor depuse de Comisie, care trebuie recunoscute. Cu toate acestea, aș dori să afirm foarte clar faptul că, pentru Grupul S&D din Parlamentul European, simplificarea nu poate fi înțeleasă, în niciun caz, ca pregătind terenul pentru măsuri mai puțin exigente sau pentru instituirea unor controale sau a unei monitorizări mai puțin severe a ajutorului public. Niciun pretext nu poate fi invocat pentru a evita această cerință esențială de transparență. Odată cu inițierea unor noi dezbateri privind PAC post-2013, avem o ocazie excelentă să atingem acest obiectiv. Cu toate acestea, fără a simplifica însăși arhitectura PAC nu vor exista progrese semnificative în ceea ce privește simplificarea, iar Grupul S&D și-a exprimat punctele de vedere cu privire la aceste aspecte.
<P>
În aprilie, am publicat un document care susține reorganizarea celor doi piloni și constatăm cu satisfacție acceptarea de către Comisie a unora dintre sugestiile noastre în acest sens. Nu pot înțelege cum este posibil ca un ajutor care nu este legat de producție și care este supus unor criterii de mediu similare - precum plățile directe, măsurile agricole care respectă mediul sau plățile compensatorii pentru zonele defavorizate - să facă obiectul unor tratamente birocratice și controale diferite și să nu fie incluse într-un sistem unic, unificat. De asemenea, mi-e foarte greu să înțeleg de ce mulți dintre cei care vorbesc despre simplificare sunt aceleași persoane care se opun cel mai mult schimbării arhitecturii actuale a PAC.
<P>
Prin urmare, dle comisar, aștept cu nerăbdare activitățile pe care le preconizați, precum și elaborarea unui document orientativ pe care tocmai l-ați prezentat. De asemenea, profit de ocazie pentru a-mi exprima speranța că toți cei care doresc o simplificare reală să facă dovada acestui fapt prin participarea la dezbaterea care este pe cale să înceapă cu privire la viitorul PAC.
<SPEAKER ID="599" NAME="Britta Reimers" LANGUAGE="DE">
Dnă președintă, dle Cioloș, doamnelor și domnilor, una din primele noastre priorități în calitate de deputați în Parlamentul European este reducerea birocrației și simplificarea legislației și a reglementărilor în toate domeniile de politică ale Uniunii Europene. Acesta este singura modalitate în care putem gestiona banii contribuabililor în mod eficient și putem crește gradul de acceptare a deciziilor noastre politice în rândul cetățenilor Europei. Din acest motiv, este important ca agricultorii să simtă efectul direct al măsurilor de simplificare de acest tip în sectorul agricol. Sarcina lor este de a produce alimente, nu de a scrie cărți.
<P>
Într-un moment în care bugetele autorităților locale se reduc tot mai mult, este la fel de important ca noi să reducem volumul muncii care trebuie depusă de personalul administrativ al acestora. Regulamentele trebuie să fie elaborate astfel încât să se evite dispozițiile inutile. În plus, trebuie să ne asigurăm că sancțiunile impuse sunt proporționale cu încălcarea reglementărilor. O politică eficientă, pe termen lung, se caracterizează prin faptul că se axează pe consiliere, în detrimentul măsurilor punitive. Aceasta este singura cale prin care le putem oferi cetățenilor și agricultorilor noștri stimulente pentru a pune în aplicare noile concluzii și pentru a îndeplini cerințele societății. Trebuie să ținem seama de toate aceste aspecte atunci când dezbatem viitorul politicii agricole comune. De asemenea, trebuie să ne asigurăm că nu există nicio duplicare a formalităților și controalelor și că formularele sunt completate numai atunci când aduc valoare adăugată reală pentru organismele administrative și pentru agricultori. Trebuie să învățăm să lucrăm împreună și nu unul împotriva celuilalt.
<SPEAKER ID="600" NAME="Alyn Smith">
în numele Grupului Verts/ALE. - Dnă președintă, în numele Grupului Verts/ALE, îl felicit pe dl comisar pentru prezența sa aici în această seară și îi felicit pe colegii mei, în special pe dl Ashworth, pentru rezoluția inițială care a impulsionat discuția din această seară.
<P>
Dle comisar, aș dori să mă refer în special la punctele 52 și 53 din rezoluția inițială privind transparența sancțiunilor. Lăsând la o parte problemele create la nivel intern, avem o problemă în Scoția și în întreaga UE legată de modul în care agricultorii noștri percep transparența procesului de punere în aplicare, mai ales a ecocondiționalității. Cred că pe măsură ce avansăm avem nevoie de un grad mai mare de claritate în ceea ce privește cerințele și așteptările în raport cu agricultorii, precum și consecințele nerespectării condițiilor impuse.
<P>
De asemenea, avem nevoie de un grad mai mare de înțelegere și de flexibilitate. Deși apreciez faptul că vă ocupați de regulamente pe măsură ce acestea sunt scrise, rolul nostru e de a le rescrie și așteptăm cu nerăbdare să o facem. Există o diferență evidentă între accident și fraudă, iar în prezent agricultorilor li se aplică un tratament mai mult sau mai puțin similar în ambele cazuri, chiar dacă există diferențe majore cu privire la modul în care aceste lucruri se desfășoară în realitate.
<P>
Continuând, la punctul 66, în special, aș fi foarte recunoscător dacă ați putea preciza, dle comisar, care este opinia dvs. cu privire la apelul nostru pentru o scutire de trei ani în ceea ce privește sancțiunile privind ecocondiționalitatea legată de IEO - identificarea electronică a ovinelor. În Scoția încercăm să facem tehnologia să funcționeze, însă este foarte departe de a fi perfectă și ne-ar afecta foarte tare o abordare disproporționată în ceea ce privește ecocondiționalitatea legată de IEO. Încercăm să o facem să funcționeze și am înțeles că veți fi flexibil. V-aș fi recunoscător dacă ați oferi o garanție în acest sens, în această seară.
<SPEAKER ID="601" NAME="Richard Ashworth">
în numele Grupului ECR. - Dnă președintă, eu am scris raportul inițial. În acest raport, am menționat provocările cu care se confruntă agricultura și am subliniat modurile în care politica agricolă comună va trebui să se schimbe pentru a răspunde acestor provocări. În cadrul raportului, am atras atenția asupra faptului că multe sectoare agricole, în special sectorul zootehnic, se confruntă cu dificultăți financiare reale în acest moment și că trebuie redusă de urgență sarcina administrativă în ceea ce privește timpul și costurile impuse agricultorilor prin reglementările inutile și disproporționate din cadrul politicii agricole comune.
<P>
Am oferit numeroase exemple de situații în care reglementările și sancțiunile sunt disproporționate - chiar abuzive, în multe cazuri. Am menționat necesitatea unor evaluări ale impactului, a armonizării mai multor standarde de inspecție și am sugerat că nu există niciun motiv pentru care autoreglementarea nu ar putea fi folosită cu succes în agricultură. Înainte de toate, solicit o schimbare în ceea ce privește cultura politicii agricole comune.
<P>
Firește, înțeleg nevoia de integritate financiară, însă Curtea de Conturi a precizat foarte clar că, foarte adesea, complexitatea excesivă a fost cauza problemei și, de asemenea, înțeleg că gestionarea și interpretarea regulamentelor variază prea mult de la o națiune la alta.
<P>
De la elaborarea raportului, am fost încurajat de faptul că anumite guverne naționale, precum și organizații agricole importante au solicitat simplificarea politicii agricole comune. Cu siguranță, dle comisar, acum că negociem reforma politicii agricole comune, nu a existat niciodată un moment mai oportun pentru a dovedi că putem ajuta acest sector fără să îl împovărăm cu birocrație și costuri inutile.
<P>
Cu toate că înțeleg perfect progresele pe care le-ați realizat și pentru care sunt recunoscător, sunt uimit că acestea nu sunt comunicate și agricultorilor din țara mea.
<SPEAKER ID="602" NAME="João Ferreira" LANGUAGE="PT">
Dnă președintă, în luna mai, la momentul votării, în această Cameră, a rezoluției referitoare la simplificarea politicii agricole comune (PAC), am subliniat faptul că această simplificare nu trebuie să aibă ca rezultat nici diminuarea ajutorului acordat agricultorilor, nici eliminarea mijloacelor de organizare a piețelor. Vă reamintesc că însăși rezoluția adoptată a lansat acest avertisment. Au trecut șase luni de la adoptarea rezoluției și persistă motive serioase de îngrijorare, pe care recenta comunicare a Comisiei nu a făcut decât să le accentueze.
<P>
Așa-numitele mijloace de organizare a piețelor, precum intervențiile publice și altele, nu ar trebui și nu ar putea fi eliminate sub pretextul unei pretinse raționalizări și simplificări, întrucât acest fapt ar continua și accelera distrugerea întreprinderilor agricole mici și mijlocii, care are loc în multe țări. Cu siguranță, există multe de făcut cu privire la simplificarea PAC, multe din acestea fiind măsuri pozitive și necesare. Mă refer, printre multe alte posibilități, la necesitatea de modificare a sancțiunilor, nu în ultimul rând atunci când acestea se referă la încălcări care nu îi pot fi imputate agricultorului, la simplificarea procesului de aplicare și la schimbările intervenite în ceea ce privește identificarea animalelor. Cu toate acestea, dincolo de simplificarea de care ar beneficia toți agricultorii și, în special, producătorii mici și mijlocii, o reformă profundă a PAC este necesară și pentru a consolida instrumentele de intervenție care le garantează agricultorilor prețuri corecte, care restabilește instrumentele de reglementare a producției, precum cotele și drepturile de producție, care - din moment ce vorbim despre simplificare - garantează fiecărei țări un fapt elementar precum dreptul la producție, dreptul la siguranță și independență alimentară și care stabilește principiile de modelare și plafonare a ajutorului, depășind dezechilibrele actuale între țările producătoare și nivelurile de producție.
<P>
Dle comisar, suntem foarte preocupați de insistența Comisiei de a supune agricultura și producția alimentară competitivității și pieței. Rezultatul acestei politici de liberalizare a fost deja demonstrat: abandonarea de neoprit a producției de către milioane de ferme mici și mijlocii, nesiguranța veniturilor și volatilitatea ridicată a prețurilor, precum și creșterea dependenței de alimente în nenumărate țări și regiuni. Suntem de acord cu o simplificare care servește interesele fermierilor - în special, cele ale fermelor mici și mijlocii - și le permite acestora să producă în continuare. Ne împotrivim unei simplificări care distruge producția și producătorii și vom continua să o combatem în această Cameră.
<SPEAKER ID="603" NAME="John Bufton">
în numele Grupului EFD. Dnă președintă, esența raportului privind reforma PAC prezintă ]n linii generale măsurile prezentate la opțiunea 2. Îmi imaginez că aceasta este abordarea preferată a Comisiei.
<P>
Sunt îngrijorat în legătură cu lipsa de claritate și termenele de aprobare. Se așteaptă de la noi să decidem cu privire la opțiunea optimă înainte de discutarea în detaliu a propunerilor? Mi-e teamă că sarcina birocratică pentru agricultori va crește, în ciuda faptului că raportul solicită un sistem de sprijin mai simplu și mai specific și simplificarea normelor privind ecocondiționalitatea.
<P>
Raportul se concentrează asupra fermelor mici și active, fără a defini modul în care dimensiunea și activitatea poate fi cuantificate și monitorizate. Raportul afirmă că cei doi piloni ai politicii agricole comune trebuie să se concentreze asupra eficienței, dar mă tem că stimularea fermelor concomitent cu recompensarea dezvoltării ecologice i-ar putea îndepărta pe fermierii interni de la activitățile agricole bazate pe producție pentru a beneficia de PAC. Sunt îngrijorat de faptul că, deși raportul recunoaște siguranța alimentară pe termen lung și a cererea mondială în creștere, competitivitatea noastră agricolă va fi strivită.
<P>
Raportul vorbește despre consolidarea potențialului de productivitate latent al Europei, concomitent cu respectarea angajamentelor internaționale ale UE în cadrul comerțului internațional. Acesta precizează că ponderea agriculturii în lanțul de aprovizionare cu alimente a scăzut, în timp ce ponderea sectoarelor en gros și de distribuție a crescut. Acordurile bilaterale cu Mercosur, inclusiv reimporturile agricole ar putea afecta capacitatea agricultorilor europeni de a face comerț la un preț de piață echitabil.
<P>
Raportul precizează că agricultorii europeni se confruntă cu concurența globală, având în același timp obligația de a respecta obiectivele privind mediul, siguranța alimentară, calitatea și bunăstarea. Cu toate acestea, unii agricultori din America de Sud exploatează defrișările și sunt capabili să producă în masă și să ofere prețuri mai competitive decât agricultorii europeni, ca urmare a unei reglementări mai puțin stricte.
<SPEAKER ID="604" NAME="Krisztina Morvai" AFFILIATION="NI">
(HU) Dnă președintă, Uniunea Europeană este destul de nepopulară în rândul agricultorilor maghiari, în special al micilor fermieri. Acest lucru nu se întâmplă numai pentru că toate piețele noastre au trebuit să fie sacrificate în beneficiul importurilor de produse alimentare străine, în schimbul unei mici părți din sprijinul agricol acordat agricultorilor din vechile state membre, ci și din cauza temei de astăzi a dezbaterii, birocrația exagerată și sarcinile administrative imense care, într-adevăr, așa cum s-a menționat în mai multe rânduri, îi împiedică și pe agricultorii maghiari de la activitatea lor de bază - aceea de a face agricultură.
<P>
Permiteți-mi să subliniez faptul că, în vechile state membre, și, prin urmare, în Ungaria, mai există o altă complicație majoră: tradiția de stat socialist sau comunist, conform căreia anumiți funcționari publici consideră că nu ei trebuie să fie în slujba cetățenilor și, în acest caz, la dispoziția agricultorilor, ci invers, că cetățenii există pentru a servi statul și pe funcționarii publici birocratici. Asemenea funcționari publici fac viața agricultorilor mai dificilă în mod inutil, într-o manieră umilitoare și abuzivă, prin reglementarea excesivă a activității agricultorilor, în plus față de reglementările în vigoare.
<P>
Suntem în permanență asaltați cu plângeri. Ultima dintre acestea, de exemplu, se referă la refuzul plății costurilor unui eveniment organizat prin licitație în cadrul celui de-al doilea pilon, motivat de faptul că fermierul în cauză nu a reușit să obțină trei oferte pentru prăjiturile servite participanților. Acesta este un caz tipic de umilire, de reglementare inutilă și de folosire arbitrară a puterii.
<P>
Cum putem corecta acest lucru? Prin garantarea faptului că plângerile împotriva unor astfel de abuzuri pot fi înaintate nu numai către factorii de decizie, aceasta fiind o încercare complet inutilă după cum știm, ci direct Uniunii Europene, acum ca am aderat și că UE oferă asemenea ajutoare pentru plăți. Uniunea Europeană ar trebui să creeze un mecanism la care cetățenii să poată apela, prin intermediul căruia asemenea umilințe și abuzuri să poată fi investigate și sancționate.
<SPEAKER ID="605" NAME="Rareș-Lucian Niculescu" AFFILIATION="PPE">
În primul rând doresc să salut angajamentul exprimat de Comisie, în comunicarea recent prezentată, de continuare a procesului de simplificare a politicii agricole comune. Regulile excesive înseamnă mai puțină competitivitate, iar rigiditatea excesivă înseamnă mai puțină funcționalitate.
<P>
Fără îndoială, unul dintre motivele pentru care PAC se cere în prezent reformată este necesitatea simplificării sale. Doresc să semnalez câteva din aspectele foarte importante din Rezoluția privind simplificarea politicii agricole comune, adoptată de acest Parlament.
<P>
Colegul Michel Dantin a făcut referire la acele state care merg prea departe în aplicarea legislației europene. Consider că este imperativă reducerea la strictul necesar a formalităților birocratice, nu doar la nivelul european, ci și la nivelul statelor membre.
<P>
Comisia ar trebui să se gândească la posibilitatea unor reglementări comune privind documentațiile cerute (aș numi o astfel de recomandare: nivelul maxim de birocrație tolerabilă). Este știut că acolo unde birocrația europeană cere trei semnături pentru aprobare, birocrațiile naționale vin la rândul lor și adaugă încă cinci semnături. Numai acele reguli și condiții care sunt relevante și absolut necesare și prezintă utilitate incontestabilă trebuie să rămână în aplicare.
<P>
Simplificarea în sine nu este suficientă, este necesară de asemenea extinderea acțiunilor de formare și de informare a potențialilor beneficiari. O parte consistentă a fondurilor pentru dezvoltare rurală, de exemplu, ar trebui direcționată în mod obligatoriu către astfel de acțiuni.
<P>
Pentru că simplificarea este direct legată de transparență, profit de prezența în plen a domnului comisar pentru a-i adresa o întrebare în afara contextului: având în vedere decizia recentă a Curții Europene de Justiție privind beneficiarii fondurilor agricole europene, ce măsuri are în vedere Comisia pentru a asigura în continuare publicarea informațiilor cu privire la aceștia?
<SPEAKER ID="606" NAME="Marc Tarabella" AFFILIATION="S&amp;D">
(FR) Dnă președintă, dle comisar, doamnelor și domnilor, și eu, ca și dl Niculescu, salut intenția Comisiei de a menține ritmul eforturilor în vederea simplificării politicii agricole comune, însă sunt îngrijorat, de asemenea, de urmările raportului elaborat de dl Ashworth referitor la simplificarea administrativă.
<P>
Într-adevăr, având în vedere climatul economic dificil în care se află agricultorii noștri, mi-aș dori ca PAC post-2013 să le permită agricultorilor să se concentreze asupra obiectivului principal, care presupune producerea de alimente sigure și de calitate, încurajându-i, în același timp, să furnizeze servicii publice fără caracter comercial. Este momentul să diminuăm sarcina administrativă suportată de producătorii noștri, să eliminăm legislația inutilă și să le acordăm agricultorilor din cele 27 de state membre șanse egale de a înțelege care le sunt drepturile și obligațiile. Ei au nevoie de o PAC mai simplă și mai receptivă.
<P>
Într-un moment în care este considerat inevitabil ca agricultorii din întreaga lume să fie porniți unul împotriva celuilalt, și aceasta în pofida crizelor agricole și alimentare succesive, atât în nord, cât și sud, într-o perioadă în care agricultorii trebuie să se lupte pentru a obține prețuri echitabile și o remunerare mai corectă pentru munca lor, am putea, cel puțin, să-i ajutăm prin a solicita Comisiei să consulte în mod regulat părțile interesate din sectorul agricol, în vederea evaluării impactului reglementărilor noastre pe teren și să definim norme practice simple și transparente pentru agricultorii și contribuabilii noștri.
<P>
Voi termina prin a-l cita pe Charles Baudelaire care a spus că simplitatea absolută este cea mai bună modalitate de a ieși în evidență. Prin urmare, invit Comisia Europeană să se dedice acestei misiuni vitale și, în acest sens, am încredere deplină în faptul că dl Cioloș va atinge acest obiectiv.
<SPEAKER ID="607" NAME="Marian Harkin" AFFILIATION="ALDE">
Dnă președintă, dle comisar, pentru mine, unica frază și cea mai importantă a rezoluției este punctul 7, conform căruia se "estimează că, în conformitate cu principiile unei mai bune legiferări, toată dispozițiile legislative viitoare vor fi însoțite de o evaluare completă a impactului, care să țină seama de sarcinile administrative și de natură normativă, garantând proporționalitatea dintre noile reglementări și obiectivele urmărite”.
<P>
Doresc să vă întreb dacă putem spera că acest lucru se va întâmpla. Puteți să ne declarați, dle comisar, că aceste principii vor fi esențiale pentru eforturile pe care le depunem cu privire la PAC post-2013?
<P>
Am analizat documentul dvs. excelent de săptămâna trecută. Unele dintre titluri menționează că agricultura va garanta siguranța și trasabilitatea alimentelor pentru a oferi cetățenilor europeni calitate, valoare și o diversitate a alimentelor, pentru a crea locuri de muncă la nivel local și pentru a aduce multiple beneficii economice, sociale, de mediu și teritoriale. Trebuie să asigure beneficii efective pentru politica publică. Trebuie să fie mai ecologică și să contribuie la atenuarea schimbărilor climatice. Trebuie să abordeze probleme precum gestionarea durabilă a terenurilor și pierderea biodiversității, promovarea energiilor regenerabile, promovarea sănătății animalelor și a plantelor, precum și garantarea bunăstării animalelor. Trebuie să respecte normele privind ecocondiționalitatea și reglementările veterinare și fitosanitare. Trebuie să abordeze volatilitatea de pe piață și să supraviețuiască în poziția de cea mai vulnerabilă verigă a lanțului alimentar. Trebuie să concureze cu importurile de produse alimentare din țările terțe, produse în condiții foarte diferite. Toate acestea, probabil, cu un buget în scădere.
<P>
Dle comisar, ați afirmat că, săptămâna viitoare, va trebui să justificați PAC Comisiei pentru control bugetar. Cred că dispuneți de o multitudine de argumente.
<SPEAKER ID="608" NAME="Oldřich Vlasák" AFFILIATION="ECR">
(CS) Dnă președintă, cu siguranță, diminuarea unei birocrații supradimensionate și inutile este în beneficiul tuturor și, în special, ar răspunde cerințelor perfect legitime ale agricultorilor, care au nevoie de cât mai mult timp și cât mai multă energie cu putință pentru activitatea lor - producția vegetală și creșterea animalelor - în loc să suporte apăsarea birocrației și a completării formularelor.
<P>
În 2005, Comisia Europeană s-a angajat să simplifice politica agricolă comună. La momentul respectiv, aceasta a stabilit obiectivul ambițios ca, până în anul 2012, să reducă sarcina administrativă cu 25%. Deși eforturile Comisiei nu pot fi negate, acțiunile de până acum nu au reușit să producă nici simplificarea așteptată, nici eliminarea reală a inegalităților dintre statele membre. În același timp, este absolut esențial să se asigure un cadru suficient de flexibil pentru politica agricolă comună și, în special, pentru sistemul de plăți directe. De asemenea, este necesar, în cadrul sprijinirii diversității, să minimizăm riscul de a oferi sprijin doar zonelor de producție necompetitive și ineficiente din Uniunea Europeană. De asemenea, trebuie să echilibrăm obiectivul simplificării cu eforturile de a obține un randament maxim.
<SPEAKER ID="609" NAME="Diane Dodds" AFFILIATION="NI">
Dnă președintă, salut această întrebare cu solicitare de răspuns oral și concentrarea pe revenirea la o problemă foarte importantă. In ultimele câteva luni, am avut o serie de întâlniri în mediul rural, în Irlanda de Nord. La fiecare eveniment, am cerut fermierilor să identifice principalele domenii în care sunt necesare schimbări în acest sector. S-a fost menționat că este deosebit de important să se reducă birocrația, considerată o sursă de costuri inutile și o consumatoare de timp prețios. Numărul documentelor solicitate și complexitatea detaliilor cerute creează o sarcină imensă asupra agricultorilor și crește temerile cu privire la sancțiuni.
<P>
De asemenea, m-am întâlnit recent cu președinți ai grupurilor locale care pun în aplicare programul de dezvoltare rurală în Irlanda de Nord. Aceștia condamnă cu fermitate caracterul profund birocratic al exigențelor de audit, acesta fiind unul din motivele care stau la baza nivelurilor ridicate de abandon.
<P>
Ca și dvs., dle comisar, cred că banii contribuabililor trebuie să fie cheltuiți în mod responsabil, însă această sarcină birocratică creează obstacole pentru derularea programului și pentru cetățenii pe care ar trebui să-i ajute.
<SPEAKER ID="610" NAME="Daciana Octavia Sârbu" AFFILIATION="S&amp;D">
La nivel european se vorbește mult despre simplificarea politicii agricole comune, dar fermierii noștri se plâng în continuare de problemele administrative de care se lovesc atunci când accesează fonduri sau când trebuie să aplice legislația europeană.
<P>
Nu doar Comisia, ci și statele membre trebuie să ia măsuri de simplificare a birocrației legate de politică agricolă comună. Cred că este esențial ca implementarea în statele membre a legislației europene din domeniul agricol să se facă în așa fel încât agricultorii să nu fie descurajați să continue practicile agricole.
<P>
Mulți fermieri din țara mea se plâng că nu sunt bine informați, că le este greu să înceapă o activitate în acest sector, sau că este foarte dificil să acceseze fonduri în domeniul agricol. Aș vrea să cer Comisiei să încurajeze în continuare statele membre să aibă o utilizare mai eficientă a tehnologiilor pentru o mai bună informare a agricultorilor, dar și pentru reducerea sarcinilor administrative cu care se confruntă acest sector. De asemenea sper ca noua politică agricolă comună să fie mai simplă, mai transparentă și mai echitabilă
<SPEAKER ID="611" NAME="Jan Mulder" AFFILIATION="ALDE">
(NL) Dnă președintă, acest Parlament discută deja de ani de zile despre reducerea birocrației. Comisia a format un grup de lucru intern format din înalți funcționari care au fost însărcinați să asigure faptul că reglementarea nu devine excesivă. Acesta este un sistem destul de bizar, este ca și cum un măcelar ar inspecta calitatea propriei cărni. La inițiativa Parlamentului, ca răspuns la această situație, a fost creat un grup de lucru extern Comisiei, prezidat de fostul prim-ministru al Bavariei, dl Stoiber. După patru ani de existență a comisiei Stoiber, este Comisia în măsură să declare care este cea mai bună și mai eficientă abordare? Grupul de lucru intern al Comisiei sau grupul de lucru al dlui Stoiber, care este extern Comisiei?
<P>
Acum mă voi referi la legislația în sine, care este elaborată de statele membre și, uneori, de cinci până la unsprezece autorități de supraveghere diferite din statele membre. Sunt excesiv de multe. Oare nu ar fi posibilă inițierea unei colaborări între Comisie și sectorul privat, acesta stabilind, de asemenea, standarde stricte și care, prin urmare, în numeroase ocazii, face inutilă supravegherea exercitată de statele membre?
<SPEAKER ID="612" NAME="Tadeusz Cymański" AFFILIATION="ECR">
(PL) Dnă președintă, în luna mai, Parlamentul European a adoptat o rezoluție referitoare la simplificarea politicii agricole comune. Poate Comisia să explice ce măsuri au fost adoptate până în prezent în vederea reducerii sarcinii administrative care îi afectează pe agricultorii din întreaga Uniune Europeană? Poate Comisia să ne informeze cu privire la modul în care intenționează să se adapteze recomandărilor cuprinse în rezoluția Parlamentului European referitoare la simplificarea PAC în vederea reformei anticipate a acestei politici?
<P>
Agricultorii solicită simplificarea PAC întrucât sunt hărțuiți, atât în Polonia, cât și în celelalte state membre ale Uniunii Europene. Parlamentul European și-a exprimat punctul de vedere cu privire la această problemă în repetate rânduri, inclusiv în cadrul raportului Ashworth referitor la simplificarea PAC. Este timpul să acționăm pe baza acestui raport. Birocrația nu trebuie să ne distrugă. Dacă Uniunea Europeană dorește să se dezvolte, atunci ea nu trebuie să creeze bariere, mai ales birocratice.
<SPEAKER ID="613" NAME="Silvia-Adriana Țicău" AFFILIATION="S&amp;D">
Organizația Națiunilor Unite pentru Alimentație și Agricultură publica săptămâna trecută un raport care arăta că omenirea se află periculos de aproape de o nouă criză alimentară mondială. De aceea, a cerut producătorilor agricoli să-și crească producțiile, în special la grâu și la porumb, iar în 2012 să refacă rezervele de alimente.
<P>
Cererea de alimente la nivel mondial va continua să crească în viitor, iar Uniunea ar trebui să poată contribui la satisfacerea cererii mondiale de alimente. Prin urmare, este esențial ca agricultura Uniunii să-și mențină capacitatea de producție și să și-o îmbunătățească.
<P>
În special fermele mici, mijlocii și familiale au nevoie de instrumente mai simple și mai accesibile atât din perspectiva subvențiilor, cât și a plăților directe pentru a le putea atrage pe piață.
<P>
Cheia pentru securitatea alimentară pe termen lung constă în stimularea investițiilor în agricultură, în special prin simplificarea birocrației cu care se confruntă agricultorii. Pentru aceasta este important să asigurăm facilitarea accesului agricultorilor europeni la credite bancare în condiții avantajoase, precum și subvenții pentru agricultori.
<P>
Vă rog dle comisar să ne sprijiniți ca la revizuirea directivei privind taxare - energie să obținem un TVA redus pentru electricitatea utilizată pentru irigații.
<SPEAKER ID="614" NAME="Jarosław Kalinowski" AFFILIATION="PPE">
(PL) Dnă președintă, în comunicarea Comisiei privind viitorul politicii agricole comune, simplificările administrative reprezintă una din propunerile de reformare a agriculturii europene. Prezenta propunere, într-un anumit sens, se bazează pe recomandările prezentate de Parlamentul European în cadrul rezoluției din mai, anul acesta. O reducere a sarcinii administrative și birocratice va facilita obținerea de fonduri de către agricultori, va îmbunătăți fluxul informațiilor și va consolida eficacitatea inspecțiilor desfășurate de autoritățile locale. Aceasta, la rândul său, va asigura furnizarea unor cantități adecvate de alimente mai sigure și va consolida, de asemenea, competitivitatea sectorului nostru. Cu toate acestea, trebuie să fim siguri că procesul de simplificare va fi realizat în mod efectiv, atât la nivel european,cât și la nivel național, că simplificările propuse nu sunt o altă încercare inutilă de ignorare a adevărului și că aceste simplificări vor conduce la o reducere și nu la o creștere a cheltuielilor administrative.
<SPEAKER ID="615" NAME="Herbert Dorfmann" AFFILIATION="PPE">
(DE) Dnă președintă, dle Cioloș, doamnelor și domnilor este extrem de periculos să vorbim despre o creștere a birocrației întrucât acest tip de discuție poate avea adesea efectul contrar. Sper că nu se va întâmpla asta aici.
<P>
Sunt foarte mulțumit, dle Cioloș, de faptul că, în comunicarea dvs. privind reforma politicii agricole comune (PAC) ați propus reguli simplificate, în special pentru fermele mici. Este un lucru demn de laudă. Se pot face multe lucruri. De exemplu, în cazul angajamentelor multianuale din programul agricol de mediu, agricultorii trebuie să depună cereri noi în fiecare an pentru aceleași parcele de teren. Este pur și simplu ridicol. Trebuie să avansăm și să simplificăm sistemul, în special pentru fermele mici, fără a pierde din vedere faptul că trebuie să atingem obiectivul nostru de prevenire a fraudelor. În final, ne dorim o PAC care să aducă mai multe flori pe pajiști, nu să sporească numărul documentelor de pe birouri.
<SPEAKER ID="616" NAME="Luís Paulo Alves" AFFILIATION="S&amp;D">
(PT) Dnă președintă, dle comisar, doamnelor și domnilor, comunicarea principiilor generale care vor reglementa noua politică agricolă comună (PAC) a dat o nouă speranță agricultorilor din fermele mici și mijlocii din întreaga Europă, prin sublinierea rolului lor de neînlocuit pentru viitorul agriculturii europene. Această speranță trebuie împlinită. Acesta este un alt fapt care face simplificarea PAC absolut necesară. Eliberarea agricultorilor de cele mai complexe sarcini birocratice ale lor, pentru care au puțin timp, este un obiectiv pe care trebuie să-l realizăm, astfel încât aceștia să se poată dedica muncii agricole, cu mai puține pierderi și costuri. În plus, de asemenea, vom oferi numeroșilor mici producători care în prezent nu depun cereri din cauza birocrației, un sistem ușor de utilizat, prevenind astfel aceste pierderi. Fără îndoială, dle comisar, eforturile în această direcție sunt utile.
<SPEAKER ID="617" NAME="Mairead McGuinness" AFFILIATION="PPE">
Dnă președintă, aș dori să îi mulțumesc dlui comisar pentru ceea ce am considerat că este o expresie foarte puternică și autentică a dorinței sale de a pune în aplicare această politică de simplificare, deși personal nu am întâlnit niciodată vreun agricultor care să-mi ceară simplificarea politicii agricole comune. Aceștia solicită mai puține verificări și controale, precum și facilitarea condițiilor de derulare a afacerilor.
<P>
Doresc să reiterez comentariile de joia trecută. Ne amăgim singuri în cadrul acestei Camere. Dacă vom alege să avansăm în direcția ecologizării primului pilon al politicii agricole comune, vom majora, din păcate, ecocondiționalitatea, vom "număra” natura, oamenii vor pleca din ferme și nu vom realiza o simplificare. Am descris-o ca fiind "birocrația ecologică”. Este la fel de dificilă ca birocrația, însă ne vom confrunta cu ambele aspecte. Știu că acordați atenție acestui punct și trebuie să fim pe deplin conștienți de acesta.
<P>
Cred, de asemenea, că este vorba de o problemă de credibilitate pentru Uniunea Europeană. Fermierii văd bancheri care scapă de verificări și controale protestând vehement, în timp ce ei sunt sancționați pentru 100 de euro. Punctul meu final se referă la numărul mare de controale impuse fermierilor. Acestea vin din partea comercianților cu amănuntul, a procesatorilor, a Uniunii Europene și a autorităților competente. Există un climat de frică. Dle comisar, dvs. vă este frică de lupul mare si rău - controlul bugetar - iar fermierilor le este frică de inspecții și de statele membre, care sunt, de asemenea, înfricoșătoare. Trebuie să distrugem acest climat al fricii.
<SPEAKER ID="618" NAME="Czesław Adam Siekierski" AFFILIATION="PPE">
(PL) Dnă președintă, un element fundamental al sistemului de gestionare a politicii agricole comune este supravegherea. Costurile de creare și întreținere a sistemelor de gestionare și de supraveghere, precum și costurile de administrare a acestor sisteme, pun o presiune considerabilă asupra bugetelor statelor membre. Pe baza experienței acumulate până în prezent, se poate observa că instituirea unor criterii complicate de acces la ajutor, precum și modificările constante ale acestora, generează probleme numeroase în etapa de punere în aplicare, nu doar pentru agricultori, dar și pentru procesul de administrare în sine.
<P>
Viitoarea PAC trebuie să fie comprehensibilă pentru agricultori, dar și pentru contribuabili. Fără o viitoare simplificare a PAC, acest lucru nu va fi posibil. Se pare că, de fiecare dată când încercăm să reformăm PAC, creăm un volum ridicat de birocrație. De asemenea, fac apel la statele membre să nu adauge reglementări suplimentare, adesea inutile, la orientările UE. Propun ca, în viitor, o cerere de plată să acopere întreaga perioadă bugetară. Ar trebui să fie depusă pentru o perioadă de doi ani, dar, desigur, ar trebui să fie posibilă înaintarea de amendamente.
<SPEAKER ID="619" NAME="Jaroslav Paška" AFFILIATION="EFD">
(SK) Dnă președintă, de-a lungul anilor, din politica agricolă europeană a rezultat un mecanism complex de reglementări, subvenții și verificări, transferând evaluarea eficienței producției agricole de pe teren în birourile birocraților de la Bruxelles.
<P>
Funcționarea fermelor într-un mod eficient și relevant este din ce în ce mai dependentă de mecanisme de sprijin și de reglementări care oferă astfel sprijin, care sunt elaborate de Comisia Europeană. Deformarea pieței agricole a fost agravată în continuare de mecanismul de subvenționare pentru noile state membre, care, în multe cazuri, nu primesc nici măcar jumătate din sprijinul acordat statelor membre mai vechi.
<P>
Prin urmare, este corect și potrivit să analizăm atent sistemul de reglementări și mecanismele folosite în prezent în Uniunea Europeană și să încercăm să introducem reglementări mai simple, mai moderne și mai echitabile pentru fermierii noștri. Dle comisar, cred cu fermitate că Parlamentul European va fi bucuros să vă sprijine în realizarea acestei sarcini.
<SPEAKER ID="620" NAME="Seán Kelly" AFFILIATION="PPE">
(GA) Dnă președintă, sunt de acord în totalitate cu această idee de simplificare a politicii agricole comune (PAC). Doresc, în special, să îmi exprim admirația pentru ceea ce a realizat dl comisar. A afirmat că a primit 39 de recomandări, și cu cât sunt puse în aplicare mai devreme, cu atât mai bine.
<SPEAKER ID="621" NAME="Giovanni La Via" AFFILIATION="PPE">
(IT) Dnă președintă, doamnelor și domnilor, dle comisar, raportul Curții de Conturi Europene reflectă cu regret în fiecare an faptul că resursele alocate politicii agricole comune nu sunt utilizate întotdeauna folosite în mod corect și transparent.
<P>
Prin urmare, suntem obligați să echilibrăm două necesități diferite: pe de o parte, necesitatea exercitării unui control pentru a se asigura că resursele contribuabililor europeni sunt folosite în modul cel mai bun și mai adecvat și, pe de altă parte, necesitatea simplificării cât mai mult posibil a vieților agricultorilor noștri care doresc să-și petreacă timpul arând pământul și îngrijind animalele, și este corect să își petreacă timpul în acest mod.
<P>
Aș dori să îi fac doar o sugestie dlui comisar, având în vedere afirmația dumnealui că este dispus să ia în considerare sugestiile acestei Camere. Nu toate măsurile de dezvoltare rurală puse în aplicare de statele membre și de regiuni au întotdeauna ca scop simplificarea, ci adăugarea unor niveluri succesive de birocrație. Dl comisar ar trebui să transfere bunele practici puse în aplicare în regiunile și țările europene în toate celelalte țări și regiuni.
<SPEAKER ID="622" NAME="Dimitar Stoyanov" AFFILIATION="NI">
(BG) Dnă președintă, dle comisar, ceea ce s-a realizat până în prezent, în mod evident, nu este suficient, altfel am dezbate altceva în această seară. Aș dori să vă atrag atenția cu privire la elementul social al discuției noastre, întrucât atunci când producătorii își pregătesc proiectele, iau împrumuturi, garantează cu terenul lor și ulterior, când proiectul lor este refuzat din cauza unor formalități, aceștia sunt ruinați.
<P>
De șase luni, deja, duc o luptă aprigă cu Fondul Bulgar pentru Agricultură care a refuzat proiectele individuale a peste o sută de agricultori bulgari din cauza neclarităților din textul regulamentului. Administrația bulgară ( întrucât știți că Bulgaria este o țară aflată sub observație specială), de asemenea, preferă să acționeze în condiții de siguranță și să respingă proiectele în baza celor mai nesemnificative motive. Sunt profund convins că majoritatea fermierilor sunt conștiincioși și onești. Înțeleg și necesitatea efectuării de controale, dar acestea nu ar trebui să îi distrugă pe cei care sunt conștiincioși, doar din cauza celor care fraudează.
<SPEAKER ID="623" NAME="Dacian Cioloș" LANGUAGE="FR">
Dnă președintă, sunt foarte fericit să văd că, în ciuda orei târzii,sunt atât de multe persoane prezente pentru a discuta despre simplificarea politicii agricole comune. Cred că simplitatea vine atunci când este clar pentru noi înșine și când știm exact ce ne dorim, iar acest lucru se reflectă și în actele normative pe care le elaborăm.
<P>
Desigur, propunerile vin din partea Comisiei și sunt adoptate de Consiliu și de Parlament. Prin urmare, sunt pe deplin convins că, atunci când va trebui să pregătim pachetul legislativ împreună, vom ști la fel de bine, în mod clar și simplu, ceea ce vrem și că vom evita excepțiile specifice și adăugirile, ceea ce înseamnă că, ulterior, Comisia va trebui să le verifice pe teren, din moment ce aceeași Comisie este, de asemenea, responsabilă în fața dvs. - Parlamentul - pentru modul în care sunt cheltuiți banii publici.
<P>
Desigur, nu cred că PAC îi împiedică pe agricultori să lucreze, dimpotrivă. În multe cazuri, PAC îi ajută pe agricultori să lucreze. Este vorba doar de faptul că, ori de câte ori vine vorba de bani publici, oricine trebuie să fie în măsură să răspundă pentru modul în care aceștia sunt folosiți. Există legislație europeană care prevede standarde pentru sectorul agricol și trebuie să afirm că sectorul agricol este poate unul dintre singurele sectoare economice pentru care legislația la nivel european este, de fapt, verificată pe teren. Nu știu dacă acest lucru se întâmplă în alte sectoare, însă am decis împreună am să procedăm în acest fel. Standardele analizate foarte atent se referă la aplicarea legislației europene pe teren.
<P>
Exact această legislație privind mediului și bunăstarea animalelor este considerată complexă. Există, de asemenea, procedurile privind măsurile specifice, precum măsurile agricole de mediu, pentru care există asistență financiară specială, precum și măsurile de investiții care sunt adesea prevăzute în programe de investiții precum programul de dezvoltare rurală.
<P>
Sunt total de acord că, în ceea ce privește aplicarea legislației în practică, pot fi realizate multe pentru a clarifica ceea ce trebuie să facă agricultorii. Cu toate acestea, în ceea ce privește procedurile privind măsurile specifice, de asemenea, trebuie să fim clari: cât timp avem nevoie de măsuri specifice care iau în considerare particularitățile regionale, trebuie, de asemenea, să exercităm un control specific, altfel nu am avea nicio credibilitate.
<P>
Dle Capoula Santos, sunt întru totul de acord că trebuie să simplificăm cât mai mult posibil. Cu toate acestea, nu aș dori să mergem atât de departe încât să ajungem să nu mai fim credibili și capabili să gestionăm corect banii alocați PAC, și aș dori ca acest buget să fie la fel de consecvent și în viitor. Această consecvență va depinde, de asemenea, de capacitatea noastră de a justifica și de a răspunde pentru modul în care sunt cheltuiți banii.
<P>
În ceea ce privește transparența, există o hotărâre a Curții de Justiție în acest sens. Ceea ce vă pot spune este că eu încă susțin această transparență. Regulamentul aflat în vigoare în prezent va fi modificat astfel încât să țină seama de această hotărâre.
<P>
Mă voi limita la ce am spus, însă pot să vă asigur că voi continua să iau decizii care să vizeze simplificarea sau, cel puțin, care să asigure că PAC nu devine mai complicată. După cum am afirmat deja, va trebui să realizăm acest lucru împreună cu statele membre, din moment ce v-am vorbit despre măsurile adoptate pentru reducerea birocrației, cu referire la ceea ce Comisia solicită statelor membre. În prezent, gestionarea PAC este partajată cu statele membre și ceea ce se întâmplă pe teren pentru beneficiar, adică pentru agricultor, depinde de modul în care statele membre și regiunile pun în aplicare această legislație europeană.
<P>
Întrucât ghidurile de bune practici sunt utile, vom depune eforturi și în această direcție, dar, înainte de toate, să încercăm să facem PAC simplă și clară pentru cele 27 de state membre. Pentru viitor, atât dvs., cât și Consiliul, aveți aceeași responsabilitate în cadrul procedurii de codecizie și sunt convins că vom putea conlucra în condiții foarte bune.
<SPEAKER ID="624" NAME="Președinta">
Dezbaterea a fost închisă.
<P>
Declarații scrise (articolul 149 din Regulamentul de procedură)
<SPEAKER ID="625" NAME="Liam Aylward" LANGUAGE="GA">
O rezoluție adoptată de Parlament la începutul acestui an se referă la importanța reducerii birocrației pentru agricultori. Un punct important de întreprins ar trebui să fie simplificarea punerii în aplicare a politicii agricole comune (PAC), precum și simplificarea PAC în sine.
<P>
În legătură cu aceasta, atât Comisia cât și statele membre joacă un rol important. O revizuire a PAC ar trebui să se concentreze pe metode care ar permite agricultorilor să își petreacă majoritatea timpului lor făcând cel mai important lucru: agricultură.
<P>
Comunicarea Comisiei - publicată săptămâna trecută - a făcut referiri la importanța simplificării și a reducerii birocrației. Pentru a îmbunătăți competitivitatea sectorului agricol, trebuie să se asigure că măsurile curente vor face obiectul unei reforme și vor fi simplificate în forma viitoare a PAC, și că nu va fi plasată nicio sarcină suplimentară asupra agricultorilor.
<P>
Salut ceea ce a declarat comisarul săptămâna trecută cu privire la evaluările de impact solicitate înainte de a fi înaintată o nouă propunere. Principiul proporționalității și sarcinile administrative efectuate de către agricultori trebuie să fie deja luate în considerare în orice legislație nouă.
<SPEAKER ID="626" NAME="Gerard Batten" AFFILIATION="EFD">
în scris. - Permiteți-mi să adresez o întrebare simplă. Până la urmă de ce există o politică agricolă comună? Europa are foarte multe terenuri agricole fertile. Avem încă agricultori dispuși și capabili de a produce alimente. În Europa și în lume există foarte mulți oameni care au nevoie să cumpere alimente. Mecanismul pieței, dacă este lăsat să funcționeze de la sine, ar satisface nevoile de cerere și ofertă la prețuri competitive. PAC este o povară artificială, costisitoare și inutilă pentru fermieri și consumatori. Permiteți-mi să sugerez cea mai ușoară simplificare: desființarea PAC!
<SPEAKER ID="791" NAME="Csaba Sándor Tabajdi" LANGUAGE="HU">
Comunicarea Comisiei, "PAC în perspectiva anului 2020”, conține câteva detalii concrete în ceea ce privește practica de reducere a sarcinilor administrative. Până și cuvântul "simplificare” apare doar în câteva locuri în text, cu referire la normele de ecocondiționalitate. Sistemul PAC este prea complex și în alte domenii, întrucât este adesea opac și de neînțeles pentru agricultori. Una dintre sarcinile cele mai importante ar fi să punem capăt "dublei reglementări”. Unele state membre impun cerințe naționale mai stricte decât cele prevăzute în legislația Uniunii Europene. Acest lucru în sine denaturează concurența pe piața internă. Ar fi util dacă diferitele autorități naționale de monitorizare a ecocondiționalității și a diverselor sale secțiuni și-ar uniformiza eforturile pentru a se asigura că agricultorii nu sunt supuși într-un timp scurt, la mai multe tipuri diferite de control. Având în vedere progresele actuale în domeniul telecomunicațiilor și IT, crearea unei baze de date comune ar face posibil acest lucru. Reforma propusă de Comisie menține sprijinul pentru protecția mediului în cadrul celui de al doilea pilon, deși, în același timp, o taxă verde a fost inclusă în criteriile pentru plățile directe din cadrul primului pilon. Nu se știe încă în ce mod se vor efectua aceste plăți. Ar fi bine dacă acest pas pozitiv nu ar implica noi sarcini administrative.
