<CHAPTER ID="024">
Protejarea drepturilor consumatorilor (dezbatere)
<SPEAKER ID="217" NAME="Preşedintele">
Următorul punct pe ordinea de zi îl reprezintă dezbaterea asupra întrebării cu solicitare de răspuns oral adresate Comisiei de Arlene McCarthy, în numele Comisiei pentru piaţa internă şi protecţia consumatorilor, referitoare la propunerea de directivă privind drepturile consumatorilor (O0076/2009 - B60232/2009).
<SPEAKER ID="218" NAME="Arlene McCarthy">
autoare. - Domnule preşedinte, ştiu că doamna comisar Kuneva se află aici şi salut şansa de a putea schimba opinii asupra propunerii Comisiei privind drepturile consumatorilor în această ultimă sesiune din mandatul Parlamentului, chiar dacă ora este una foarte târzie.
<P>
Am elaborat un document de lucru şi probabil reţineţi că grupul de lucru al Comisiei IMCO, condus de mine în calitate de preşedinte şi raportor, a hotărât să nu grăbească această propunere fără a lua în calcul toate implicaţiile sale, mai ales că a fost descrisă drept reprezentând schimbarea cea mai radicală în abordarea legislaţiei privind drepturile consumatorilor din Europa.
<P>
Consider că această comisie şi-a îndeplinit foarte bine sarcinile, efectuând o audiere publică, o serie de schimburi de opinii, o prezentare privind evaluarea impactului, la sugestia domnului Harbour, şi o consultare online care a primit aproximativ 100 de răspunsuri de la organizaţii din întreaga Europă în doar trei săptămâni.
<P>
Am avut, de asemenea, un schimb de opinii cu reprezentanţi ai 27 de parlamente naţionale, la care a fost invitată şi doamna comisar. Doamnă comisar, sunt conştientă că dumneavoastră şi echipa dumneavoastră ştiţi foarte bine că această propunere este una controversată şi că trebuie efectuate analize amănunţite în mai multe privinţe.
<P>
Apreciem impulsul de a îmbunătăţi drepturile consumatorilor pe piaţa internă. Suntem de acord că trebuie îmbunătăţită funcţionarea pieţei interne de la întreprinderi la clienţi, eliminând barierele ce stau în calea comerţului transfrontalier, însă, de asemenea, trebuie să ne asigurăm consumatorii că se pot aştepta în continuare la un nivel ridicat de protecţie.
<P>
În timpul deliberărilor, dezbaterii şi consultărilor cu părţile implicate, am primit numeroase sesizări privind lipsa de claritate şi certitudine a acestei propuneri. Am încurajat organizaţiile pentru protecţia consumatorilor şi întreprinderile implicate să iniţieze un dialog privind felul în care putem face ca această propunere să funcţioneze şi ştiu că şi doamna comisar a primit o scrisoare elaborată în comun de organizaţiile pentru protecţia consumatorilor şi de întreprinderi, care a fost copiată pentru a o citi toţi deputaţii. Doresc să citez din această scrisoare. Se menţionează: "acordăm o importanţă deosebită clarităţii juridice şi calităţii propunerii, precum şi necesităţii de a şti ce consecinţe şi ce schimbări ar aduce, în comparaţie cu situaţia actuală. Considerăm că sfera de cuprindere şi consecinţele acestei propuneri sunt foarte neclare, în special din punct de vedere al impactului său asupra legislaţiei naţionale”.
<P>
Preocupările lor sunt clare. Trebuie să fim clari în propunerea finală. Le cerem consumatorilor să renunţe la o parte din drepturile pe care le au conform legislaţiei naţionale? Dacă da, ce primesc consumatorii în schimb? Dacă nu le cerem să renunţe la anumite drepturi conform dreptului contractual, precum dreptul de a respinge, în dreptul britanic şi irlandez, întreprinderile se confruntă în continuare cu 27 de seturi diferite de reglementări pentru consumatori, a căror abolire era un obiectiv principal încă din prima fază?
<P>
Împreună cu colegii mei, consider că prima prioritate este să evaluăm ce va face această propunere pentru consumatori şi întreprinderi, din punct de vedere practic. Din acest motiv, întrebările cu solicitare de răspuns oral din seara aceasta identifică o serie de aspecte cheie asupra cărora dorim să lucrăm cu dumneavoastră şi, deci, trebuie să ne asigurăm că le abordăm, pentru a ajunge la un set de reguli avantajoase pentru toate părţile interesate. Întrebările noastre se axează, deci, pe detalii din anumite domenii în care am vrea să vedem progrese.
<P>
O parte din membrii grupului de lucru erau preocupaţi de deficienţele evaluării de impact şi doreau să vadă mai clar care ar fi costurile fragmentării juridice în cazul în care nu întreprindem nicio acţiune. De asemenea, doresc mai multe informaţii privind impactul economic al propunerii, nu doar privind impactul cerinţelor de informare.
<P>
Pe scurt, am dori ca, înainte de reunirea Parlamentului în iulie, Comisia să aloce puţin timp următoarelor activităţi (toate acestea sunt prezentate în întrebarea cu solicitare de răspuns oral): analiza implicaţiilor practice şi juridice ale propunerii asupra drepturilor consumatorilor în fiecare stat membru; clarificarea relaţiei dintre prevederile complet armonizate ale directivei şi reparaţiile generale disponibile în dreptul contractual naţional; clarificarea corelaţiei dintre proiectul de propunere şi legislaţia comunitară în vigoare, în special directiva privind practicile comerciale neloiale, directiva privind comerţul electronic, directiva privind serviciile, regulamentul Roma I şi, desigur, propunerea CCR. Dorim ca evaluarea de impact să conţină date suplimentare, pentru a putea analiza şi demonstra beneficiile şi costurile acestei propuneri şi eventualele abordări alternative pe care ne putem baza.
<P>
Dorim să ne ajutaţi şi vom colabora cu dumneavoastră, pentru a ne asigura că sprijinim un dialog între părţile interesate, privind măsurile ce sunt necesare pentru a crea beneficii practice reciproce pentru întreprinderi şi consumatori.
<P>
Doamnă comisar, consider că se poate elabora o propunere practică, asupra căreia să putem lucra şi care să fie susţinută de toate părţile implicate. Vă asigur că deputaţii în Parlamentul European doresc să colaboreze în continuare cu dumneavoastră pentru a asigura elaborarea şi, la un anumit moment, votarea în acest Parlament a unei noi directive privind drepturile consumatorilor.
<SPEAKER ID="219" NAME="Meglena Kuneva">
membră a Comisiei. - Domnule preşedinte, îi mulţumesc foarte mult lui Arlene McCarthy pentru cuvintele adresate, pentru că, într-adevăr, s-a muncit foarte mult la această directivă. Aş dori, însă, ca această directivă, la care vom lucra în continuare, să nu fie doar adoptată, ci şi acceptată de toate părţile interesate. Nu vom scuti niciun efort în acest sens. Pentru că aceasta este ultima noastră şedinţă, doresc să vă mulţumesc din suflet tuturor, în special lui Arlene, în calitate de preşedintă a comisiei noastre, precum şi domnului Harbour şi în special doamnei Cederschiöld. Sper să ţinem legătura într-un fel sau altul, deoarece a fost o reală plăcere să colaborez cu dumneavoastră şi sper ca această situaţie să continue şi pe viitor.
<P>
Mă voi axa acum pe următorii paşi importanţi pentru directivă, deoarece consider că această directivă este foarte importantă pentru noi toţi. Avem nevoie de această directivă pentru piaţa internă a secolului XXI. Trebuie să spun că, înainte de a elabora propunerea, Comisia a efectuat o analiză legislativă comparativă, "Compendiul”, care a cuprins legislaţiile statelor membre ce transpun directivele privind protecţia consumatorilor pe care le revizuim acum. În prezent, Comisia analizează în detaliu diferitele prevederi ale propunerii, împreună cu statele membre, pentru a putea înţelege mai bine impactul practic asupra legislaţiilor naţionale.
<P>
Echipa mea pregăteşte un tabel, care va ilustra impactul propunerii asupra nivelurilor de protecţie a consumatorilor existente pe întreg teritoriul Uniunii Europene. Tabelul va cuprinde acele prevederi (de exemplu durata perioadei de retragere şi de garanţie legală) pentru care se poate evalua dacă propunerea va avea ca rezultat o creştere sau o scădere incontestabilă a protecţiei consumatorilor în diversele state membre. Tabelul va fi disponibil cel târziu la sfârşitul lunii mai.
<P>
În baza propunerii, statele membre vor putea păstra reparaţii generale pentru produsele ce prezintă defecte, conform dreptului contractual, cu condiţia ca cerinţele legale pentru exercitarea acestor reparaţii să difere de cerinţele ce se vor aplica în cazul reparaţiilor reglementate prin propunere. Consider că această interacţiune între propunere şi elementele de drept contractual naţional general ar putea fi prezentată mai clar în text. Aceasta înseamnă că se pot păstra reparaţii precum dreptul de a respinge bunuri care prezintă defecte în Marea Britanie şi normele în materie de garantie des vices cachés în Franţa. Sunt, însă, pregătită să iau în considerare alternative pe baza cărora propunerea să poată integra elemente ale acestor reparaţii naţionale, dacă Parlamentul şi Consiliul preferă o astfel de soluţie.
<P>
Propunerea completează Directiva privind practicile comerciale neloiale (UCP). În timp ce UCP protejează colectiv consumatorii împotriva practicilor comerciale dubioase desfăşurate de comercianţi necinstiţi, proiectul de directivă privind drepturile consumatorilor asigură drepturi contractuale individuale pentru consumatorii ce încheie un contract cu un comerciant, drepturi de care aceştia se pot prevala în faţa instanţelor civile. În ceea ce priveşte directiva privind serviciile şi directiva privind comerţul electronic, cerinţa de informare prevăzută în aceste directive se va aplica suplimentar faţă de cerinţele propunerii şi va prevala în caz de conflict cu propunerea.
<P>
În final, în ceea ce priveşte regulamentul Roma I, preambulul la propunere arată că propunerea nu afectează regulamentul. Prin urmare, dreptul naţional aplicabil contractelor cu consumatorii, conform proiectului de directivă, va fi determinat exclusiv de regulament.
<P>
În elaborarea propunerii, Comisia s-a bazat pe constatările contractului cadru de referinţă (CCR), de exemplu lista neagră a termenilor contractuali neloiali, regulile ce se aplică în cazul înşelăciunilor şi al livrărilor, precum şi simplificarea cerinţelor de informare precontractuală.
<P>
Este important să asigurăm pe viitor coerenţa între CCR şi directiva privind drepturile consumatorilor. Deoarece CCR este un proiect pe termen mai lung, va trebui să ne asigurăm că definiţiile şi regulile finale ale directivei privind drepturile consumatorilor vor fi încorporate în secţiunea CCR care menţionează contractele cu consumatorii.
<P>
Propunerea de directivă privind drepturile consumatorilor a fost precedată de o riguroasă evaluare de impact. Evaluarea de impact a exprimat în formă bănească sarcina administrativă ce se va acumula ca urmare a modificărilor propuse şi a comparat-o cu costul conformităţii pe care trebuie să îl suporte comercianţii ce vând către alte state membre, ca urmare a fragmentării regulamentului privind protecţia consumatorilor şi a regulamentului Roma I. Evaluarea a arătat că armonizarea completă a drepturilor esenţiale ale consumatorilor ar avea efecte pozitive puternice asupra integrării pieţei interne şi asupra încrederii consumatorilor. În fazele iniţiale ale procesului legislativ, s-a arătat că ar putea fi nevoie de mai multe elemente şi de o analiză mai riguroasă a comportamentului şi preferinţelor consumatorilor în ceea ce priveşte reparaţiile pentru vânzări. Intenţionez să lansez în viitorul apropiat un studiu de calitate asupra acestei probleme, pentru a strânge probe în urma unor întrevederi amănunţite cu consumatorii şi comercianţii. Rezultatele studiului ar trebui să fie disponibile în cel de-al treilea trimestru al anului 2009.
<P>
Comisia s-a angajat să poarte un dialog constructiv - acesta este angajamentul meu politic faţă de dumneavoastră - cu părţile cele mai afectate de proiectul de directivă pe parcursul procesului legislativ. În acest scop, voi reuni în iunie 2009 reprezentanţi ai consumatorilor şi ai întreprinderilor, pentru a clarifica diverse elemente ale propunerii şi pentru a discuta aspectele cele mai importante. Parlamentul va fi ţinut la curent.
<P>
Doresc să adaug că săptămâna trecută m-am întâlnit cu toate organizaţiile pentru protecţia consumatorilor aflate sub egida BEUC şi am discutat din nou această problemă. Două zile mai târziu, cel puţin 10 reprezentanţi ai Camerei Lorzilor au venit să discute această directivă la Bruxelles. Iată un semnal foarte bun că interesul asupra politicii consumatorilor se află în creştere, aşa cum şi trebuie în cazul pieţei interne.
<SPEAKER ID="220" NAME="Malcolm Harbour">
în numele Grupului PPE-DE. - Domnule preşedinte, în primul rând doresc să îi mulţumesc doamnei Kuneva pentru munca depusă în domeniul protecţiei consumatorilor, deoarece acesta este ultima noastră şansă de a putea dezbate împreună cu dumneaei în cadrul Parlamentului. Doamnă comisar, v-am apreciat devotamentul şi cred că aceasta este părerea întregii comisii.
<P>
Ştiu că poate pentru dumneavoastră a fost oarecum dezamăgitor faptul că aţi avut impresia că nu am putut revizui cu rigurozitate această propunere, pentru a o prezenta în prima lectură înainte de încheierea acestui mandat. Cred, însă, că istoria va arăta că am făcut ceea ce trebuia, pentru că activitatea doamnei Arlene McCarthy - analiza evaluării de impact, diferitele probleme ridicate - a accentuat conştientizarea propunerii şi a implicat mult mai multe persoane, după cum aţi indicat chiar dumneavoastră.
<P>
Din punctul meu de vedere - şi acestea sunt aspectele esenţiale pe care doresc să le menţionez în timpul scurt pe care îl avem la dispoziţie - una din principalele lacune ale acestei propuneri este cadrul strategic general pe care Comisia doreşte să îl urmărească în evoluţia acquis-ului din domeniul protecţiei consumatorilor.
<P>
Această propunere se referă la produse, însă, la finalul acestui an, înainte de a o pune în aplicare, va intra în vigoare directiva privind serviciile, care, la rândul ei, ridică o serie de probleme pentru consumatori. Ştim că vă preocupaţi şi de produsele digitale, de ambalaje, călătorii şi aşa mai departe.
<P>
Cred că trebuie să vedem cum intenţionaţi să procedaţi cu acest pachet privind produsele, ca parte a unei strategii mai extinse pentru gestionarea acquis-ului în domeniul protecţiei consumatorilor. Acest lucru este foarte important. Acesta trebuie să fie monitorizat pentru a observa care vor fi efectele sale; trebuie să facă parte dintr-un proces global. Acesta este unul dintre lucrurile care mă nemulţumesc puţin în abordarea adoptată până acum. Sper că voi putea soluţiona această problemă.
<P>
Mă bucur că aţi menţionat Camera Lorzilor, pentru că şi eu voiam să aduc în discuţie acest subiect. I-am asigurat că raportul lor va putea avea o contribuţie semnificativă asupra rezultatului, având în vedere timpul pe care îl avem la dispoziţie. Ne aşteptăm la un rezultat excelent pentru consumatorii europeni şi pentru piaţa internă.
<SPEAKER ID="221" NAME="Jacques Toubon" AFFILIATION="PPE-DE">
(FR) Domnule preşedinte, doamnă comisar, doresc să fac referire la documentul de lucru al doamnei McCarthy şi al doamnei Wallis. În beneficiul viitorului Parlament, acesta adresează întrebările ridicate de această propunere de armonizare maximă şi evidenţiază riscul pe care îl percep unele ţări, acela de slăbire a protecţiei propriilor lor consumatori.
<P>
Pe de altă parte, Comisia doreşte pe bună dreptate extinderea comerţului transfrontalier, care este anormal de redus pentru o piaţă internă. Nu voi prezenta din nou întreaga situaţie - pentru că doamna McCarthy a făcut deja acest lucru - însă îmi permit să îi dau Comisiei câteva sfaturi.
<P>
În primul rând, sper că doamna Kuneva îşi va continua activitatea şi sper că va reuşi aprobarea unui proiect de directivă orizontală. Totuşi, veţi obţine acest lucru doar dacă, mai întâi, veţi evalua foarte exact impactul asupra tuturor legislaţiilor naţionale, ceea ce nu s-a făcut; în al doilea rând, dacă poziţionaţi foarte exact această propunere în raport cu reglementările, directivele şi acordurile existente şi propuse la nivelul Uniunii Europene, ceea ce nu s-a făcut; în al treilea rând, dacă stipulaţi foarte clar că se păstrează unele reguli de principiu, precum regula privind defectele ascunse, ceea ce nu s-a făcut; şi, în al patrulea rând şi cel mai important, ce nivel de protecţie va rezulta din punerea în aplicare a directivei, nu doar care vor fi prevederile.
<P>
Din acest punct de vedere, propunerea nu este ceea ce se consideră un document clar. Şi totuşi, de aşa ceva avem nevoie: de o armonizare care să crească nivelul de protecţie. Pe scurt, doamnă comisar, părerea mea este că v-aţi grăbit. Sfatul meu este să alocaţi o perioadă mai mare de timp pregătirii acestei propuneri, după care să puteţi prezenta toate argumentele care să vă permită să convingeţi pe deplin guvernele naţionale şi Parlamentul European.
<SPEAKER ID="222" NAME="Charlotte Cederschiöld" AFFILIATION="PPE-DE">
(SV) În prezent există loc de îmbunătăţiri în domeniul reglementărilor privind protecţia consumatorilor. Negocierile nu au început, Parlamentul nu a dat o declaraţie, iar statele membre tocmai îşi încep dezbaterile. Avem nevoie de o armonizare completă în domeniul protecţiei consumatorilor.
<P>
Am notat trei aspecte care cred că merită menţionate. 1. Un domeniu de acţiune mai clar al directivei. 2. În prezent, produsele cu defecte de fabricaţie pot fi returnate în maxim doi ani; această perioadă trebuie mărită la trei ani. 3. Termenul de retragere trebuie stabilit la un an, ceea ce va creşte protecţia consumatorilor în majoritatea statelor membre. Existenţa unor reguli clare, care să nu fie ambigue şi un nivel ridicat al protecţiei consumatorilor avantajează atât consumatorii cât şi întreprinderile. Regulile neclare pot aduce atingere companiilor şi întreprinderilor mici şi mijlocii. Consiliul şi Parlamentul trebuie să integreze aceste trei aspecte centrale într-o propunere complet armonizată.
<P>
Deoarece aceasta este ultima mea dezbatere împreună cu Meglena Kuneva, doresc să îi mulţumesc pentru colaborarea foarte plăcută pe care am avut-o.
<SPEAKER ID="223" NAME="Meglena Kuneva">
membră a Comisiei. - Domnule preşedinte, doresc să încep prin a-i răspunde domnului Harbour. Îmi dau seama foarte bine de ce trebuie abordată problema serviciilor, iar serviciile reprezintă cu siguranţă o parte foarte importantă a strategiei privind protecţia consumatorilor pentru perioada 2007-2013. Îmi dau seama că economia europeană este una a serviciilor.
<P>
În ceea ce priveşte faptul că nu abordăm, de exemplu, produsele digitale şi le excludem din domeniul propunerii, pot spune că problema protecţiei consumatorilor în ceea ce priveşte serviciile digitale a fost ridicată în cadrul consultării privind Cartea verde. O serie de părţi implicate, în special organizaţiile pentru protecţia consumatorilor, consideră că acest subiect este unul important. Cu toate acestea, el a ridicat serioase preocupări în rândul întreprinderilor, iar respondenţii au susţinut că este nevoie de o analiză mai amănunţită, având în vedere complexitatea problemei.
<P>
În acest scop, Comisia va desfăşura un studiu, pentru a determina la ce se referă problema şi câţi consumatori sunt afectaţi ca urmare a excluderii produselor digitale. Mă voi referi la problemele digitale data viitoare, cu argumente solide.
<P>
Nu doresc să irosesc timpul Parlamentului, nici pe cel al consumatorilor şi al întreprinderilor, drept pentru care doresc să vă informez că mâine vă voi prezenta ghidul digital, împreună cu comisarul Reding. Acest ghid foarte practic se bazează pe legislaţia existentă - aproximativ 20 de directive - şi reprezintă un fel de compendiu al lucrurilor pe care le putem face chiar acum pentru a ne pune în aplicare drepturile, pentru că, uneori, cea mai importantă problemă este felul în care punem în aplicare legislaţia.
<P>
În ceea ce priveşte observaţiile domnului Toubon, trebuie să spun că, în baza propunerii, statele membre îşi vor putea păstra reparaţiile prevăzute în dreptul general contractual pentru produsele care prezintă defecte, ceea ce înseamnă că se pot menţine reparaţiile precum dreptul de a respinge în Marea Britanie sau garantie des vices cachés în Franţa.
<P>
Câteodată trebuie să alocăm mai mult timp pentru explicarea conţinutului unei directive, iar colegii mei fac acest lucru în Consiliu. Trebuie, cel puţin, să clarificăm ce intenţionăm printr-un text sau altul, iar aceasta este faza în care putem soluţiona în mod clar probleme discutabile.
<P>
Comisia analizează acum mai amănunţit diferitele prevederi ale propunerii împreună cu statele membre, pentru a înţelege mai bine impactul practic asupra legislaţiei naţionale, după cum aţi cerut dumneavoastră, domnule Toubon, şi Parlamentul. Vom lua toate măsurile pentru ca totul să fie clar. Acest text este unul juridic; acest text este unul civil; până şi traducerea acestui text juridic reprezintă o adevărată provocare. Prin urmare, vom oferi explicaţii şi vom colabora îndeaproape cu Consiliul şi cu Parlamentul în această privinţă.
<P>
Vă mulţumesc din nou pentru ultimul comentariu, doamnă Cederschiöld. Voi reţine propunerile dumneavoastră. Aveţi dreptate când spuneţi că negociem directiva. Am ascultat cu mare atenţie, însă doresc să vă spun că nu voi face compromisuri într-o privinţă, şi anume în legătură cu armonizarea completă.
<SPEAKER ID="224" NAME="Preşedintele">
Dezbaterea este închisă.
<P>
Declaraţii scrise (articolul 142 din Regulamentul de procedură)
<SPEAKER ID="225" NAME="Zita Pleštinská  " AFFILIATION="PPE-DE">
în scris. - (SK) Nivelul protecţiei consumatorilor diferă de la un stat membru la altul. În audierile Comisiei IMCO, reprezentanţii grupurilor voluntare pentru protecţia consumatorilor din vechile state membre nu au raportat probleme financiare. Deseori, consumatorii plătesc pentru serviciile acestor grupuri, înainte de a se decide asupra unei achiziţii. Aceasta ajută aceste organizaţii să rămână independente.
<P>
Organizaţiile de protecţia consumatorilor din Slovacia primesc 152.000 de euro pentru a-şi finanţa activităţile. Mă îngrijorează faptul că o astfel de sumă derizorie va descuraja aceste organizaţii şi le va îndepărta de obiectivul lor, acela de apărare a drepturilor consumatorilor.
<P>
În urma expansiunii UE, este tot mai dificil şi mai complex să fii consumator. O întreagă serie de probleme vizează direct consumatorii, începând de la achiziţionarea unor produse fără defecte până la încrederea în tranzacţii sau cumpărăturile şi publicitatea online. Deoarece multe dintre aceste probleme depăşesc frontierele statelor individuale, avem nevoie de o legislaţie armonizată şi de eforturi sporite, pentru a conştientiza situaţia şi a nu deveni simpli pioni în mâinile companiilor cu experienţă. Din aceste motive, consumatorii trebuie să ştie cum să folosească portalurile ce le furnizează informaţii actualizate, de exemplu RAPEX pentru produsele periculoase, SOLVIT pentru piaţa internă, DOLCETA pentru conştientizarea financiară şi multe altele. Centrul european al consumatorilor şi Jurnalul european pot, de asemenea, ajuta consumatorii în mod considerabil.
<P>
Doamnă comisar Kuneva, în numele Comisiei, trebuie să solicitaţi mai ales noilor state membre să nu submineze protecţia consumatorilor, neacordând suficient sprijin organizaţiilor pentru protecţia consumatorilor.
