<CHAPTER ID="021">
Autovehiculele electrice (dezbatere)
<SPEAKER ID="517" NAME="Preşedinte">
Următorul punct pe ordinea de zi îl reprezintă declaraţiile Consiliului şi ale Comisiei cu privire la automobilele electrice.
<SPEAKER ID="518" NAME="Diego López Garrido" LANGUAGE="ES">
Dle preşedinte, doamnelor şi domnilor, dle comisar, dle vicepreşedinte al Comisiei, dle Tajani, după cum ştiţi, industria europeană în ansamblul ei a fost serios afectată de criza economică şi financiară globală şi în situaţia foarte dificilă pentru toate sectoarele economiei, ca şi pentru industrie, în care ne aflăm considerăm că prioritatea numărul unu pentru Europa este revenirea la creşterea economică şi la ocuparea forţei de muncă.
<P>
Astăzi am aflat vestea bună din previziunile Comisiei privind redresarea ce are loc în întreaga Uniune Europeană. Deşi redresarea este minoră, în fond este vorba de redresare şi, trebuie să se refere în special la industrie.
<P>
Considerăm că industria - şi cu privire la acest subiect sunt convins că sunt în asentimentul vicepreşedintelui Comisiei, deoarece am discutat recent despre această problemă şi el este de acord cu noi - este şi trebuie să reprezinte o forţă de neînlocuit ce stă la baza creşterii şi redresării economice în economia europeană. Aşadar este nevoie să susţinem industria europeană.
<P>
Industria europeană - repet - poate juca un rol de propulsare în economie şi, în acest scop, trebuie, în primul rând, să ne protejăm structura industrială de climatul economic dur cu care ne confruntăm şi, în al doilea rând, să ridicăm nivelul competitivităţii industriei europene. Cu alte cuvinte, industria europeană trebuie să redevină un lider şi un competitor important pe piaţa globală; trebuie să susţină inovarea şi dezvoltarea noilor tehnologii. În această privinţă, ca şi în alte cazuri, este foarte important ca răspunsul la aceste provocări să aibă o perspectivă europeană şi o orientare europeană.
<P>
În cadrul industriei trebuie să acordăm o atenţie deosebită sectoarelor care au cea mai mare capacitate de influenţă şi de creştere. Unul dintre acestea este, fără îndoială, sectorul construcţiei de automobile, datorită importantei sale capacităţii de transfer de tehnologie către alte activităţi, impactului său asupra ocupării forţei de muncă, capacităţii sale de export şi potenţialului său de creştere. Aşadar, este important să ne orientăm spre sectorul construcţiei de automobile care, conform datelor oferite chiar de Comisie, este un sector în care, direct sau indirect, sunt angajate 12 milioane de persoane în Europa, acesta fiind principalul investitor privat în cercetare, dezvoltare şi inovare, prin investiţii de 20 de miliarde pe an.
<P>
În parcul european de automobile, care ar putea ajunge la 270 milioane de automobile până în 2030, există un tip de automobil care trebuie să devină centrul atenţiei pentru a realiza obiectivele la care m-am referit anterior. Vorbim despre automobilele electrice, unul dintre primele exemple de strategii inovatoare ce trebuie avute în vedere în acest sector.
<P>
Aşadar, Preşedinţia spaniolă a inclus dezvoltarea vehiculelor electrice ca prioritate pe agenda sa, ca mijloc de transport alternativ preferat, în scopul reducerii dependenţei noastre de combustibilii fosili derivaţi din petrol în domeniul transportului, cu alte cuvinte a făcut un pas clar şi decisiv în direcţia dezvoltării unui sistem de transport eficient din punct de vedere energetic şi durabil din punct de vedere ecologic. Pentru împlinirea acestui deziderat, Consiliul consideră că este necesară o strategie globală de dezvoltare a tehnologiilor, care să includă, în acest caz, tehnologia bazată pe energie electrică.
<P>
Aşadar, Consiliul susţine dezbaterea măsurilor ce ar putea fi adoptate pentru promovarea producţiei de automobile electrice în industria europeană, astfel că această dezbatere a avut loc în cadrul reuniunii neoficiale a Consiliului Competitivitate de la San Sebastián din perioada 8-9 februarie. A fost într-adevăr o dezbatere intensă în care s-au identificat trei domenii principale de lucru: primul, promovarea unei pieţe europene care să devină lider în producţia de automobile electrice şi de baterii pentru acestea; al doilea, susţinerea adoptării şi acceptării automobilelor electrice ca mijloc de transport similar cu automobilele convenţionale, plasându-le la acelaşi nivel sau încercând să realizăm acest lucru în viitor, deoarece, pentru moment, acestea nu se află la acelaşi nivel şi va fi nevoie de ceva timp pentru a-l atinge; şi al treilea, crearea condiţiilor necesare unei pieţe unice a automobilelor electrice.
<P>
Astfel că s-a convenit să se adreseze Comisiei Europene invitaţia de a elabora un plan de acţiune. Ca răspuns la această invitaţie, Comisia - după cum va explica dl Tajani mai târziu - a publicat strategia europeană privind vehiculele ecologice şi eficiente din punct de vedere energetic, o comunicare emisă în 27 aprilie care vorbeşte despre tehnologii pe bază de energie electrică, alte tehnologii alternative din acest domeniu şi alte chestiuni. Am dori ca, la întrunirea Consiliului Competitivitate din luna mai să se prezinte unele concluzii privind comunicarea Comisiei din 27 aprilie şi aceasta este intenţia noastră.
<P>
Pe scurt, considerăm că trebuie să urmărim obiectivele acestei strategii şi, în cadrul ei, obiectivele planului de acţiune pentru perioada 2010-2012, astfel încât domeniile mai largi de acţiune să se traducă în 15 acţiuni precise, propuse şi ele de către Comisie, pentru a pune bazele introducerii vehiculelor electrice.
<SPEAKER ID="519" NAME="Antonio Tajani" LANGUAGE="IT">
Dle preşedinte, dle López Garrido, aşa cum tocmai a afirmat Preşedinţia spaniolă, săptămâna trecută, Comisia, doamnelor şi domnilor, a adoptat o comunicare privind vehiculele ecologice şi eficiente din punct de vedere energetic, iar eu am avut plăcerea de a prezenta acest text ca temă prioritară în faţa membrilor Comisiei pentru industrie, cercetare şi energie, în cadrul audierii mele de miercurea trecută.
<P>
Comunicarea cuprinde două direcţii majore: o primă parte referitoare la perfecţionarea motoarelor tradiţionale cu combustie internă şi o a doua parte, al cărei scop este acela de a pune la punct o foaie de parcurs pentru promovarea şi facilitarea folosirii pe scară largă a tehnologiilor avansate pentru vehiculele cu emisii foarte scăzute de carbon, vehiculele acţionate pe bază de hidrogen şi biocombustibili, vehiculele hibride şi vehiculele 100 % electrice. Vehiculele electrice constituie chiar subiectul dezbaterii din această seară şi al rezoluţiei pe care Parlamentul se pregăteşte să o supună la vot mâine.
<P>
Oricine a studiat cu atenţie evoluţiile industriei de automobile va fi de acord cu mine că s-a ajuns la un consens fără precedent în favoarea vehiculelor electrice. Momente decisive au fost întâlnirea Consiliului de Miniştri de la San Sebastián, sub Preşedinţia spaniolă, anunţarea programelor naţionale pentru mobilitate pe bază de energie electrică şi expoziţiile de autovehicule ce au avut loc nu numai în Europa, ci şi la Detroit şi Beijing.
<P>
Acum ştim că, în 2011, producătorii europeni de automobile vor lansa pe piaţă primele vehicule complet electrice şi vehicule hibride reîncărcabile continuând, în acelaşi timp, să producă vehicule convenţionale mai potrivite momentului actual, foarte eficiente din punct de vedere energetic. Chiar mai important decât atât este faptul că aceste autovehicule ecologice nu sunt doar o curiozitate în expoziţii sau reprezentanţe auto, ci sunt aşteptate cu nerăbdare de către consumatorii europeni, care şi-au exprimat clar preferinţa pentru vehicule mai mici şi mai puţin poluante.
<P>
Aş dori să ilustrez pe scurt aici, în Cameră, conţinutul strategiei Comisiei: strategia cuprinde peste 40 de măsuri concrete şi aş dori să profit de această ocazie pentru a vă prezenta cele trei priorităţi majore, din punctul de vedere al părţilor interesate, de care trebuie să se ocupe Comisia, şi anume standardizarea, stimulentele financiare şi cercetarea.
<P>
Standardizarea vehiculelor electrice are o importanţă fundamentală pentru a le garanta cetăţenilor europeni că îşi vor putea realimenta vehiculele atunci când trec graniţa; aşa-numita interoperabilitate este o cerinţă esenţială pentru ca şi consumatorii să primească, cu braţele deschise, noua tehnologie, iar astfel absorbţia vehiculelor electrice pentru comercializare în masă va fi garantată.
<P>
Iată de ce în comunicare se anticipează că, pe baza procesului de standardizare consolidat, Comisia va conlucra cu organismele europene de standardizare pentru adoptarea unei soluţii unice de interoperabilitate, rezolvarea problemelor legate de siguranţă şi găsirea unui sistem inteligent de încărcare pentru bateriile vehiculelor electrice. Standardul respectiv trebuie să includă soluţiile tehnice existente şi, bineînţeles, să garanteze siguranţa consumatorilor la un preţ convenabil.
<P>
Sunt convins că trebuie să profităm de impulsul actual pentru a decide în favoarea unei soluţii europene unice autentice, bazate pe principiile pieţei noastre interne. Dacă pierdem această şansă, ne-am putea trezi cu o piaţă fragmentată pentru mulţi ani de acum înainte; ceea ce, pe de o parte, ar fi o problemă pentru consumatori şi oamenii de afaceri europeni, dar în acelaşi timp ar fi o greşeală, date fiind numeroasele iniţiative ale concurenţei la nivel internaţional.
<P>
Pe de altă parte, doamnelor şi domnilor, în ceea ce priveşte stimulentele financiare, acestea au fost deja introduse de mai multe state membre. În unele cazuri stimulentele se acordă explicit pentru vehiculele electrice, în timp ce, în alte cazuri, ele sunt legate de emisiile scăzute 2 de carbon. Desigur, Comisia nu are intenţia de a obliga statele membre să acorde stimulente, dar doreşte să coordoneze schimbul de informaţii între acestea şi să propună un set de orientări cu privire la acest subiect, pentru a preveni tocmai fragmentarea pieţei.
<P>
Al treilea element este cercetarea: Comisia îşi propune să depună toate eforturile pentru a se asigura că activitatea de cercetare la nivel european îşi îndeplineşte obiectivul introducerii unor mijloace de transport ecologice şi foarte eficiente din punct de vedere energetic. Ea va susţine cercetarea în toate aceste sectoare tehnologice şi, în acelaşi timp, va fluidiza şi simplifica procedurile necesare pentru obţinerea subvenţiilor europene.
<P>
Închei subliniind impactul pe care îl va avea această strategie; el va depăşi cu mult limitele industriei de automobile. Mă alătur părerii Preşedinţiei spaniole: ne aflăm aici pentru a examina o strategie, mai precis, strategia inclusă în documentul Europa 2020 propus de Comisie şi aprobat de Consiliu, care aşează politica în domeniul industriei şi al întreprinderilor în centrul strategiei de ieşire din criză, pentru prosperitate şi promovarea dezvoltării în societatea noastră în anii următori. Măsurile luate în numele industriei de automobile, cu scopul de a garanta inovarea dar şi competitivitatea acestui sector pe piaţa internaţională, fac parte din această strategie de protejare a acestei ramuri industriale şi a tuturor întreprinderilor mici şi mijlocii care sunt legate de principala industriei europeană, acesta fiind de fapt unul dintre pilonii industriei principale.
<P>
Aşadar, consider că munca pe care o depunem pentru deschiderea perspectivelor de dezvoltare a industriei de automobile este o iniţiativă lăudabilă şi am fost încântat ascultând cuvintele Preşedinţiei spaniole, care saluta comunicarea propusă de Comisie. Comisia doreşte ca, împreună cu Parlamentul şi Consiliul, să examineze o strategie care va permite industriei europene, sistemului nostru de întreprinderi, să evolueze, deoarece, conform celor stipulate de Tratatul de la Lisabona şi aşa cum suntem convinşi cu toţii, o piaţă puternică este cel mai bun mijloc de a crea o politică socială sănătoasă.
<P>
Fără activităţi comerciale şi fără industrie nu putem spera să protejăm locurile de muncă sau să salvgardăm dreptul la muncă al concetăţenilor noştri.
<SPEAKER ID="520" NAME="Pilar del Castillo Vera" LANGUAGE="ES">
Dle preşedinte, dle comisar, dle López Garrido, această dezbatere se referă la un subiect asupra căruia suntem în general de acord, astfel că nu este una dintre acele dezbateri în care se afirmă poziţii radical diferite, ci mai degrabă diferite în termeni simpli. Am auzit aceste lucruri în discursul dlui López Garrido şi în discursul dlui comisar şi ele se reflectă în rezoluţia care va fi supusă la vot mâine în Parlament, cu susţinerea tuturor grupurilor politice.
<P>
Acestea fiind spuse, există o serie de probleme care trebuie rezolvate înainte ca autovehiculele electrice să fie complet eficiente, iar sarcina ce ne revine în acest moment este aceea de a vedea cum putem rezolva aceste probleme cât mai repede, astfel încât autovehiculele electrice să devină şi ele parte a unui proiect amplu îndreptat spre un consum mai raţional şi eficient din punct de vedere energetic.
<P>
În acest sens aş dori să evidenţiez unul dintre subiectele menţionate, inclus şi el în rezoluţie, şi anume subiectul cercetării. Există încă o serie de probleme fundamentale legate de eficienţa bateriilor şi de reîncărcare, pe lângă problemele legate de standardizare, interoperabilitate şi aşa mai departe, a căror rezolvare va mai dura mult timp.
<P>
Pentru ca acest teren să fie acoperit cât mai curând cu putinţă, consider că este esenţial, la fel ca şi în multe alte aspecte legate de energie şi alte domenii, să ne concentrăm pe cercetare. Pentru aceasta este nevoie un efort deosebit din punct de vedere financiar, atât din partea instituţiilor europene cât şi din partea instituţiilor naţionale.
<SPEAKER ID="521" NAME="Teresa Riera Madurell">
în numele Grupului S&D. - (ES) Dle preşedinte, în primul rând aş dori să felicit Preşedinţia spaniolă în numele grupului din care fac parte, pentru că a inclus, pe bună dreptate, autovehiculele electrice între priorităţile sale şi de asemenea Comisiei şi dlui Tajani, pentru că au acceptat provocarea.
<P>
Asta pentru că, doamnelor şi domnilor, măsura în care vom fi capabili să pătrundem în acest sector cu produse de calitate, standardizate, va stabili viitorii lideri pe o piaţă foarte competitivă.
<P>
Suntem de acord, dle Tajani, că pentru a avea succes este esenţial să se producă standardizarea infrastructurilor şi a metodelor de încărcare. Totuşi, cum intenţionaţi să grăbiţi această standardizare pentru a împiedica întârzierea, din această cauză, a introducerii autovehiculelor electrice în Uniunea Europeană? Suntem de acord că este esenţial să susţinem cercetarea şi dezvoltarea pentru a reduce costurile şi a creşte eficienţa deoarece suntem deja dependenţi, în bună măsură, de tehnologiile externe. Ne mai preocupă un lucru: am dori să ştim ce măsuri urmează să se ia la nivel european pentru promovarea cercetării, în special pentru dezvoltarea bateriilor.
<P>
Voi încheia cu o întrebare adresată dlui Tajani. Comisia are tendinţa să se refere în mod generic la vehiculele acţionate pe bază de tehnologii ecologice. Totuşi, tehnologia de acţionare electrică este cea mai dezvoltată. Producătorii au o mare varietate de modele şi, curând, vor începe să le scoată pe piaţă. Nu credeţi că autovehiculele electrice pot fi introduse în Europa mult mai curând decât alte forme de acţionare nepoluante? Nu credeţi că ar fi realist să ne gândim că autovehiculele electrice vor fi larg răspândite în Europa până în 2015-2020?
<SPEAKER ID="522" NAME="Jorgo Chatzimarkakis">
în numele Grupului ALDE. - (DE) Dle preşedinte, dle comisar, vă mulţumesc pentru declaraţia făcută. Sunt foarte recunoscător pentru iniţiativa Preşedinţiei spaniole - şi, din câte văd, aceasta este o manifestare tipic spaniolă - de a adopta această serie de propuneri şi de a ne călăuzi în acest sens.
<P>
Mobilitatea pe bază de energie electrică trebuie să joace un rol-cheie în viitor. Totuşi, după cum ştim cu toţii, mai avem încă multe de făcut până când vom ajunge să aplicăm mobilitatea pe bază de energie electrică pe scară largă. Din acest motiv, nu ar trebui să facem greşeala de a permite un entuziasm excesiv faţă de autovehiculul electric, prin promisiuni pe care nu le putem îndeplini în plan politic. Aşadar, nu ar trebui să renunţăm să ne concentrăm asupra perfecţionării mijloacelor de transport convenţionale, căci ţiţeiul va continua, probabil, să alimenteze transportul nostru încă multă vreme de acum înainte.
<P>
Problemele despre care voi vorbi în continuare sunt, totuşi, extrem de importante.
<P>
În primul rând, aşa cum aţi afirmat, atât dvs., cât şi toţi ceilalţi vorbitori, este necesară o strategie europeană pentru dezvoltarea de standarde. Statele Unite şi China conlucrează pentru producţia de ambreiaje galvanice. Noi nu trebuie să rămânem în urmă din acest punct de vedere. Ar trebui să fim deschizători de drum şi să nu ne lăsăm pradă vanităţii europene. Sunt francezii mai rapizi, sau nemţii, sau spaniolii? Noi toţi ar trebui să punem umărul, iar Comisia ar trebui, cu siguranţă, să ia iniţiativa. Trebuie să dezvoltăm baterii rentabile şi de înaltă performanţă.
<P>
În al doilea rând, trebuie să extindem acoperirea reţelei de infrastructură la toate zonele. În ceea ce ne priveşte, aceasta înseamnă că trebuie să ne axăm opţiunile de finanţare într-un mod mai precis pe coeziune, pe regiuni şi pe dezvoltarea zonelor rurale. Cetăţenii trebuie să poată folosi mijloacele de transport electrice dincolo de frontiere, altfel ei nu vor folosi acest gen de transport.
<P>
În al treilea rând, trebuie să ţinem cont şi de autovehiculele electrice în calculele pe care le facem cu privire la emisiile de CO2. Producătorii de autovehicule care calculează la ora actuală dimensiunea parcului de autovehicule nu pot încă să includă şi autovehiculele electrice. Trebuie să le putem avea în vedere şi pe acestea în viitor.
<P>
În al patrulea rând, trebuie să asigurăm reduceri de taxe pentru autovehiculele electrice în întreaga Europă. Această cerinţă este valabilă mai ales pentru baterii, care continuă să fie piesele cele mai scumpe. Trebuie să continuăm cercetările în acest domeniu, dar trebuie să ne armonizăm şi taxele.
<SPEAKER ID="523" NAME="Michael Cramer" LANGUAGE="DE">
Dle preşedinte, doamnelor şi domnilor, traficul european cauzează circa 30 % din emisiile2de CO, în timp ce transportul rutier reprezintă cea mai mare parte din acest procent. Aşadar, evitarea, schimbarea şi îmbunătăţirea situaţiei sunt la ordinea zilei. Trebuie să găsim tehnologia de propulsie cea mai nepoluantă pentru vehicule. Vehiculele electrice includ trenurile, tramvaiele, autobuzele, automobilele şi bicicletele. Totuşi, condiţia obligatorie pentru atingerea scopului nostru este să nu reactivăm energia nucleară periculoasă şi tocmai de aceea producţia de energie regenerabilă este o conditio sine qua non. Mai mult decât atât, rezultatul întregului ciclu, de la producţie, prin utilizare, la deşeuri şi reciclare trebuie să fie unul pozitiv. Numai atunci noi, cei din Grupul Verts/ALE vom putea susţine mobilitatea pe bază de energie electrică.
<P>
Înlocuirea parcului actual de automobile cu unele electrice nici nu va rezolva problema aglomeraţiei, nici nu va proteja clima. Transportul rutier are cinci dezavantaje: zgomotul, substanţele poluante, numărul accidentelor, costurile şi uzura terenului. În cel mai bun caz, automobilele electrice rezolvă problema emisiilor de gaze. Cât despre întinderea de teren folosită, ea este imensă. Din acest motiv, Germania, de exemplu, a hotărât să limiteze suprafaţa de teren blocată sub beton şi asfalt în fiecare zi la 30 de hectare, începând din 2020. Actualmente, ea este de 117 hectare pe zi. Aşadar, numărul de automobile trebuie redus. Pentru automobilele rămase, dar şi pentru trenuri, autobuze, tramvaie şi biciclete electrice, este nevoie de tehnologia cea mai nepoluantă cu putinţă. Dacă se dovedeşte că soluţia este mobilitatea pe bază de energie electrică, va fi nevoie de o standardizare europeană şi internaţională.
<P>
Grupul Verts va vota în favoarea acestei rezoluţii.
<SPEAKER ID="524" NAME="Edvard Kožušník">
în numele Grupului ECR. - (CS)Am petrecut multă vreme studiind problema reglementării şi a birocraţiei din ţara mea. Majoritatea dintre dvs. mă cunoaşteţi, probabil, doar datorită călătoriei făcute de mine pe bicicletă, de la Praga la Parlamentul European din Strasbourg, în lungime de 866 km. Totuşi, cei mai mulţi dintre dvs. nu ştiţi că la Praga folosesc o bicicletă electrică. Nu sunt extremist în privinţa mediului. O folosesc din motive practice, deoarece din punctul meu de vedere îşi merită banii, căci e mai rapidă în traficul din Praga şi pot merge cu ea îmbrăcat în costum. În opinia mea, astfel ar trebui să abordăm problema standardizării vehiculelor electrice.
<P>
Aici am onoarea de a fi raportor din partea Comisiei pentru piaţa internă şi protecţia consumatorilor, pentru raportul Parlamentului European referitor la standardizare şi normalizare. Vom organiza o audiere pe această temă în iunie, cu participarea dlui comisar Tajani şi sunt fericit că dumnealui consideră că acesta este un subiect important. Cu siguranţă, vom avea prilejul să discutăm mai mult cu acel prilej. Mai mult decât în alte momente, Europa de azi trebuie să fie competitivă şi are nevoie de inovare. Totuşi, standardele sunt doar unul dintre instrumentele care ajută industria. Personal, sunt de acord cu reprezentanţii sectorului industrial că regulamentele de la Bruxelles privind introducerea vehiculelor electrice sunt un dezastru. Presiunea pentru inovare nu trebuie să vină de la regulamente, ci de la cererea de pe piaţă. Dacă vehiculele se construiesc la comandă, ele vor fi inacceptabil de scumpe şi nimeni nu le va cumpăra. Apropo, bicicleta electrică pe care o folosesc eu a fost fabricată în China.
<SPEAKER ID="525" NAME="Marisa Matias" LANGUAGE="PT">
Dle preşedinte, dle comisar, dle López Garrido, sunt de părere că este într-adevăr important să reflectăm la această problemă a vehiculelor electrice şi să o dezbatem cu seriozitate. Multe dintre problemele pe care doream să le menţionez au fost deja ridicate aici. Cu toate acestea, doresc să spun că acest subiect este important, deoarece trebuie, de la bun început, să privim această problemă prin prisma modelului de dezvoltare existent, iar tema autovehiculului electric are un rol fundamental în regândirea acestui model, fie din punct de vedere al reducerii dependenţei de combustibilii fosili, fie al reducerii emisiilor de bioxid de carbon, aşa cum s-a arătat deja, fie din punct de vedere al unei mai mari eficienţe energetice şi al creşterii potenţialului de folosire a energiei din surse neregenerabile.
<P>
Totuşi, două chestiuni mi se par absolut fundamentale. Nu putem aborda niciuna din aceste strategii decât dacă, mai întâi, le integrăm într-o strategie mai amplă a mobilităţii, care să depăşească limitele industriei de autovehicule şi să includă alte mijloace de transport. Trebuie să aibă o arie de aplicabilitate mult mai extinsă; altfel nu vom rezolva problema. A doua chestiune, la fel de importantă, este că trebuie să luăm în considerare criza prin care trecem. În contextul crizei actuale trebuie să profităm de această şansă pentru conversia şi formarea forţei de muncă, în aşa fel încât să evităm impactul social negativ. Nu mai putem suporta un nou impact social negativ, astfel că îmi exprim dorinţa ca această strategie să fie aplicată şi privită într-un mod integrat, aşa cum încercăm să facem cu propunerea de rezoluţie pe care o vom supune atenţiei Parlamentului mâine.
<SPEAKER ID="526" NAME="Laurence J.A.J. Stassen" AFFILIATION="NI">
. - (NL) Dle preşedinte, atunci când Ford a fabricat prima maşină, el a spus: "Maşina mea este disponibilă în orice culoare, cu condiţia să fie neagră.” Nu s-au schimbat prea multe de atunci. O maşină este disponibilă în orice model, cu condiţia să protejeze mediul. Nu am nimic cu protecţia mediului, dar la ora actuală mediul a devenit mult prea scump din cauza politicienilor de stânga. Consumatorul plăteşte mai mult decât merită şi acest lucru este ascuns prin tot felul de subvenţii guvernamentale, dar mediul ar deveni foarte scump şi neeconomic dacă toate subvenţiile plătite de contribuabil ar fi retrase. Acum ne dorim un autovehicul electric standardizat în Uniunea Europeană.
<P>
Partidul Libertăţii din Olanda nu consideră că Uniunea Europeană ar trebui să se preocupe de acest lucru, fiind mai degrabă o problemă aflată în responsabilitatea industriei. Pe lângă asta, autovehiculul electric e inutil pentru moment. Bateriile şi durata lor de viaţă sunt încă mult prea limitate şi conţin substanţe extrem de periculoase. Dacă milioane de oameni vor începe curând să îşi pună autovehiculele electrice în priză seara, ca să le reîncarce, toate siguranţele vor sări în aer imediat şi se vor stinge toate luminile, la propriu, deoarece reţelele noastre nu vor putea face faţă sarcinii. În plus, toată energia electrică suplimentară necesară pentru autovehiculele electrice va trebui generată de centrale electrice noi.
<P>
Pe scurt, deci, autovehiculul electric este poluant şi nu ne permitem să îl fabricăm, îngreunează prea mult capacitatea reţelei şi nici nu arată prea bine, fie el negru sau nu. Aşadar, noi nu dorim nicio standardizare europeană a autovehiculul electric, nici acum, nici altă dată.
<SPEAKER ID="527" NAME="Ivo Belet" AFFILIATION="PPE">
(NL)Dle preşedinte, dle Preşedinte în exerciţiu al Consiliului, dle comisar, doamnelor şi domnilor, înainte de toate aş dori să vă rog să nu daţi atenţie comentariilor incredibil de stupide ale antevorbitorului meu. Acestea fiind zise, aş dori să subliniez faptul că, aşa cum a afirmat deja dl Preşedinte, industria autovehiculelor este ramura industrială cea mai importantă din Uniunea Europeană şi va rămâne deosebit de importantă pentru angajatori, angajaţi şi locuri de muncă. Consider că trebuie să trecem la autovehiculul electric cât mai repede cu putinţă, aşa cum a afirmat dl comisar. Iată de ce acum trebuie să punem în aplicare planul de acţiune pe care dvs., dle comisar, l-aţi prezentat acum o săptămână.
<P>
Voi menţiona trei priorităţi din planul de acţiune propus de dvs. În primul rând, angajaţii înşişi. Este evident că aceştia trebuie să fie pregătiţi pentru a lucra cu noile tehnologii şi noi am accentuat acest lucru în rezoluţie. Vă atrag în mod special atenţia cu privire la această chestiune. Cerem să se depună un efort susţinut pentru formare, în special cu ajutorul Fondului social european.
<P>
În al doilea rând, dle comisar şi dle Preşedinte, vehiculele viitorului şi, în special, bateriile electrice. Această chestiune s-a menţionat deja aici, dar nici pe departe atât cât ar fi meritat. Uniunea Europeană are ambiţia de a deveni lider la nivel global şi, mai mult decât orice altceva, de a ţine pasul cu China. Pentru a reuşi acest lucru, tehnologia de fabricare a bateriilor trebuie să devină o prioritate absolută a celui de-al 7-lea şi al 8-lea Program-cadru pentru cercetare şi dezvoltare. E nevoie de o reorganizare şi trebuie să subliniem acest lucru.
<P>
În al treilea rând, infrastructura necesară pentru încărcare. Contrar celor spuse de vorbitorul anterior, trebuie să propunem un standard european până la finele anului viitor, iar acest lucru este inclus în planul dvs. Altfel ne vom împotmoli într-o piaţă fragmentată. Dle comisar, dle Preşedinte, doamnelor şi domnilor, avem în faţa noastră o şansă unică de a da un impuls puternic creşterii numărului de locuri de muncă în Europa şi de a evita să fim invadaţi de produse şi piese fabricate în China. Nu este prea târziu să evităm această situaţie.
<SPEAKER ID="528" NAME="Judith A. Merkies" AFFILIATION="S&amp;D">
(NL) Dle preşedinte, dle comisar şi secretar de stat, vreau să insist asupra câtorva chestiuni: tehnologie, neutralitate, standardizare, tehnologie de măsurare inteligentă şi materii prime. Permiteţi-mi, în primul rând, să felicit Comisia pentru că a adoptat o atitudine neutră faţă de tehnologie. Susţin această atitudine deoarece eficienţa energetică la autovehicule trebuie reglementată printr-o legislaţie ambiţioasă privind emisiile de CO2, iar noi trebuie să alegem o tehnologie nepoluantă. Tehnologia se va alege de la sine. În Parlament se obişnuieşte să adresăm felicitări şi sunt bucuros să fac acest lucru dar, cu permisiunea dvs., dle preşedinte, îmi rezerv laudele pentru viitoarea întâlnire deoarece, în opinia mea, Comisia a întârziat destul de mult standardizarea vehiculelor electrice. Aţi vorbit despre interfeţe de încărcare dar, în ansamblu, nu s-a făcut nicio precizare referitoare la baterii. Standardele vor fi disponibile abia în 2012 şi poate că ele vor începe să se aplice tocmai în 2013. Pot să vă sugerez să grăbiţi lucrurile?
<P>
Nu aţi menţionat tehnologia de măsurare inteligentă integrată în autovehiculele şi totuşi aţivorbitdespre tehnologia de încărcare inteligentă. Permiteţi-mi să vă solicit să faceţi în aşa fel încât tehnologia de măsurare inteligentă să fie inclusă în următoarea dvs. comunicare, deoarece acesta este singurul mod în care putem gestiona mobilitatea şi egalizarea taxelor aplicate la energie, dacă e nevoie. Acum, trecând la materiile prime, aţi vorbit despre tot felul de posibilităţi, dar, sinceră să fiu, litiul nu se găseşte pe scară largă. Aşadar, dacă îmi permiteţi, doresc să vă rog să vă intensificaţi eforturile şi activitatea de cercetare pentru a găsi alternative la această materie primă atât de rară.
<SPEAKER ID="529" NAME="Bogdan Kazimierz Marcinkiewicz" AFFILIATION="PPE">
(PL)Dle preşedinte, Uniunea Europeană are nevoie de o coordonare a cercetării, de acţiuni inovatoare şi investiţii cumulate pentru a stimula dezvoltarea tehnologiilor pe bază de combustibili la vehiculele electrice. Piaţa europeană va trebui să grăbească construirea infrastructurii de reîncărcare a bateriilor şi să asigure existenţa unor stimulente financiare pentru consumatori, astfel încât aceştia să cumpere autovehicule electrice.
<P>
Este esenţială standardizarea vehiculelor şi asigurarea operabilităţii lor universale pe piaţa europeană. Între priorităţile sale şi mai ales la întrunirea de la San Sebastian din februarie anul acesta, Preşedinţia spaniolă a expus cu claritate nevoia dezvoltării unei poziţii unitare, atât în Europa, cât şi în lume. Sper ca, în Europa, constructorii să contribuie la transformarea în realitate a ideilor din strategia 2020, prin găsirea unor soluţii moderne pentru conectarea vehiculelor electrice la reţele de electricitate inteligente.
<P>
Totuşi, nu trebuie să uităm că schimbările ce ne aşteaptă trebuie introduse în mod echilibrat, împreună cu măsuri adecvate de armonizare şi de folosire a surselor de energie deja utilizate în industria construcţiei de motoare, cum sunt propanul, butanul şi gazul natural, toate acestea fiind surse benefice pentru mediu. Autovehiculele electrice, semnificaţia lor pentru procesul continuu de eliminare a carbonului şi eficienţa lor trebuie analizate cu mare atenţie din punct de vedere al reducerii emisiilor de bioxid de carbon.
<SPEAKER ID="531" NAME="Mario Pirillo" AFFILIATION="S&amp;D">
(IT) Dle preşedinte, doamnelor şi domnilor, Uniunea Europeană ia măsuri pentru proiectarea unei noi alternative la vehiculele tradiţionale: aceea a automobilelor electrice. Îi sunt recunoscător Preşedinţiei spaniole pentru acest lucru, şi anume pentru că a inclus această chestiune importantă în agenda sa politică. De asemenea, îi sunt recunoscător dlui comisar Tajani pentru aspectele pe care le-a evidenţiat.
<P>
Multe state membre investesc în acest tip de tehnologie ecologică şi o promovează, însă Europa trebuie să regândească în mod clar infrastructura, definirea standardelor de siguranţă, sistemele de reîncărcare şi interoperabilitatea. S-a înregistrat deja un progres însemnat în ceea ce priveşte reducerea emisiilor de CO2 generate de automobile şi sper că, prin inovare, automobilele electrice vor deveni în curând o metodă ieftină de transport pentru publicul larg.
<P>
Este deosebit de important să susţinem noi tehnologii atunci când trebuie să facem faţă provocării de a avea o economie cu emisii scăzute de carbon. Cu toate acestea, nicio concesiune nu trebuie să penalizeze industria automobilelor tradiţionale, care a avut şi continuă să aibă un rol deosebit în promovarea mobilităţii durabile.
<SPEAKER ID="532" NAME="Maria Da Graça Carvalho" AFFILIATION="PPE">
(PT) Dle preşedinte, salut comunicarea recentă privind vehiculele ecologice şi eficiente din punct de vedere energetic. Introducerea autovehiculelor electrice pe piaţă ar putea reprezenta un avantaj concurenţial pentru industria europeană. Cu toate acestea, nu trebuie să uităm că Europa este în prezent liderul mondial în sectorul automobilelor şi nu putem risca acest avantaj concurenţial.
<P>
Prin urmare, solicit Comisiei şi statelor membre să creeze condiţiile necesare pentru existenţa unei pieţei interne a vehiculelor electrice. De asemenea, aş dori să formulez un avertisment referitor la nevoia de a armoniza standardele pentru baterii şi puncte de încărcare compatibile în diferitele state membre. De asemenea, este important să se creeze facilităţi fiscale, cu preţuri adecvate ale energiei electrice pentru consumatori. Un alt factor esenţial va fi modernizarea reţelelor de energie electrică. Solicit o investiţie mai mare în activităţile de cercetare şi dezvoltare în materie de reţele electrice inteligente şi de tehnologie a bateriilor, pentru a utiliza într-un mod mai eficient materiile prime în baterii. Prin urmare, solicit să se facă toate eforturile pentru ca Europa să rămână liderul mondial în domeniul industriei automobilelor.
<SPEAKER ID="533" NAME="Bernd Lange" AFFILIATION="S&amp;D">
(DE) Dle preşedinte, dle Preşedinte în exerciţiu al Consiliului, dle comisar, şi eu aş dori să mulţumesc Preşedinţiei spaniole şi Comisiei pentru că aduc în prim plan subiectul mobilităţii pe bază de energie electrică. Consider, la rândul meu, că putem utiliza mobilitatea pe bază de energie electrică pentru a revitaliza economia mobilităţii în Europa şi trebuie să facem acest lucru pentru a crea valoare şi pentru a proteja locurile de muncă.
<P>
Cu toate acestea - ca să folosesc o altă metaforă - trebuie să apăsăm pedala de acceleraţie, pentru că problema mobilităţii pe bază de energie electrică afectează politicile din multe domenii. Există, desigur, problema standardizării, a tehnologiei, dar şi chestiunea integrării mobilităţii pe bază de energie electrică în întregul sistem de transport, pentru că este posibil să avem nevoie de noi forme de mobilitate, mai ales în zonele urbane. Energia trebuie să fie regenerabilă şi avem nevoie de materii prime, aşadar şi comerţul sunt afectat. Prin urmare, v-aş ruga, dle comisar, să integraţi mobilitatea pe bază de energie electrică şi în acţiunile ulterioare proiectului Cars 21.
<SPEAKER ID="534" NAME="Lambert van Nistelrooij" AFFILIATION="PPE">
(NL)Dle preşedinte, dle comisar, ieri această sală a fost plină de primari care au semnat Convenţia primarilor pentru a-şi asuma un angajament real pentru o economie cu emisii reduse de CO2. Lucrul care m-a impresionat pe parcursul dezbaterii a fost faptul că aceştia sunt pregătiţi să ia măsuri concrete în beneficiul cetăţenilor noştri şi să îşi respecte acest angajament. Acum, automobilul electric este un produs de ultimă generaţie. Când este vorba de calitate, Europa are tradiţie şi reputaţie. Cu toate acestea, din perspectivă globală, şi aici aş dori să vă cer să analizaţi cifrele legate de automobilele electrice pentru China, chiar trebuie să trecem într-o treaptă de viteză superioară, aşa cum afirmă comunicarea Comisiei.
<P>
Aceşti primari au venit cu ideea proiectelor urbane inteligente. Se poate vedea că există posibilitatea unui salt uriaş înainte în ceea ce priveşte automobilele electrice, şi transportul în general, mai ales în oraşe. În acest context, standardizarea bateriilor, a punctelor de încărcare etc. are într-adevăr o importanţă majoră. Ţările de Jos, de unde sunt, au făcut o alegere. Au spus "da” unui conector de fabricaţie germană. Ei bine, acesta este tipul european de gândire şi împreună mergem înainte cu conectorul Mennekes cu şase poli. Chiar trebuie să urmăm această linie de gândire şi să corelăm cele mai bune tehnologii de care dispunem.
<P>
Mai am de făcut două observaţii. În primul rând, nu avem o strategie de comunicare adecvată. De la bun început, acest proiect a fost un mod excelent de a aduce Europa mai aproape de cetăţenii ei şi Europa îl poate promova mult mai bine. Cetăţenii nu se vor prezenta la alegeri şi ce poate face Europa în această privinţă?
<P>
De fapt, acest proiect merită o denumire de tipul E (European): European Electric. Ar trebui să continuăm acest proiect pentru că va conferi o mai mare vizibilitate proiectelor de acest fel şi vom deveni imuni la electricitate pe parcursul procesului. Lucrăm la un proiect european, la menţinerea locurilor de muncă şi la preluarea iniţiativei, astfel că, probabil, aceste lucruri ar putea fi exprimate puţin mai clar în comunicare.
<SPEAKER ID="535" NAME="Antonio Cancian" AFFILIATION="PPE">
(IT) Dle preşedinte, dle López Garrido, doamnelor şi domnilor, vă mulţumesc pentru raportul dvs., dle Tajani. Proiectul privind automobilul electric datează din 2006: toate instituţiile sunt de acord că este un proiect valid. Parlamentul European şi-a exprimat deja poziţia în acest sens în 2008, Comisia a emis o comunicare privind vehiculele inteligente în 2006 şi astăzi, dl comisar face eforturi serioase şi practice pentru a lansa aceste automobile în viitorul apropiat. L-am auzit pe dl prim-ministru Zapatero, în timpul prezentării programului dumnealui, spunând efectiv că automobilele electrice sunt o prioritate esenţială a mandatului de şase luni al Preşedinţiei spaniole.
<P>
Am dorit să repet că o astfel de receptivitate trebuie să fie însoţită de o punere în practică: o punere în practică în ceea ce priveşte propulsia, echipamentul şi sistemele de reîncărcare, acestea fiind elementele necesare pentru ca automobilele electrice să funcţioneze în prezent şi în viitor. Vehiculele electrice au avantajul de a putea intra şi ieşi cu uşurinţă din trafic şi de a nu necesita nicio infrastructură complicată pentru fabricarea lor, motiv pentru care eu consider că acest aspect are o importanţă strategică. Vă rog să reţineţi, de asemenea, - reţineţi acest lucru, dle comisar - existenţa prototipurilor de pile de combustie cu hidrogen, care sunt la fel de importante.
<P>
În prezent există deja automobile hibride pe piaţă şi modelul hibrid funcţionează atât pentru vehiculele pe bază de energie electrică, cât şi pentru cele pe bază de hidrogen: hidrogen cu metan, şi celelalte cu componente tradiţionale de motorină sau benzină. Vehiculele alimentate cu carburanţi alternativi sunt o idee captivantă; faptul că în 2008 cota lor de piaţă aproape s-a dublat dovedeşte acest lucru. Cu toate acestea, ele reprezintă doar 1,3 % din toate vehiculele înmatriculate. Suntem pe drumul cel bun, dar timpul trece şi trebuie să ne grăbim pentru ca inovarea să ajute mediul şi piaţa muncii.
<SPEAKER ID="536" NAME="Artur Zasada" AFFILIATION="PPE">
(PL) Dle preşedinte, dle Tajani, în contextul dezbaterii de azi, aş dori să vă atrag atenţia asupra unui nou pericol care a apărut odată cu răspândirea vehiculelor electrice şi hibride. Pe scurt, aceste vehicule sunt prea silenţioase în mediul urban.
<P>
În mod paradoxal, nivelul scăzut de zgomot, care ar putea fi considerat un avantaj, poate fi un pericol real pentru copii şi pentru vârstnici, şi, în particular, pentru nevăzători. Prin urmare, ar trebui să ne gândim deja la modul în care să evităm accidentele care implică automobilele hibride, pentru că singurul zgomot pe care îl produc este sunetul anvelopelor care rulează pe asfalt. Aşadar, trebuie să răspundem cât mai curând posibil la următoarele întrebări: ar trebui aceste automobile să producă un zgomot, şi, dacă da, ce tip de zgomot şi cât de puternic ar trebui să fie acesta? Nu ar trebui să obligăm deja producătorii să creeze sisteme care avertizează că se apropie un vehicul şi să le instaleze în mod standard?
<SPEAKER ID="537" NAME="Preşedinte">
Vom trece acum la procedura "catch-the-eye” şi voi explica criteriile pe care le voi urma pentru ca nimeni să nu fie deranjat sau supărat pe mine mai târziu.
<P>
Avem încă un număr mare de subiecte pe ordinea de zi. Prin urmare, de această dată voi da cuvântul unui număr de cinci deputaţi şi voi acorda prioritate acelora dintre dumneavoastră care încă nu au intervenit astăzi pe marginea acestui subiect. Cu siguranţă voi trata în mod egal diferitele grupuri politice.
<SPEAKER ID="538" NAME="Alfredo Pallone" AFFILIATION="PPE">
(IT) Dle preşedinte, doamnelor şi domnilor, voi interveni foarte scurt, îndeosebi pentru că sunt total de acord cu ceea ce au afirmat dl Tajani şi dl López Garrido. De fapt, voi renunţa cu totul la discursul pe care îl pregătisem deoarece, dle López Garrido, aţi iniţiat o dezbatere care ar fi trebuit să se dezvolte în cadrul Uniunii Europene.
<P>
Daţi-mi voie să explic mai bine ce doresc să spun prin aceasta. Şi eu voi lăsa la o parte chestiunile referitoare la mediu care au legătură cu automobilele electrice, pentru a vorbi despre problemele legate de ocuparea forţei de muncă: împreună cu dl Tajani, dvs. vă referiţi la faptul că, dacă Europa intenţionează să se protejeze de ţările emergente şi dacă doreşte să devină punctul de referinţă la nivel internaţional, atunci nu poate trece cu vederea cercetarea şi inovarea.
<P>
Astăzi, adevărata problemă care trebuie dezbătută de Parlamentul European este aceea de a identifica ce fel de Europă ne dorim şi ce fel de relaţii între statele membre. Când observ, în special în comisia din care fac parte, tendinţa statelor membre de a concura unul cu altul prin scăderea poverii fiscale, spun că, fără îndoială, am eşuat complet în a înţelege semnificaţia Europei. Vă mulţumesc, dle López Garrido, vă mulţumesc, dle Tajani: cercetarea şi inovarea chiar pot face din Europa nervul central al economiei mondiale.
<SPEAKER ID="539" NAME="Silvia-Adriana Ţicău" AFFILIATION="S&amp;D">
Transportul rutier este responsabil de 28 % din emisiile poluante produse de sectoarele non-ETS. În baza prevederilor legislative existente, producătorii de autoturisme trebuie să producă, până cel târziu în 2020, doar vehicule ale căror emisii poluante se situează sub 120g CO2/km. În plus, producătorii de vehicule pot acorda reduceri de preţuri cumpărătorilor, în cazul în care aceştia îşi înlocuiesc maşina veche şi mai puţin ecologică cu una care are emisii poluante reduse.
<P>
Ca urmare, în Uniunea Europeană, în 2009 s-a înregistrat o creştere de 7 % a cererii pentru vehiculele hibride sau electrice. Aceste vehicule sunt, în special, dedicate mobilităţii urbane. Utilizarea pe scară largă a vehiculelor electrice sau hibride depinde de gradul de acoperire al infrastructurii pentru alimentarea acestora. În acest sens, standardizarea vehiculelor electrice devine crucială.
<SPEAKER ID="540" NAME="João Ferreira" AFFILIATION="GUE/NGL">
(PT) Dle preşedinte, limitările asociate cu vehiculele electrice - cum ar fi, printre altele, poluarea asociată cu producerea de baterii, dificultăţile furnizării de elemente esenţiale, cum ar fi litiul, şi gama limitată de vehicule - fac ca asumarea unor riscuri comerciale sau de publicitate să nu fie recomandabilă.
<P>
Totuşi, în ciuda problemelor, aceste vehicule reprezintă o alternativă importantă căreia trebuie să îi acordăm atenţia cuvenită deşi nu vor ajunge niciodată să înlocuiască toate vehiculele actuale, alimentate de combustibili fosili.
<P>
Societatea dependentă de automobile, aşa cum o ştim astăzi, a primit astfel o sentinţă cu suspendare. Acesta este motivul pentru care există o nevoie stringentă, începând de acum, de a spori utilizarea tuturor mijloacelor de transport public, colectiv şi de a le face accesibile tuturor, mai ales mijloacele alimentate electric: căile ferate de suprafaţă şi subterane, vehiculele grele şi uşoare, tramvaiele rapide, troleibuzele şi aşa mai departe. Pe termen mediu şi lung, automobilele - chiar şi cele electrice - vor trebui să îşi asume un rol suplimentar şi complementar pentru a satisface nevoile familiale specifice.
<SPEAKER ID="541" NAME="Jaroslav Paška" AFFILIATION="EFD">
- (SK) Vehiculele electrice sunt considerate o cale de a îndeplini standarde stricte de protecţie a mediului, din moment ce nu produc emisii.
<P>
Multe companii producătoare de automobile din Europa şi Asia au finalizat deja dezvoltarea acestor vehicule şi sunt pregătite să le lanseze pe piaţă. Cu toate acestea, distribuirea acestor vehicule pe o scară mai largă este împiedicată de lipsa de standarde care să definească parametrii pentru staţiile universale de încărcare şi de lipsa elementelor de hardware şi software care ar permite vehiculelor importate în Europa de diferiţi producători să fie încărcate eficient şi rapid într-o reţea de astfel de staţii, care să fie cât mai densă posibil. În vreme ce Comisia Europeană investighează, analizează şi face pregătiri, prietenii noştri japonezi lucrează din greu. În Tokyo a fost înfiinţată o federaţie a producătorilor de vehicule electrice care stabileşte deja standardele comune pentru aceste vehicule şi se oferă, de asemenea, să coopereze cu producătorii europeni.
<P>
Prin urmare, în interesul creării unui spaţiu pentru vehicule electrice cât mai repede posibil, solicit Comisiei să îşi unească urgent eforturile cu producătorii japonezi şi să contribuie activ la introducerea standardelor mondiale pentru utilizarea vehiculelor electrice.
<SPEAKER ID="542" NAME="Izaskun Bilbao Barandica" AFFILIATION="ALDE">
(ES) Dle preşedinte, Europa 2020 şi automobilul electric. Inovarea şi competitivitatea reprezintă ele însele cunoaştere. Există multe regiuni care devansează statele din care fac parte în ceea ce priveşte aplicarea şi eficienţa politicilor lor în materie de inovare.
<P>
În calitate de cetăţean basc, sunt mândru să vă aduc la cunoştinţă faptul că, în urmă cu cinci ani, am început să construim un centru de informaţii în domeniul automobilelor. Astăzi, în cadrul acestui centru, peste 50 de companii sunt implicate în activităţi de cercetare, dezvoltare şi inovare în domeniul mobilităţii pe bază de energie electrică pentru întreaga Europă.
<P>
În regiunea bască există, de asemenea, un consorţiu ai cărui reprezentanţi au prezentat Parlamentului rapoarte privind realizările lor: Hiriko, un automobil electric modular proiectat pentru mediul urban. Toate aceste lucruri au avut la bază un parteneriat public-privat şi sprijin regional, ceea ce a însemnat că Spania, care s-a implicat în acest efort doar în ultimul moment, a putut include aceste realizări în programul ei şi organiza summitul pentru inovare în regiunea bască.
<P>
Regiunile şi experienţa lor ar trebui să fie considerate, odată pentru totdeauna, elementul central, dacă dorim să construim o Europă mai participativă şi mai eficientă. În aceste condiţii, obiectivele pe care le stabilim pentru viitor în această rezoluţie - pe care o susţinem - vor fi mai uşor de atins.
<SPEAKER ID="543" NAME="Diego López Garrido" LANGUAGE="ES">
Dle preşedinte, aş dori să le mulţumesc onoraţilor deputaţi care au aplaudat iniţiativa Preşedinţiei spaniole a Consiliului de a transforma sprijinul pentru vehiculele electrice într-o prioritate a programului Preşedinţiei.
<P>
De asemenea, aş dori să le mulţumesc raportorilor care au contribuit la propunerea de rezoluţie care va fi votată mâine de Parlament, dintre care câţiva au beneficiat de posibilitatea de a vorbi. Aceştia sunt dna Riera, dna del Castillo, dl Cramer şi dna Matias. Sunt foarte recunoscător pentru discursurile dumnealor, care, împreună cu altele, clarifică faptul că acesta este un obiectiv strategic al Uniunii Europene; în acelaşi timp, ne-au avertizat în legătură cu dificultăţile întâmpinate încă în procesul de fabricare şi dezvoltare pe scară largă, în masă, a vehiculelor electrice, şi, de asemenea, în legătură cu nevoia de a putea conta pe sprijinul tuturor părţilor politice şi economice interesate. Dna Bilbao tocmai a afirmat faptul că regiunile sunt un element-cheie în dezvoltarea vehiculelor electrice.
<P>
Sunt convins că Uniunea Europeană trebuie să ia în considerare toţi aceşti factori pe viitor.
<P>
Acesta este motivul pentru care aş dori să evidenţiez câteva dintre argumentele pe care eu le consider în favoarea vehiculelor electrice. Cu toate acestea, mă voi referi la sfârşit şi la dificultăţile sau obstacolele pe care cred că trebuie să le depăşim.
<P>
Când vine vorba de avantaje, consider că există două aspecte-cheie ale vehiculelor electrice care oferă avantaje considerabile. Unul este tehnologia şi celălalt, energia.
<P>
În ceea ce priveşte tehnologia, tehnologia pentru vehiculele electrice există deja. Funcţionează chiar acum. Într-adevăr, există deja peste 90 de modele diferite de vehicule electrice pe care producătorii de vehicule le promovează prin publicitate, afirmând că vor fi lansate pe piaţă în viitorul relativ apropiat.
<P>
Şi este de asemenea adevărat faptul că, în acelaşi timp, trebuie să acceptăm faptul că la unele dintre aceste tehnologii mai trebuie lucrat, întrucât prezintă încă anumite limitări, aşa cum se întâmplă cu bateriile, sistemul de reîncărcare sau sistemul de avertizare pe care l-a menţionat dl Zasada cu privire la absenţa zgomotului şi la posibilele pericole pentru pietoni. Cred că este foarte important să ţinem cont de opiniile dumnealui.
<P>
Mai mult, tehnologia utilizată de vehiculele electrice este cea mai eficientă şi cea mai adecvată pentru mediu. Eficienţa tehnologiei vehiculelor electrice poate ajunge la 60 %, în vreme ce motoarele tradiţionale au o eficienţă de 20 %.
<P>
Mai mult, în ceea ce priveşte energia, vehiculele electrice ne ajută în mod obiectiv să atingem obiectivele la care ne-am referit chiar în această după-amiază când am vorbit despre strategia Europa 2020 şi despre combaterea schimbărilor climatice, cunoscute drept obiectivele 20/20/20. Cu capacitatea lor de stocare, vehiculele electrice dispun de o tehnologie care contribuie la atenuarea uneia dintre problemele, punctele negative sau slabe ale energiilor regenerabile. Vehiculele electrice ajută energiile regenerabile, care au un punct slab: sunt neregulate. Vehiculele electrice compensează această neregularitate prin propriile caracteristici speciale.
<P>
Mai mult, ele au o contribuţie şi în ceea ce priveşte securitatea energetică. De exemplu, în Europa există multe ţări care nu au rezerve de petrol, iar vehiculele electrice ar putea compensa această lipsă şi ar putea contribui la ceva ce reprezintă, în egală măsură, un obiectiv strategic al Uniunii: lupta pentru securitatea energetică, luptă care, după cum am văzut, face uneori ca societăţile noastre să fie extrem de vulnerabile.
<P>
În cele din urmă, în ciuda acestui lucru, în ciuda acestor avantaje, vehiculele electrice ne vor solicita cu siguranţă să modificăm multe dintre sistemele noastre de fabricare, multe dintre tehnologiile pe care le-am menţionat mai devreme, obiceiurile oamenilor şi reţelele de distribuţie a energiei electrice, determinând, de asemenea, adoptarea unei noi strategii de comunicare, după cum a subliniat dl van Nistelrooj pe bună dreptate.
<P>
Cu alte cuvinte, vehiculele electrice au multe avantaje, dar prezintă de asemenea obstacole şi dificultăţi, şi acest lucru înseamnă cu certitudine că trebuie să le abordăm dintr-o perspectivă deplin europeană; înseamnă că guvernele din Europa, Comisia şi acest Parlament, care va vota mâine o serie de rezoluţii, trebuie să le acorde o atenţie specială. De aceea este atât de important ca aceste trei instituţii ale Uniunii - Consiliul, Comisia şi Parlamentul European - să elaboreze împreună o linie strategică pe care ar trebui să o adopte în ceea ce priveşte vehiculele electrice.
<SPEAKER ID="544" NAME="Antonio Tajani" LANGUAGE="IT">
Dle preşedinte, doamnelor şi domnilor, cred că Preşedinţia spaniolă a plasat în mod corect strategia privind automobilele electrice într-un context larg - mai larg - care are legătură nu doar cu automobilele electrice, ci şi cu dezvoltarea şi protejarea industriei automobilelor, în contextul politicii industriale europene. Astfel, Preşedinţia analizează modul în care vor arăta industria, dezvoltarea industrială şi crearea de locuri de muncă în deceniile următoare.
<P>
Prin urmare, această decizie, susţinută de Comisie, este orientată - printr-o strategie dublă, care cu siguranţă nu exclude un efort serios de reducere a emisiilor de CO2 generate de vehiculele tradiţionale - către două zone: pe de o parte, autovehiculele cu motoare cu combustie, care trebuie să fie îmbunătăţite, şi, pe de altă parte, tehnologia şi cercetarea, pentru că, după cum spuneau dna Bilbao Barandica şi dl Pallone, este corect să ne concentrăm asupra tehnologiei şi cercetării dacă vrem să depăşim provocarea de pe piaţa mondială. Nu ne putem gândi la o industrie europeană competitivă a automobilelor dacă nu se iau măsuri ferme în domeniul inovării şi al cercetării: prin urmare, orice iniţiativă şi sprijin din partea Parlamentului în acest domeniu sunt foarte binevenite.
<P>
A alege un automobil electric nu presupune excluderea altor opţiuni: spun acest lucru dlui Cancian, care a subliniat importanţa autovehiculelor hibride, a automobilelor pe bază de hidrogen. Automobilele electrice reprezintă o resursă importantă care a câştigat deja un sprijin larg şi a obţinut rezultate pozitive. De fapt, multe state membre optează pentru ele. Cu toate acestea, repet - pentru că am auzit atât de mulţi deputaţi europeni opunându-se principiului automobilelor electrice, care reprezintă subiectul dezbaterii din această seară - că automobilele electrice reprezintă o oportunitate extraordinară, dar nu singura oportunitate, pentru că obiectivul nostru este acela de a avea o industrie europeană mai competitivă pe pieţele internaţionale şi de a reduce poluarea şi emisiile de CO2 din sistemul de transport, inclusiv din sistemul de transport urban. Aş dori să îi atrag atenţia dlui van Nistelrooij că, în timpul ultimei legislaturi, Comisia Europeană a prezentat planul de acţiune urbană, care acordă o importanţă enormă transportului electric în acest context.
<P>
Desigur, este nevoie de multă muncă pentru a produce un automobil electric competitiv. Cineva a ridicat problema standardizării: În documentul Comisiei, organismele de standardizare ale Uniunii au primit deja sarcina, în 2010, de a dezvolta până anul viitor un standard european armonizat pentru sistemele de reîncărcare a vehiculelor electrice. Am răspuns deja acestor preocupări, după cum am răspuns, în documentul aprobat de Colegiu, şi preocupărilor exprimate de dna Merkies referitor la problema materiilor prime. Dumneaei a ridicat problema litiului, împreună cu alţi deputaţi europeni care au vorbit despre baterii în timpul acestei dezbateri. Tocmai pentru că admite existenţa acestei probleme, Comisia a luat hotărârea de a include în programul său de lucru - şi am vorbit şi despre acest lucru în timpul unei întâlniri recente cu dna Merkies - o comunicare privind problema materiilor prime, care reprezintă o prioritate pentru noi.
<P>
Câţiva deputaţi europeni - dl Belet, dna Matias - au menţionat problema ocupării forţei de muncă, dar mulţi alţi deputaţi europeni au vorbit de asemenea despre recalificarea lucrătorilor, pentru că, dacă dorim să avem în industria automobilelor un sistem industrial deosebit de inovator, axat nu doar asupra vehiculelor electrice, ci şi asupra dezvoltării unui motor cu combustie transformat - motoare cu combustie mai puţin poluante, dar şi toate celelalte oportunităţi - atunci trebuie să ne concentrăm şi asupra recalificării lucrătorilor, pentru că scopul nostru este de a fi în acord cu Tratatul de la Lisabona, care consideră piaţa drept cel mai bun mijloc de creare a politicii sociale. -
<P>
Oricum, comunicarea Comisiei a abordat deja preocupările exprimate de unii deputaţi, textul afirmând în mod explicit disponibilitatea Comisiei de a aloca resurse din Fondul social european pentru iniţiative specifice de recalificare şi reactualizare a competenţelor vocaţionale pentru lucrători, tocmai pentru ca aceştia să poată contribui, la rândul lor, la realizarea acestei inovări, care ar trebui să facă economia europeană mai competitivă.
<P>
Cred că Europa are o strategie. Dna Stassen se opune vehiculelor electrice: ele reprezintă o oportunitate, dar în ultimă instanţă decizia aparţine pieţei. Există, de asemenea, opţiunea de a nu cumpăra vehicule electrice; nimeni nu îi obligă pe europeni să le cumpere. Cu toate acestea, dl Zasada a expus o altă problemă, care ţine de siguranţa transportului: fără îndoială, când vine vorba de comercializare, va trebui să evaluăm în toate modurile posibile viitoarele probleme legate atât de poluarea fonică, precum şi de substanţele poluante, cât şi de impactul total al fabricării şi al casării de automobile asupra mediului. Am explicat clar această problemă şi, de fapt, suntem convinşi că automobilele electrice reprezintă o cale spre progres, inclusiv în domeniul siguranţei. Cu toate acestea, trebuie să le furnizăm producătorilor din domeniu orientări specifice, pentru a avea un vehicul electric cu adevărat nepoluant.
<P>
Am încercat să răspund la aproape toate întrebările adresate de deputaţii europeni şi îi voi răspunde şi dlui Lange, care a menţionat proiectul CARS 21. În comunicarea aprobată de Comisie şi prezentată ulterior Parlamentului şi Consiliului, se afirmă în mod explicit, în paginile finale, că suntem nerăbdători să reactivăm grupul la nivel înalt CARS 21. Acesta a reprezentat o oportunitate extraordinară de a lucra cu părţile interesate, şi aşa trebuie să rămână, întrucât considerăm - la unison cu Preşedinţia spaniolă şi cu marea majoritate a deputaţilor europeni, dle preşedinte, care au luat cuvântul în această dezbatere - că industria automobilelor este un bun extraordinar, care trebuie cu siguranţă să fie adaptat şi în anumite cazuri restructurat, care va trebui cu siguranţă să fie modernizat, dar care are un potenţial extraordinar şi care este bijuteria coroanei pentru sistemul european industrial şi antreprenorial.
<P>
Din acest motiv ne angajăm cu toţii să asigurăm creşterea competitivităţii acestui sector industrial - şi dezbaterea din această seară confirmă spusele mele. Suntem mai competitivi dacă ne concentrăm asupra inovării şi cercetării. Cred că angajamentul asumat şi faţă de automobilele electrice este o modalitate adecvată de a ne asigura că industria europeană poate concura pe piaţa mondială.
<SPEAKER ID="545" NAME="Preşedinte">
Pentru a încheia dezbaterea, am primit o propunere de rezoluţie din partea a şase grupuri politice, în conformitate cu articolul 115 alineatul (5) din Regulamentul de procedură.
<P>
Dezbaterea a fost închisă.
<P>
Votul va avea loc mâine.
<P>
Declaraţii scrise (articolul 149 din Regulamentul de procedură)
<SPEAKER ID="546" NAME="Elena Băsescu  " AFFILIATION="PPE">
în scris. - În contextul schimbărilor climatice, vehiculele "verzi” reprezintă o modalitate eficientă de reducere a emisiilor de carbon. Dezvoltarea lor trebuie, însă, inclusă într-o viitoare politică privind mobilitatea durabilă. România doreşte să introducă treptat maşinile electrice pe piaţa internă. În acest sens, Primul-ministru Emil Boc a decis recent înfiinţarea unui grup interministerial care să elaboreze Strategia Naţională privind fabricarea automobilului electric. În ţări precum Danemarca sau Israel se instalează şi se testează staţii de încărcare ce vor fi oficial lansate la sfârşitul lui 2011. De asemenea, guvernele din Franţa, Spania şi Irlanda acordă subvenţii celor care vor să achiziţioneze astfel de autovehicule. În acest moment, costul unei maşini electrice este ridicat, acesta fiind determinat în principal de costul bateriei.
<P>
Pentru a sprijini producţia de automobile electrice în Uniunea Europeană este nevoie de standardizarea infrastructurilor şi tehnologiilor de încărcare, astfel încât să fie posibilă mobilitatea electrică transfrontalieră. În acest context, Comisia trebuie să acorde statelor membre sprijin financiar. Avantajele pe care maşinile "verzi” le aduc sunt importante: contribuie la lupta împotriva schimbărilor climatice, reduc dependenţa europeană de petrol şi contribuie la atingerea obiectivelor strategiei "Europa 2020". De aceea, consider că trebuie să încurajăm utilizarea autovehiculelor electrice
<SPEAKER ID="547" NAME="Sergio Berlato  " LANGUAGE="IT">
În aprilie, Comisia a elaborat comunicarea privind vehiculele ecologice şi eficiente din punct de vedere energetic, cu alte cuvinte o comunicare referitoare la strategia europeană de încurajare a dezvoltării şi a eventualei utilizări pe scară largă a vehiculelor care sunt "ecologice şi eficiente” din punct de vedere al emisiilor scăzute de dioxid de carbon şi al substanţelor poluante.
<P>
Potrivit unor estimări recente, în 2020 vehiculele electrice vor reprezenta 12 % din piaţă; cu alte cuvinte, vor reprezenta mai puţin de 4 % din toate vehiculele: în mod clar, majoritatea vehiculelor viitorului vor continua să fie alimentate de motoare cu ardere internă, pe care va trebui mai degrabă să le susţinem decât să le sancţionăm, de vreme ce suferă îmbunătăţiri. Prin urmare, cred că trebuie să acordăm atenţie anumitor factori de interes pentru acest sector european al industriei: derularea procesului de standardizare a infrastructurii, îndeosebi în ceea ce priveşte perioada de programare în relaţie cu competitorii noştri - China, Statele Unite, Japonia, Coreea - şi prevenirea proliferării măsurilor menite să ofere stimulente pentru automobilele electrice în materie de fonduri disponibile, acces urban şi achiziţii publice.
<P>
De fapt, prin promovarea exclusivă a automobilelor electrice, riscăm să reducem utilizarea pe scară largă a vehiculelor cu ardere clasică sau alternativă (metan sau biogaz), denaturând astfel piaţa internă şi diminuând competitivitatea industriei automobilelor.
<SPEAKER ID="548" NAME="António Fernando Correia De Campos  " LANGUAGE="PT">
Comisia tocmai a prezentat o comunicare privind vehiculele ecologice şi eficiente din punct de vedere energetic, care stabileşte o opinie neutră în ceea ce priveşte vehiculele electrice şi nu acordă prioritate niciuneia dintre opţiunile disponibile, fie că este vorba despre vehicule electrice, hibride sau pe bază de hidrogen. Cu toate acestea, la reuniunea neoficială a Consiliului din februarie de la San Sebastian, s-a căzut de acord asupra faptului că UE trebuie să încurajeze o strategie comună privind vehiculele electrice. Acest lucru înseamnă că această Comisie trebuie să acorde prioritate rezolvării problemelor care afectează încă producţia de vehicule electrice, cum ar fi costul bateriilor, necesitatea unor activităţi suplimentare de cercetare şi dezvoltare pentru a îmbunătăţi actualele caracteristici ale vehiculelor şi, cea mai importantă, armonizarea vehiculelor electrice şi a punctelor de încărcare, atât în lume, cât şi în Europa, pentru a asigura un nivel ridicat de competitivitate pe piaţă, astfel încât vehiculele electrice să poate concura pe picior de egalitate cu motoarele clasice cu ardere internă. Aş reaminti Comisiei necesitatea de a acorda prioritate resurselor financiare destinate acestui scop, ţinând seama, în special, de simplul fapt că vehiculele electrice au avantajul suplimentar de a deţine o excelentă capacitate de stocare a energiei, pe care celelalte opţiuni nu o au şi care este atât de necesară pentru independenţa noastră energetică.
<SPEAKER ID="549" NAME="Petru Constantin Luhan  " AFFILIATION="PPE">
în scris. - Utilizarea vehiculelor electrice oferă o serie de avantaje majore pentru o mobilitate durabilă. Putem vorbi aici despre: reducerea emisiilor de dioxid de carbon şi îmbunătăţirea calităţii aerului, scăderea dependenţei de combustibilii fosili importaţi şi despre o eficienţă crescută a maşinilor electrice în comparaţie cu celelalte tehnologii de transport.
<P>
Pe plan mondial, competitorii UE investesc în cercetarea şi dezvoltarea noilor tehnologii referitoare la emisiile scăzute de carbon şi lansează programe pentru trecerea la transportul rutier ecologic. Pentru a permite industriei europene să rămână competitivă pe plan global şi pentru a-i asigura un rol important în ceea ce priveşte tehnologiile verzi, Uniunea Europeană trebuie să creeze un cadru adecvat pentru promovarea tehnologiilor inovative, pentru încurajarea cercetării şi pentru dezvoltarea infrastructurii necesare pentru sprijinirea tranziţiei către o economie eficientă a resurselor şi emisiilor reduse de carbon.
<P>
Susţin demersurile Comisiei Europene în acest sens şi salut publicarea planului care vizează promovarea înfiinţării, la nivel european, a unei reţele de staţii de reîncărcare rapidă pentru maşinile electrice şi stabilirea, până în 2011, a unor standarde tehnice şi de siguranţă comune aplicabile acesteia.
<SPEAKER ID="789" NAME="Marian-Jean Marinescu  " LANGUAGE="RO">
Tranziţia către un sistem de transport durabil şi eficient din punct de vedere energetic a devenit o prioritate pentru UE pe fundalul schimbărilor climatice şi al fluctuaţiei preţurilor la combustibil. Dezvoltarea vehiculelor electrice în toată Europa pentru a înlocui vehiculele convenţionale reprezintă o soluţie viabilă, cu un potenţial de piaţă sporit. Pentru a realiza acest lucru, statele membre trebuie să îşi coordoneze acţiunile pentru a decide asupra unui standard european, de exemplu, pentru sistemele de încărcare şi stocare a energiei, inclusiv reţele inteligente şi sistemele de măsurare de la bord şi interoperabilitate. De asemenea, UE trebuie să sprijine mai temeinic cercetarea şi inovarea, în special pentru a îmbunătăţi tehnologia pentru baterii şi motor, dar şi acordarea de stimulente pentru fabricarea de vehicule electrice. Invit Comisia Europeană să ia măsuri specifice pentru a anticipa schimbările din industria automobilelor şi din lanţul de aprovizionare şi pentru a susţine armonizarea politicilor naţionale în acest domeniu. Este timpul ca UE să stimuleze competitivitatea în industria mobilităţii prin diminuarea costurilor de dezvoltare pentru producători şi reducerea graduală a nivelurilor de CO 2 generate de transportul rutier.
<SPEAKER ID="550" NAME="Daciana Octavia Sârbu  " AFFILIATION="S&amp;D">
în scris. - Salut recenta strategie a Comisiei privind vehiculele ecologice şi eficiente din punct de energetic, şi în special prioritizarea automobilelor electrice în detrimentul biocombustibililor, acţiune care face parte din procesul de trecere la un transport mai ecologic. Cu toate acestea, aşa cum biocombustibilii nu sunt lipsiţi de controverse şi probleme, există provocări semnificative şi în ceea ce priveşte automobilele electrice, care trebuie depăşite pentru ca acestea din urmă să devină o opţiune reală pentru cetăţenii europeni şi pentru a genera beneficii reale pentru mediu. Cererea suplimentară de energie electrică pentru transport trebuie să fie satisfăcută de surse cu nivel scăzut de emisii de carbon dacă ne dorim ca aceste automobile să îşi utilizeze întregul potenţial ecologic. Sunt preocupată de faptul că UE nu va putea să dezvolte suficient aceste surse pentru a răspunde cererii rezultate din creşterea utilizării mijloacelor de transport pe bază de energie electrică. Acest lucru trebuie să fie analizat ca parte a strategiei UE în domeniul energetic, de vreme ce ne îndreptăm către o economie cu un nivel redus de carbon şi ne dorim să fim mai puţin dependenţi de rezervele de petrol ale ţărilor terţe. De asemenea, trebuie creată o reţea de puncte de încărcare standardizate şi încurajez Comisia şi statele membre să lucreze pentru punerea în practică a acestei infrastructuri standardizate, pentru ca autovehiculele electrice să fie viabile atât pentru consumatori, cât şi pentru producători, în egală măsură. Dacă depăşim aceste provocări esenţiale, putem privi înainte către un sistem de transport cu emisii reduse de carbon, puţin poluant, şi către toate beneficiile asociate pentru mediu şi sănătatea oamenilor.
