<CHAPTER ID="018">
Experienţa acumulată cu aplicarea Regulamentelor Parlamentului European şi ale Consiliului privind igiena produselor alimentare (dezbatere) 
<SPEAKER ID="332" NAME="Preşedinte">
Următorul punct este dezbaterea privind întrebarea orală adresată de Horst Schnellhardt, în numele Grupului Partidului Popular European (Creştin-Democrat), Comisiei, privind experienţa acumulată cu aplicarea Regulamentelor (CE) privind igiena produselor alimentare nr. 852/2004, 853/2004 şi 854/2004 ale Parlamentului European şi ale Consiliului - B7-0237/2009).
<SPEAKER ID="333" NAME="Horst Schnellhardt" LANGUAGE="DE">
Dle preşedinte, dle comisar, doamnelor şi domnilor, aş dori să mulţumesc călduros Comisiei pentru comunicarea sa privind experienţa acumulată cu aplicarea regulamentelor privind igiena produselor alimentare. Aceasta este foarte importantă, iar conţinutul comunicării este foarte convingător. Aş dori să-mi oferi sprijinul pentru această comunicare care descrie ceea ce s-a întâmplat în realitate în ultimii trei ani.
<P>
Este important să ştim că regulamentele privind igiena au suferit o schimbare fundamentală de orientare. Am consolidat piaţa internă, am îmbunătăţit siguranţa produselor alimentare şi am crescut responsabilitatea producătorilor şi furnizorilor de produse alimentare. Aceasta este o modificare semnificativă şi prin urmare am identificat, bineînţeles, câteva probleme, în special în legătură cu acordarea licenţelor pentru întreprinderile mici şi mijlocii. Unele abatoare şi-au încetat activitatea. Ar trebui să analizăm încă o dată situaţia, din cauza faptului că foarte des, flexibilitatea regulamentelor nu este utilizată şi nu a existat niciun schimb de informaţii între autorităţile de supraveghere locale şi Oficiul Alimentar şi Veterinar European, ceea ce, în opinia mea, este un aspect negativ.
<P>
Dacă Comisia decide acum că nu doreşte să facă nicio modificare, voi fi obligat să obiectez. Cred că este necesar, chiar dacă acestea sunt doar modificări de suprafaţă, să urmărim în special următoarele probleme. Ar trebui să ştim că informaţiile din lanţul alimentar sunt interpretate prea strict şi acest lucru trebuie să se schimbe. Ar trebui să analizăm dacă sunt potrivite sau nu alte metode de inspecţie a cărnii. În special, nu ar trebui să continuăm acreditarea laboratoarelor de depistare a trichinei descrisă în Regulamentul (CE) nr. 882. Avem nevoie de planificare fiabilă pentru domeniile în care se aplică regulamente. Tocmai de aceea sunt împotriva regulamentului propus. Ar trebui să facem o propunere scurtă şi concisă pentru modificări, astfel încât să nu fim implicaţi în autorizarea regulilor de tranziţie până în 2013.
<SPEAKER ID="335" NAME="Joaquín Almunia">
Membru al Comisiei. - Dnă preşedintă, dna comisar Vassiliou m-a rugat să vă transmit scuzele dumneaei pentru că nu poate fi prezentă pentru a lua cuvântul cu privire la această întrebare orală referitoare la raportul Comisiei privind experienţa acumulată cu aplicarea regulamentelor privind igiena produselor alimentare.
<P>
În numele Comisiei, aş dori să subliniez faptul că raportul se bazează pe informaţiile primite de la părţile relevante, atât din sectorul public, cât şi din cel privat, iar rezultatele acestor consultări au fost pozitive. Nu s-au identificat dificultăţi majore, dar în unele domenii se mai pot încă aduce îmbunătăţiri.
<P>
Îndreptându-ne atenţia asupra problemelor specifice, în primul rând, sunt conştient de problema reaprobării unităţilor de mică capacitate. Soluţiile la astfel de probleme se pot regăsi prin intermediul dispoziţiilor privind flexibilitatea din cadrul regulamentelor, care urmează a fi adoptate la nivel naţional. Acolo unde nu s-a urmărit această abordare, au apărut dificultăţi în anumite state membre. Oficiul Alimentar şi Veterinar efectuează în prezent misiuni specifice de identificare a celor mai bune practici cu privire la o astfel de flexibilitate pentru abatoarele de capacitate mică, în vederea diseminării acestora pe scară largă. Datorită faptului că statele membre trebuie să decidă până la sfârşitul acestui an dacă vor acorda sau refuza aprobările, nu pot afirma în acest moment care este numărul de întreprinderi mici şi mijlocii cărora li s-a refuzat aprobarea.
<P>
În al doilea rând, dispoziţiile privind flexibilitatea vizează în general să protejeze diversitatea produselor alimentare şi să ajute producătorii mici. Adoptarea măsurilor naţionale în vederea aplicării flexibilităţii şi notificarea Comisiei furnizează siguranţă juridică pentru producătorii la scară mică şi ţine seama de specificităţile unităţilor mai mici. În acelaşi timp, diversitatea produselor alimentare, cum ar fi metodele tradiţionale de producţie a cârnaţilor sau a brânzei, este asigurată fără a compromite siguranţa alimentară.
<P>
Pentru a încuraja utilizarea corectă a dispoziţiilor privind flexibilitatea, Comisia a publicat o serie de documente orientative. Acest lucru ar trebui să contribuie mai departe la asigurarea transparenţei şi a siguranţei juridice. De asemenea, este important să amintim că Comisia, într-un efort de a contribui la reducerea poverii administrative, în special pentru întreprinderile foarte mici, a sugerat deja modificarea regulamentului în consecinţă. Cu toate acestea, această sugestie este încă în aşteptare, după cum ştiţi.
<P>
În al treilea rând, informaţiile privind lanţul alimentar includ o comunicare scrisă din partea fermierului către abator şi către veterinarul oficial al acestuia. Aceste informaţii furnizează date esenţiale în vederea asigurării unei inspecţii pe bază de risc. Autorităţilor competente li s-a permis recent o derogare de la prevederea referitoare la faptul că informaţiile trebuie furnizate către abator cu cel puţin 24 de ore în avans.
<P>
În plus, mă bucur să anunţ că în luna aprilie, următoarea Comisie va organiza o masă rotundă cu toate părţile vizate privind o posibilă revizie a inspecţiilor cărnii pentru a lua în considerare eficienţa acesteia, având în vedere tendinţele curente ale pericolelor.
<P>
În fine, aş sublinia faptul că laboratoarele implicate în controalele oficiale trebuie acreditate pentru a asigura înalta calitate şi uniformitatea rezultatelor analitice astfel încât să nu se pună în pericol siguranţa alimentară. Acest lucru este esenţial pentru buna funcţionare, de zi cu zi, a comerţului intra-comunitar şi pentru facilitarea comerţului cu ţările terţe. Cu toate acestea, Comisia a convenit recent asupra unei prelungiri a perioadei de tranziţie în ceea ce priveşte testarea în vederea depistării trichinelozei până la sfârşitul lui 2013, pentru a acorda laboratoarelor mai mult timp pentru obţinerea acreditării.
<SPEAKER ID="336" NAME="Christa Klaß" LANGUAGE="DE">
Dnă preşedintă, dle comisar, doamnelor şi domnilor, aş dori să-i mulţumesc colegului meu, dl Schnellhardt, pentru întrebarea domniei sale. Aceasta ne oferă ocazia de a identifica experienţele pozitive sau mai puţin pozitive de punere în aplicare a regulamentului. Regulamentul privind igiena produselor alimentare specifică regulile de igienă pentru producţia de carne.
<P>
Consultarea Comisiei demonstrează că s-au înregistrat progrese importante şi că, în ansamblu, aplicarea regulamentelor funcţionează eficient. Teama că regulamente excesiv de stricte ar avea putea determina falimentul unor întreprinderi mici şi artizanale nu s-a adeverit, în majoritatea cazurilor, ca urmare a excepţiilor de care beneficiază întreprinderile mici. Cu toate acestea, consultarea demonstrează clar că există probleme în aplicarea regulilor în multe cazuri. Acest lucru este confirmat de informaţiile pe care le-am primit de la întreprinderi şi de la autorităţile de supraveghere din regiunea din care provin.
<P>
Drept urmare a faptului că autorităţile din regiuni au o mare libertate în luarea deciziilor, acestea pot răspunde nevoilor măcelăriilor mai mici şi artizanale în cazuri individuale. Acest lucru este un lucru bun, deoarece este singurul mod în care ne putem asigura că măcelăriile mai mici, care oferă o mare varietate de produse, cu provocările implicite privind prospeţimea şi calitatea, nu sunt zdrobite sub greutatea birocraţiei excesive. Cu toate acestea, această flexibilitate are limitele sale atunci când are drept urmare interpretarea în mod diferit a excepţiilor şi regulamentelor în funcţie de capriciile autorităţilor de supraveghere.
<P>
Acest lucru provoacă denaturări serioase ale concurenţei, nu doar între statele membre, dar şi în interiorul acestora. Prin urmare, trebuie să introducem îmbunătăţiri în regulamentul privind igiena alimentară astfel încât inspectorii să aibă mai multă siguranţă juridică şi mai multe competenţe juridice. Inspectorii trebuie să aibă la dispoziţie măsuri juridice adecvate, de exemplu, sub forma amenzilor penale.
<P>
Dle Almunia, există o mare nesiguranţă juridică în acest domeniu, care trebuie înlăturată şi aşteptăm o propunere în acest sens din partea Comisiei.
<SPEAKER ID="337" NAME="Karin Kadenbach" LANGUAGE="DE">
Dnă preşedintă, dle comisar, doamnelor şi domnilor, în primul rând aş dori să-i felicit pe toţi cei implicaţi în elaborarea regulamentelor privind igiena produselor alimentare, deoarece această comunicare din partea Comisiei oferă o imagine în principal pozitivă a experienţelor de aplicare a regulamentelor. Acest lucru nu ar trebui subestimat, deoarece aşa cum s-a explicat deja, aceste regulamente noi reprezintă o schimbare de paradigmă în politica privind igiena produselor alimentare.
<P>
Caracterul inovator al regulamentelor a fost motivul pentru care s-a planificat un raport iniţial privind experienţele cu regulamentele doar la trei ani după intrarea acestora în vigoare. Statele membre şi producătorii şi furnizorii de produse alimentare au fost în general mulţumiţi de aceste regulamente şi au raportat efectuarea de progrese importante în aplicarea acestora. Din punctul de vedere al statelor membre şi al grupurilor de interes private, nu există dificultăţi majore nici pentru întreprinderi, nici pentru autorităţi. Aceştia sunt de părere, în mod unanim, că aceste regulamente au nevoie de unele ajustări, dar că nu este necesară o revizuire fundamentală. Regulamentele actuale răspund provocării privind garantarea primirii de către consumatori a celei mai înalte calităţi şi siguranţe posibile în ceea ce priveşte igiena produselor şi privind îndeplinirea flexibilă a nevoilor întreprinderilor şi, în special, ale întreprinderilor foarte mici.
<P>
În conformitate cu proverbul "Dacă încetezi să aduci îmbunătăţiri, încetezi să fii performant”, problemele identificate în cadrul procesului de elaborare a raportului, astfel cum a menţionat deja dl Schnellhardt, trebuie investigate pentru a determina cauza şi, dacă este necesar, trebuie să se găsească soluţii. Este, bineînţeles, necesar să continuăm urmărirea îndeaproape a punerii în aplicare a pachetului igienă, deoarece pentru unele state membre era prea devreme pentru a furniza o evaluare echilibrată şi detaliată. Doar în momentul în care vom avea o evaluare cuprinzătoare în faţa ochilor vom decide dacă trebuie făcute sau nu schimbări în regulamentele privind igiena produselor alimentare şi, dacă va fi cazul, care ar trebui să fie schimbările respective.
<SPEAKER ID="338" NAME="Joaquín Almunia">
membru al Comisiei. - Dnă preşedintă, mai întâi de toate, aş dori să le mulţumesc tuturor pentru contribuţiile domniilor lor la această discuţie. Considerăm că raportul din luna iulie reprezintă un punct de plecare pentru discuţia privind posibilele îmbunătăţiri ale regulamentelor şi, la momentul oportun, Comisia va examina necesitatea de a face schimbări legislative. Salutăm cu entuziasm contribuţiile deputaţilor; informaţiile dumneavoastră sunt foarte utile pentru munca noastră în vederea pregătirii în timp util a noilor iniţiative.
<P>
Suntem nerăbdători să continuăm colaborarea cu Parlamentul şi, de asemenea, cu statele membre, cu părţile interesate, atât din sectorul public, cât şi din cel privat, şi sunt sigur că toţi avem scopul comun de a obţine cel mai ridicat nivel posibil de siguranţă alimentară. Aceasta, cred eu, este cea mai importantă concluzie pe care o putem trage din discuţia din această seară.
<SPEAKER ID="339" NAME="Preşedinte">
Dezbaterea a fost închisă.
