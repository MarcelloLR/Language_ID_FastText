<CHAPTER ID="006-36">
36. Acordul comercial interimar cu Turkmenistan
<P>
- Înainte de votare:
<SPEAKER ID="140" NAME="Karel Schwarzenberg">
Preşedinte în exerciţiu al Consiliului. - Dle preşedinte, permiteţi-mi să vă reamintesc că Consiliul a examinat întotdeauna avizele şi rezoluţiile Parlamentului cu un interes şi atenţie sporite. În acelaşi timp, Consiliul a luat foarte în serios problema drepturilor omului, după cum s-a dovedit în cadrul relaţiilor contractuale ale Uniunii Europene cu ţări din diverse părţi ale lumii.
<P>
În cadrul Acordului de la Cotonou, un tratat între Uniunea Europeană şi grupul de state africane, caraibiene şi din Pacific, începând cu 1995 au existat mai mult de 15 cazuri în care Comunitatea a suspendat parţial sau integral aplicarea acordurilor în relaţie cu o parte dintre ţări pentru neexecutarea obligaţiilor referitoare la clauza privind drepturile omului.
<P>
De asemenea, veţi afla despre sancţiunile impuse de Consiliu Uzbekistanului ca urmare a evenimentelor de la Andijan din 2005. Desigur, rămân multe de făcut în Turkmenistan în domeniul drepturilor omului şi al respectării statului de drept şi a democraţiei.
<P>
În special, vom continua să insistăm pentru eliberarea tuturor prizonierilor politici, pentru accesul liber al Comitetului Internaţional al Crucii Roşii în închisori, pentru ridicarea restricţiilor privind călătoriile externe şi pentru libertatea presei în societatea civilă. Suntem dedicaţi luării de măsuri adecvate în conformitate cu acordul, inclusiv, dacă este necesar, suspendării acordului cu Turkmenistanul în cazul încălcării drepturilor omului, după cum prevede acordul.
<SPEAKER ID="141" NAME="Charlie McCreevy">
membru al Comisiei. - Dle preşedinte, Comisia a luat notă cu atenţie de preocupările Parlamentului referitoare la situaţia democraţiei şi a drepturilor omului din Turkmenistan. Considerăm binevenită declaraţia din cadrul propunerii comune de rezoluţie conform căreia încheierea unui acord comercial interimar ar fi un bun prim pas care ne va permite să ne implicăm mai mult în legătură cu Turkmenistanul pentru a continua promovarea evoluţiilor pozitive şi a cooperării.
<P>
Comisia este conştientă de preocupările Parlamentului în ceea ce priveşte posibilitatea de suspendare a acordurilor. Îmi amintesc declaraţia colegei mele, dna Ferrero-Waldner, din cadrul dezbaterii de luna trecută, legată de faptul că atât Acordul comercial interimar (articolul 1), cât şi APC (articolul 2) conţin clauze privind drepturile omului care constituie un element esenţial al acestor acorduri. La fel ca aceste dispoziţii, articolul 28 din ACI şi articolul 94 din APC vor permite ambelor părţi să ia măsuri adecvate în caz de încălcări grave ale acordurilor. În opinia Comisiei, aceste măsuri ar putea include şi suspendarea acordurilor.
<P>
Comisia se angajează să monitorizeze îndeaproape situaţia drepturilor omului din Turkmenistan, împreună cu statele membre, şi să raporteze periodic către organismele relevante ale Parlamentului. În cazul în care Parlamentul ar recomanda luarea de măsuri din perspectiva încălcărilor grave raportate ale elementelor esenţiale ale Acordului comercial interimar, în special în ceea ce priveşte drepturile omului, Comisia va lua în considerare în mod serios reflectarea corespunzătoare a recomandărilor Parlamentului în cadrul propunerii sale adresate Consiliului.
<SPEAKER ID="142" NAME="Harlem Désir" AFFILIATION="PSE">
(FR) Dle preşedinte, declaraţiile făcute de preşedintele în exerciţiu al Consiliului şi de dl comisar sunt foarte interesante deoarece acestea consfinţesc dreptul Parlamentului European de a solicita semnarea unui nou acord comercial cu Turkmenistanul care să facă referire la respectarea drepturilor omului. Acesta din urmă reprezintă un principiu fundamental pentru acordurile comerciale încheiate de Uniunea Europeană.
<P>
Cu toate acestea, datorită numărului uriaş de încălcări ale drepturilor omului din acea ţară, chiar şi acum, cred că cel mai bun mod de a înrădăcina această filozofie este de a începe prin a amâna acest angajament comercial nou pe care ni-l propuneţi, şi astfel de a nu ne da acordul care ne este solicitat astăzi, aici.
<SPEAKER ID="143" NAME="Helmuth Markov" AFFILIATION="GUE/NGL">
(DE) Dle preşedinte, aş dori să spun că, în cadrul dezbaterii şi documentelor acesteia, Parlamentul a invitat atât Comisia, cât şi Consiliul să declare că, dacă Parlamentul ar solicita suspendarea sau rezilierea acestui acord, ar proceda ca atare.
<P>
Declaraţiile au fost foarte diferite. Preşedintele în exerciţiu al Consiliului nu şi-a exprimat opinia deloc referitor la modul în care ar reacţiona Consiliul dacă Parlamentul ar solicita acest lucru. Comisarul a răspuns doar că Comisia s-ar gândi la ce ar face dacă Parlamentul ar face această solicitare. Ideea este că cererile Parlamentului nu au fost îndeplinite în niciun mod, nici de către Comisie, nici de către Consiliu, şi, prin urmare, pot numai să recomand să ne retragem sprijinul în această chestiune.
<P>
(Aplauze)
<SPEAKER ID="144" NAME="Daniel Caspary" AFFILIATION="PPE-DE">
(DE) Dle preşedinte, doamnelor şi domnilor, dezbatem deja subiectul Turkmenistanului de trei ani şi jumătate în cadrul diverselor comisii ale acestei Camere. Există tratate europene pe care şi Parlamentul trebuie să le respecte, chiar dacă acest lucru nu ne place întotdeauna.
<P>
Astăzi am reuşit să obţinem, în declaraţiile Consiliului şi ale Comisiei, asigurările care sunt posibile în cadrul tratatelor europene. Comisia şi Consiliul au convenit în mod serios să urmeze recomandările Parlamentului atunci când elaborează avizele şi, posibil, chiar să solicite suspendarea acordului.
<P>
După cum ştim cu toţii, din nefericire, acest lucru este tot ceea ce poate spera Parlamentul în domeniul de aplicare al tratatelor europene. Există o singură greşeală pe care nu ar trebui să o facem, iar aceea este păstrarea cu orice preţ a relaţiilor cu o ţară pentru a obţine mai multă putere pentru Parlamentul European. Vă îndemn să recunoaşteţi declaraţiile Consiliului şi ale Comisiei. Aceasta este tot ceea ce se poate spera. În acest context şi în aceste împrejurări, v-aş ruga să sprijiniţi semnarea acordului.
<SPEAKER ID="145" NAME="Daniel Cohn-Bendit">
în numele Grupului Verts/ALE. - (DE) Dle preşedinte, dacă nu era în numele grupului, cer amânarea în numele Grupului Verzilor/Alianţa Liberă Europeană .
