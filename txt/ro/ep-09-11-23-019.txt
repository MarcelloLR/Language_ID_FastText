<CHAPTER ID="019">
Utilizarea tehnologiei informaţiilor în domeniul vamal (dezbatere)
<SPEAKER ID="135" NAME="Preşedinte">
Următorul punct pe ordinea de zi este raportul întocmit de Alexander Alvaro, în numele Comisiei pentru libertăţi civile, justiţie şi afaceri interne, la iniţiativa Republicii Franceze, în vederea adoptării Deciziei Consiliului privind utilizarea tehnologiei informaţiilor în domeniul vamal [17483/2008 - C6-0037/2009 -.
<SPEAKER ID="136" NAME="Alexander Alvaro" LANGUAGE="DE">
Dle preşedinte, aş dori să salut prezenţa dlui comisar Kallas şi a colegilor mei deputaţi. În mod esenţial, chestiunea despre care vom discuta nu este deloc una controversată. Chestiunea în cauză este adaptarea tehnologiei informaţiilor în domeniul vamal şi al accizelor. Pentru mulţi, acesta este un subiect foarte tehnic. Cu toate acestea, în ceea ce priveşte lupta împotriva fraudei şi a altor infracţiuni, este un aspect foarte important al cooperării în domeniul vamal şi al accizelor, precum şi al schimbului de informaţii.
<P>
Am putut lucra cu succes alături de Preşedinţia suedeză a Consiliului şi, în consecinţă, aş dori să mulţumesc celor care ne-au susţinut şi ni s-au alăturat pe durata procesului, dat fiind că acest dosar nu este chiar unul nou. Ne-am demonstrat cooperarea prin faptul că Parlamentul a preluat şi votat în comisie amendamente semnificative, pe care Consiliul deja le propusese în cadrul activităţii sale. Aşadar, presupun că votul din această săptămână cu privire la această chestiune va avea un rezultat pozitiv.
<P>
Singura măsură cu care Parlamentul nu este de acord este extinderea competenţelor Europol în acest domeniu. Această opinie nu este împărtăşită, desigur, de toate grupurile politice din acest Parlament. Cu toate acestea, apare în rezultatul final al votului privind raportul referitor la tehnologia informaţiilor în domeniul vamal şi al accizelor. Într-o anumită măsură, aceasta se leagă de dezbaterea pe care am avut-o aici înainte, când intenţia noastră a fost diferită, şi anume să trimitem un semnal conform căruia, după ce destul de recent am stabilit un mandat pentru Europol, în baza căruia acesta urma să fie o agenţie, competenţele sale într-o serie de domenii mici şi specifice vor fi extinse sau dezvoltate.
<P>
În mare măsură, este recomandat ca, date fiind importanţa şi rolul Europol, atribuţiile sale să fie definite într-un mandat, precum cel pe care l-am stabilit. De asemenea, acesta promovează transparenţa, astfel încât nu numai noi, ci, în special, cetăţenii pentru care creăm politici, să ştie care sunt competenţele Europol. Transparenţa este o parte fundamentală a oricărei structuri ce implică acuzare şi forţe de poliţie din statele membre şi acest lucru trebuie să se aplice şi la nivel european.
<P>
În plus, nu mai sunt multe de spus şi, deşi există tendinţa depăşirii timpului alocat fiecărui vorbitor, îl pot reduce pe al meu în acest caz. Aş dori să mulţumesc Preşedinţiei Consiliului şi colegilor mei deputaţi pentru excelenta cooperare şi sunt sigur că vom putea vota cu succes asupra raportului din această săptămână.
<SPEAKER ID="137" NAME="Siim Kallas">
vicepreşedinte al Comisiei. - Dle preşedinte, Comisia susţine, în principiu, textul proiectului de decizie al Consiliului, pentru că este necesarsă se asigure că dispoziţiile de asistenţă reciprocă şi de cooperare administrativă evoluează pe cât posibil în paralel, după cum este necesar şi să se formuleze prevederi prin care să se stabilească suportarea de la bugetul Comunităţilor Europene a costurilor legate de utilizarea, de către statele membre, a Sistemului de informaţii vamale.
<P>
Această rectificare juridică nu ar trebui să implice nicio majorare a bugetului şi este necesar să se asigure o mai mare complementaritate cu acţiuni în contextul cooperării cu Europol şi Eurojust, garantând acestor agenţii acelaşi nivel de acces la Sistemul de informare vamală (SIV), inclusiv la baza de date pentru identificarea dosarelor vamale (FIDE). Astfel, Comisia nu poate susţine modificarea propusă de Parlament al cărei scop rezidă în asigurarea unui nivel diferit de acces la SIV/FIDE pentru Europol şi Eurojust.
<P>
În ansamblu, Comisia salută cele mai multe dintre amendamentele depuse de Parlament. În acest context, aş dori să fac următoarele observaţii.
<P>
Comisia împărtăşeşte opinia dlui raportor Alvaro, potrivit căreia este regretabil că statele membre trebuie să ia o decizie cu privire la această propunere într-un mod atât de grăbit, înaintea intrării în vigoare a Tratatului de la Lisabona. De fapt, Tratatul de la Lisabona prevede un nou temei juridic conform căruia un nou regulament ar putea înlocui Convenţia SIV actuală, un regulament care ar avea efect direct în statele membre şi nu ar necesita transpunere în dreptul naţional înainte de a deveni operaţional, după cum este, în prezent, cazul Regulamentului (CE) nr. 766/2008 privind partea administrativă a SIV.
<P>
De asemenea, Comisia împărtăşeşte opinia Parlamentului European conform căreia, în ceea ce priveşte supravegherea protejării datelor prin aplicaţia IT, soluţia vizând înlocuirea Autorităţii Comune de Supraveghere (ACS) cu Autoritatea Europeană pentru Protecţia Datelor (AEPD) este cea mai adecvată. Supravegherea combinată a ACS şi a AEPD ar prezenta unele riscuri de posibilă duplicare sau suprapunere a activităţii. În orice caz, ar trebui pus în aplicare un mecanism de coordonare, inclusiv pentru formularea de recomandări pertinente.
<SPEAKER ID="139" NAME="Petru Constantin Luhan">
în numele Grupului PPE. - Dnă preşedintă, îl felicit şi îi mulţumesc colegului meu Alexander Alvoro pentru munca depusă şi pentru buna cooperare pe care am avut-o în timpul elaborării acestui raport. În cadrul acestui raport, am căzut de acord cu raportorul asupra aspectelor importante, şi anume asupra faptului că se va asigura accesul la informaţiile incluse în sistemul informaţional vamal doar organismelor desemnate în mod special şi personalului din statele membre, Europol şi Eurojust.
<P>
Un alt aspect semnalat într-unul dintre amendamentele mele şi susţinut de raportor face referire la faptul că statelor membre şi organizaţiilor Europol şi Eurojust nu li se acordă posibilitatea de a comunica informaţii statelor care nu fac parte din Uniunea Europeană şi ţărilor terţe din cauza lipsei de protecţie suficientă a datelor în ţările respective. Consider că revizuirea sistemului informaţional vamal, aşa cum se prezintă în raport, este necesară în vederea unei mai bune adaptări la cerinţele legate de serviciile de control şi a permiterii unui număr limitat de utilizatori care să analizeze informaţiile conţinute în sistem. -
<P>
De asemenea, revizuirea va duce la creşterea eficienţei procedurilor de cooperare şi control a administraţiilor vamale datorită sistemului automat comun de informaţii care va ajuta la împiedicarea, investigarea şi urmărirea în justiţie a încălcărilor grave a legislaţiilor naţionale.
<SPEAKER ID="140" NAME="Marie-Christine Vergiat" LANGUAGE="FR">
Dnă preşedintă, în primul rând aş dori să corectez informaţiile de pe avizier. Nu m-am alăturat Grupului Partidului Popular European (Creştin-Democrat). Susţin în continuare Grupul Confederal al Stângii Unite Europene - Stânga Verde Nordică.
<P>
La solicitarea guvernului francez, am prezentat un text care vizează facilitarea cooperării dintre administraţiile vamale, Europol şi Eurojust.
<P>
Încă o dată, acesta este un domeniu care, cu siguranţă, va fi o problemă pentru procedura de codecizie după intrarea în vigoare a Tratatului de la Lisabona. Prin urmare, regretăm faptul că, aşa cum s-a întâmplat cu Europol, graba a întrecut dorinţa de a garanta libertăţile fundamentale.
<P>
În toate aceste texte, regretăm faptul că echilibrul indispensabil dintre securitate şi respectarea drepturilor fundamentale este ameninţat din ce în ce mai mult, în detrimentul libertăţilor şi a rezultatelor generale care, uneori, nu reuşesc să convingă cetăţenii noştri.
<P>
De asemenea, regretăm faptul că, în ceea ce priveşte acest text care încearcă să stabilească legături între dosarele deţinute de autorităţile vamale, poliţie şi Eurojust şi poziţia pe care Parlamentul European ne-o propune s-o adoptăm este mai timidă decât poziţia noastră privind Europol, întrucât pericolele sunt aceleaşi şi măsurile de protecţie prevăzute în textele care ne-au fost prezentate sunt mai mult decât fragile. De exemplu, este scandalos faptul că nu există limite clare în ceea ce priveşte perioadele de stocare a datelor.
<P>
Într-un moment în care în fiecare din ţările noastre, politicile de securitate subminează din ce în ce mai mult libertăţile noastre fundamentale, regretăm că Parlamentul European nu îşi îndeplineşte pe deplin rolul de protector al drepturilor şi libertăţilor fundamentale.
<P>
S-au adoptat câteva îmbunătăţiri pe care le-am propus în acest domeniu, în special în ceea ce priveşte Europol. Sunt foarte mulţumit de acest lucru şi le mulţumesc colegilor mei din Parlament, însă acestea nu sunt suficiente, în special în raport cu principiile proporţionalităţii şi necesităţii, care trebuie să prevaleze întotdeauna atunci când sunt în joc drepturile şi libertăţile.
<P>
Din aceste motive, în cazul în care nu se vor adopta alte amendamente care vor oferi protecţie sporită cetăţenilor noştri, Grupul GUE/NGL se va abţine în cazul acestui text.
<SPEAKER ID="141" NAME="Carlos Coelho" AFFILIATION="PPE">
(PT) Dnă preşedintă, această iniţiativă are obiectivul de a stabili un sistem comun, automatizat de informaţii vamale pentru administraţiile vamale din statele membre. Un astfel de sistem ar contribui la prevenirea, investigarea şi eliminarea încălcărilor atât a legislaţiilor comunitare, cât şi a celor naţionale.
<P>
Salut dorinţa de facilitare a schimbului de informaţii, îmbunătăţirea şi consolidarea cooperării dintre autorităţile vamale, precum şi stabilirea procedurilor de adoptare a unor acţiuni comune. Sunt sigur că schimbul rapid şi eficient de informaţii va duce la crearea unui serviciu fundamental pentru combaterea comerţului ilegal.
<P>
Cu toate acestea, atunci când vorbim despre sistemele informaţionale, nu trebuie să omitem faptul că acestea conţin date cu caracter personal, şi că problemele legate de protecţia acestui tip date şi confidenţialitatea datelor cu caracter personal prezintă o importantă majoră.
<P>
Sunt de acord cu raportorul, dl Alvaro, că noi trebuie să fim vigilenţi pentru a evita orice posibilă încălcare a drepturilor fundamentale, în special a dreptului la viaţă privată, conform căruia orice informaţie cu caracter personal inclusă în sistem trebuie să fie limitată la ceea ce este strict necesar, fără a încălca dreptul la confidenţialitatea datelor cu caracter personal. Trebuie să garantăm că aceste date pot fi folosite numai în scopuri clar definite şi că sunt definite în cadrul legislaţiei în vigoare. În plus, aceste informaţii trebuie stocate doar atât cât sunt necesare în vederea îndeplinirii obiectivului pentru care au fost înregistrate.
<P>
Este la fel de important să se asigure faptul că accesul la acest sistem informaţional este transparent şi respectă regulamentele aplicabile în cazul sistemelor informaţionale similare, aşa cum este cazul Sistemului de Informaţii Schengen II şi al Sistemului de Informaţii privind vizele. Din acest motiv, nu susţin amendamentele depuse de Grupul Confederal al Stângii Unite Europene - Stânga Verde Nordică.
<P>
În ceea ce priveşte supravegherea protecţiei datelor, în loc să creăm soluţii ad hoc, este de preferat şi indicat să reţinem şi să punem în aplicare acelaşi sistem de supraveghere care a fost ales pentru alte sisteme similare, nu doar pentru a oferi consecvenţă, ci şi pentru a garanta că nu există discrepanţe în ceea ce priveşte protecţia datelor.
<P>
În cele din urmă, dnă preşedintă, împărtăşesc punctele de vedere ale comisarului Kallas şi ale raportorului, dl Alvaro, regretând însă maniera grăbită în care Consiliul a încercat să închidă acest dosar înainte ca Tratatul de la Lisabona să intre în vigoare.
<SPEAKER ID="142" NAME="Alexander Alvaro" LANGUAGE="DE">
Dnă preşedintă, după cum putem observa şi din faptul că multe persoane doresc să ia cuvântul, acesta este un dosar legislativ foarte interesant. Cu toate acestea, aş dori să folosesc rapid această oportunitate pentru a-i răspunde comisarului Kalas la ideea despre care a vorbit, şi anume respingerea de către Comisie a amendamentelor propuse privind Europol. Într-adevăr, înţeleg foarte bine motivele Comisiei, precum şi dorinţa de a păstra consecvenţa.
<P>
Chiar acum, dl Coehlo a făcut referire la o chestiune, care a fost de asemenea menţionată de alţii, inclusiv de dna Vergiat, şi care ne-a dat mult de gândit. Atunci când avem de-a face cu misiunea de a respecta cele mai înalte standarde posibile în ceea ce priveşte datele referitoare la cetăţenii noştri, nu este foarte folositor - şi probabil, acesta este un lucru de care Comisia trebuie să ţină seama în viitor, în ciuda faptului că au respins propunerile - ca noi să avem dispoziţiile privind mandatul Europol, adică informaţiile care sunt procesate, autorităţile cărora le revine responsabilitatea pentru a realiza acest lucru şi cui îi este transferată această misiune, dispoziţii care se împart între numeroase dosare legislative. Ajungem acum la un punct în care nu mai este clar care sunt datele ce pot folosite de Europol şi cum pot fi folosite astfel de date, precum şi timpul de date care pot fi folosite. În ceea ce priveşte mandatul care revine oficiului Europol, ar fi mai logic dacă acesta ar fi stabilit în termeni generali, în loc ca elaborarea legislaţiei să fie făcută mereu de la caz la caz. Acest lucru ar face ca legislaţia să fie mai transparentă pentru cetăţeni şi ar aduce, cu siguranţă, beneficii activităţii desfăşurate de Europol.
<P>
În afară de aceste lucruri, nu mai am nimic de adăugat. Probabil, aş mai putea adăuga un comentariu succint referitor la punctul menţionat anterior, şi anume, drepturile diferite de acces acordate agenţiei Eurojust şi oficiului Europol. Bineînţeles, în acest caz, trebuie să luăm în considerare faptul că organismul de aplicare a legii funcţionează în mod diferit în cazul unui organ de urmărire penală şi, prin urmare, acesta trebuie să aibă un mandat diferit. Cu toate acestea, dacă este să avem un comisar pentru justiţie în viitor, vom putea aborda, de asemenea, această problemă la nivel european.
<SPEAKER ID="143" NAME="Preşedintă">
Dezbaterea a fost închisă.
<P>
Votul va avea loc mâine, la ora 12.00.
