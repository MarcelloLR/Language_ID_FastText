<CHAPTER ID="019">
Inițiativa privind vaccinul împotriva tuberculozei (dezbatere) 
<SPEAKER ID="272" NAME="Președinta">
Următorul punct pe ordinea de zi este dezbaterea privind întrebarea orală adresată Comisiei de Louis Michel, Charles Goerens, Antonyia Parvanova, Frédérique Ries, Olle Schmidt, Maria Da Graça Carvalho, Nessa Childers, Marc Tarabella, Bart Staes și Marina Yannakoudakis, în numele Grupului Alianței Liberalilor și Democraților pentru Europa, referitoare la Inițiativa privind vaccinul împotriva tuberculozei -B7-0006/2011).
<SPEAKER ID="273" NAME="Charles Goerens" LANGUAGE="FR">
Doamnă președintă, sunt fericit că am posibilitatea de a sprijini un proiect paneuropean care este foarte ambițios atât pentru Europa, cât și pentru țările în curs de dezvoltare și care își propune să elimine tuberculoza prin intermediul unui program de vaccinare.
<P>
Să ne amintim că peste 1,7 milioane de persoane au murit de tuberculoză în 2009. Costul în vieți omenești este de 4 700 de persoane pe zi. Să adăugăm la acesta pierderile economice anuale care sunt estimate la peste 50 de miliarde de dolari doar pentru Africa. Dacă, pe baza acestui fapt, am reduce tuberculoza la o problemă specifică țărilor în curs de dezvoltare, ne-am amăgi singuri.
<P>
În realitate, cazurile raportate de Regatul Unit și Irlanda în vara anului 2010 ne amintesc că boala este prezentă și în țările noastre, ca să nu mai menționez ravagiile făcute de aceeași boală în estul continentului nostru, în special în Rusia și Moldova. Inițiativa privind vaccinul împotriva tuberculozei (TBVI) este o inițiativă care își propune să creeze vaccinuri eficiente cu scopul de a proteja țările în curs de dezvoltare la un preț acceptabil. Fără a pierde din vedere acest lucru aș dori, dacă-mi permiteți, să fac următoarele comentarii.
<P>
În primul rând, sănătatea nu are preț, însă are un cost. Deși accesul la asistență medicală trebuie să fie universal, capacitatea de a plăti rămâne limitată la națiunile industrializate. În aceste circumstanțe, este important să dispersăm costurile în linii mari. În mod evident, pacienții din nord, și anume cei din țările industrializate, trebuie să plătească un preț ridicat deoarece, în caz contrar, fondurile pentru cercetare se vor termina destul de repede. Totuși, având în vedere că contribuția financiară a țărilor din sud este dacă nu inexistentă, atunci pur și simplu simbolică, solidaritatea noastră devine indispensabilă pentru a face față acestui deficit.
<P>
În al doilea rând, inițiativa TBVI are un loc și în strategia UE 2020. Este o ilustrare perfectă a ceea ce putem realiza dacă ne stabilim prioritățile în domeniul sănătății în timp util.
<P>
Al treilea comentariu, cu care voi și încheia, este că acest lucru nu exclude sub nicio formă finanțarea suplimentară sau complementară din partea marilor creditori instituționali, și mai ales din partea Băncii Mondiale. Alte țări, precum Statele Unite, Canada sau mai multe țări emergente afectate de problema tuberculozei, fie direct, deoarece are impact asupra populației lor, fie indirect, în contextul solidarității internaționale, ar trebui în mod firesc să contribuie și ele la această inițiativă. Mă refer, mai exact, la modelul parteneriatului public-privat.
<P>
Această nouă abordare poate fi benefică cu condiția ca solidaritatea să se limiteze la cei care au necesități atât medicale, cât și financiare. Alternativa ar fi să protejăm doar populațiile solvabile.
<SPEAKER ID="274" NAME="Dacian Cioloș" LANGUAGE="FR">
În 2008, Inițiativa privind vaccinul împotriva tuberculozei (TBVI) a fost creată în calitate de parteneriat public-privat cu sprijinul programului de cooperare în domeniul sănătății în cadrul celui de-al șaptelea program cadru pentru cercetare cu scopul de a mobiliza resursele suplimentare pentru acest domeniu important.
<P>
În prezent, majoritatea noilor vaccinuri-candidat recent dezvoltate sunt încă în faza de dezvoltare preclinică sau la începutul dezvoltării clinice. Un punct esențial care trebuie menționat este faptul că nu avem la dispoziție date clinice care să sprijine ideea că unul dintre vaccinurile-candidat în curs de dezvoltare s-ar putea dovedi mai eficient decât vaccinul utilizat în prezent, care este vaccinul Bacillus Calmette-Guérin (BCG).
<P>
Pentru a ajunge pe piață, noile vaccinuri-candidat trebuie să fie mai eficiente decât BCG sau să-l înlocuiască ca fiind mai bune. Realitatea este că încă nu avem la dispoziție aceste date importante. TBVI nu ar trebui privită separat de alte inițiative pentru sprijinirea studiilor clinice.
<P>
Pentru a elimina obstacolele din domeniul dezvoltării clinice, a fost înființat Parteneriatul dintre țările europene și cele în curs de dezvoltare privind studiile clinice, sau EDCTP, aceasta fiind prima inițiativă întreprinsă în conformitate cu articolul 185, în care 14 state membre, 2 state asociate și Comisia s-au angajat colectiv cu 400 de milioane de euro, 200 de milioane de euro provenind de la Uniunea Europeană, să promoveze cercetarea în fazele studiilor clinice 2 sau 3 pentru SIDA, de exemplu, malarie și tuberculoză în Africa Subsahariană. Programul trebuie să termine, până în 2015, toate studiile în curs de desfășurare, inclusiv opt studii privind vaccinul împotriva tuberculozei. În consecință, această alternativă este deja pusă în aplicare și funcționează. Comisia urmează, de asemenea, cu mare interes așa-numitul model economic, care a fost dezvoltat de parteneriatele public-privat, inclusiv de cel care a stat la baza inițiativei TBVI.
<P>
În plus, TBVI a propus un model care poate să devină un instrument util pe viitor. Totuși, pentru aceasta este nevoie de o analiză a proiectului comercial, precum și de o evaluare a riscurilor. Prin urmare, chiar dacă TBVI se bucură de un sprijin financiar considerabil, succesul său nu este garantat, tocmai din cauza faptului că nu există suficiente informații pentru a indica dacă studiile în curs de desfășurare pot genera rezultate ulterior.
<P>
Totuși, Comisia va continua aceste discuții interne și va analiza, de asemenea, modelul cu instituțiile financiare, contribuind astfel la dezvoltarea unui concept pentru ca aceasta să poată să facă parte din punerea în aplicare practică a UE 2020. Atunci, din acest punct de vedere, această posibilitate ar putea să fie examinată.
<SPEAKER ID="275" NAME="Maria Da Graça Carvalho" LANGUAGE="PT">
Doamnă președintă, domnule comisar, incidența tuberculozei la nivelul întregii lumi rămâne un motiv serios de îngrijorare, în ciuda progreselor făcute. Rezistența din ce în ce mai mare a acestei boli și cercetarea științifică insuficientă fac ca aceasta să răpună în prezent aproape 2 milioane de oameni în fiecare an.
<P>
Salutăm inițiativele UE de combatere a tuberculozei prin această rezoluție, însă cerem să se facă mai multă cercetare științifică pentru a dezvolta noi forme de vaccinuri împotriva acestei boli. Vaccinurile reprezintă cea mai eficientă măsură de sănătate publică în ceea ce privește protejarea europenilor de boli infecțioase, însă este, de asemenea, important ca asistența medicală să ajungă și în țările în curs de dezvoltare pentru a contribui la creșterea speranței de viață și la combaterea sărăciei.
<P>
După cum am spus, au existat unele progrese și suntem pe drumul cel bun, însă UE trebuie să-și intensifice eforturile și să solicite o mai bună coordonare a activității și integrării cercetării europene în combaterea bolilor asociate cu sărăcia. Doar așa vom reuși să învingem această situație tragică prin care trec mai multe țări în curs de dezvoltare.
<P>
Aș dori să întreb Comisia cum intenționează să urmărească eforturile în materie de cercetare științifică în acest domeniu și să transforme rezultatele acestei cercetări în beneficii pentru cetățeni în contextul strategiei Europa 2020.
<SPEAKER ID="276" NAME="Michael Cashman">
în numele Grupului S&D. - Doamnă președintă, ne face întotdeauna plăcere să vă vedem prezidând când discutăm subiecte referitoare la suferința altora. Știu că ne împărtășiți preocupările.
<P>
Doresc să ader la cele spuse de domnul Goerens și chiar să duc Comisia puțin mai departe. Este adevărat că tuberculoza este un motiv semnificativ de îngrijorare în ceea ce privește sănătatea globală și, după cum știm, este a doua cauză a mortalității din rândul bolilor infecțioase la nivelul întregii lumi. După cum am auzit, între 1,6 milioane și 2 milioane de persoane sunt răpuse anual de această boală. Finanțarea UE a fost esențială pentru generarea unei surse temeinice de vaccinuri-candidat inovatoare împotriva tuberculozei, așa cum a precizat Comisia, permițând dezvoltarea fazei lor de debut prin fazele 1 și 2A ale studiilor clinice.
<P>
Din nefericire - și aceasta este problema - în prezent mecanismele de finanțare, inclusiv Parteneriatul dintre țările europene și cele în curs de dezvoltare privind studiile clinice, alocă fonduri foarte limitate ultimelor etape ale studiilor clinice, care sunt foarte costisitoare - faza 2B și faza 3 - și care sunt esențiale pentru a demonstra siguranța vaccinului. Avem vaccinuri, însă este esențial să demonstrăm siguranța și eficiența necesare pentru obținerea licenței.
<P>
Salut faptul că Comisia a afirmat că va suplimenta fondurile, însă vor permite normele privind dispozițiile bugetare referitoare la orice nou EDCTP ca finanțarea să fie direcționată către dezvoltarea și construirea amplasamentelor pentru studii clinice, inclusiv pentru studiile epidemiologice? Are Comisia în vedere introducerea unor mecanisme de finanțare competitivă pentru ultimele etape ale dezvoltării clinice a vaccinurilor inovatoare care vizează boli neglijate, precum tuberculoza?
<SPEAKER ID="277" NAME="Angelika Werthmann" AFFILIATION="NI">
(DE) Doamnă președintă, tuberculoza continuă să fie foarte răspândită în zilele noastre, mai ales în țările sărace. O treime din populația lumii este infectată și 2,5 milioane de persoane mor de tuberculoză în fiecare an. Potrivit estimărilor Organizației Mondiale a Sănătății, numai în Europa există 49 de cazuri noi și șapte morți pe oră. În națiunile industrializate, tuberculoza a înregistrat o resurgență, mai ales ca boală secundară la pacienții cu HIV și SIDA, însă și ca urmare a imigrației și a turismului.
<P>
Prevenirea, diagnosticarea și tratarea pot, de fapt, să țină sub control răspândirea acestei boli. Oamenii sunt singura gazdă a microbacteriei tuberculozei și eradicarea sa ar fi perfect posibilă. Totuși, numărul tot mai mare de bacterii rezistente reprezintă un motiv de îngrijorare. Există noi vaccinări și, potrivit unui studiu, administrarea vitaminei D reduce durata tratamentului pentru tuberculoză. În ce măsură și-a intensificat deja Comisia activitatea în acest domeniu?
<SPEAKER ID="278" NAME="Filip Kaczmarek" AFFILIATION="PPE">
(PL) Doamnă președintă, cu patru luni înainte de termenul limită pentru îndeplinirea Obiectivelor de dezvoltare ale mileniului, numărul de noi cazuri de tuberculoză diagnosticate în întreaga lume continuă să fie îngrijorător. Tuberculoza este o boală tratabilă. Din păcate, în țările în curs de dezvoltare, și mai ales în Asia și Africa Subsahariană, rămâne o problemă foarte gravă. Potrivit estimărilor recente, circa două miliarde de persoane sau, altfel spus, o treime din populația lumii este infectată cu bacilul tuberculos. Din punct de vedere statistic, unu din zece indivizi va contracta tuberculoză. Cele mai sărace regiuni din lume sunt cele mai expuse riscului creșterii numărului de noi cazuri de tuberculoză deoarece nutriția și condițiile de trai necorespunzătoare, precum și stresul, creează un mediu propice dezvoltării bolii. Accesul la un tratament eficient pentru boală este limitat în numeroase țări, și nu există o coordonare între tratamentul pentru SIDA și cel pentru tuberculoză. Această situație este cauzată de faptul că guvernele din țările în curs de dezvoltare nu alocă suficienți bani pentru sănătate. În plus, sistemele de asistență medicală din zonele rurale nu au suficient personal și nu dispun de mijloacele pentru a trata astfel de boli. În consecință, în țările cu posibilități financiare limitate, efectele se simt cel mai puternic în zonele rurale. Țările dezvoltate alocă aproximativ 5 % din PIB sănătății publice, în timp ce țările în curs de dezvoltare alocă jumătate din această cifră. Prin urmare, este imposibil ca țările mai sărace să majoreze fondurile alocate sănătății fără asistență externă, după cum a precizat și domnul Goerens. Mai mult decât atât, tuberculoza nu este doar o problemă medicală, ci și o problemă socială și economică, deoarece duce la scăderea productivității și are ramificații economice. Toate acestea înseamnă că trebuie să dăm un răspuns hotărât și ar trebui să depunem toate eforturile pentru a garanta disponibilitatea mai largă a vaccinurilor.
<SPEAKER ID="279" NAME="Ricardo Cortés Lastra" AFFILIATION="S&amp;D">
(ES) Doamnă președintă, domnule comisar, doamnelor și domnilor, sănătatea este unul dintre aspectele pe care trebuie să le rezolvăm în lupta împotriva sărăciei. În Declarația mileniului, ne-am angajat, în primul rând, să reducem mortalitatea în rândul copiilor; în al doilea rând, să îmbunătățim sănătatea maternă; și, în al treilea rând, să combatem SIDA, malaria și multe alte boli, printre care și tuberculoza.
<P>
Cu toate acestea, toți cei prezenți în această sală știm că aceste obiective au rămas în urmă cel mai tare. Trebuie să luăm măsuri: trebuie să sporim finanțarea pentru programele din domeniul sănătății în țările în curs de dezvoltare. Accesul la sisteme de asistență medicală gratuite ar trebui să fie obiectivul final al Uniunii Europene în acest domeniu.
<P>
Cred că ar trebui să sprijinim inițiativele globale precum fondurile verticale pentru a ajuta în lupta împotriva SIDEI, malariei și tuberculozei. Totuși, domnule comisar, este, de asemenea, necesar să sprijinim țările pe plan politic și economic pentru ca acestea să poată dezvolta sisteme de asistență medicală eficiente. Sunt sigur că aceasta ar fi cea mai bună modalitate de a garanta principiul creditării și de a permite accesul celor mai vulnerabile grupuri de populație la asistență medicală.
<SPEAKER ID="280" NAME="Anna Záborská" AFFILIATION="PPE">
- (SK) Doamnă președintă, tuberculoza, la fel ca malaria și SIDA, este una dintre marile pandemii care decimează populațiile din țările în curs de dezvoltare, mai ales din Africa și Asia. Acest lucru duce direct la deteriorarea situației economice și sociale în aceste țări.
<P>
Totuși, și țările europene au eșuat în a face față incidenței ridicate de cazuri de tuberculoză. Această boală nu poate fi considerată doar o problemă medicală și farmaceutică sau doar o problemă de comportament uman. Ea implică, de asemenea, aspecte care țin de dezvoltare umană și integritate, precum și de justiție, care necesită o abordare globală. Oamenii care suferă de tuberculoză în țările în curs de dezvoltare sunt și victime ale nedreptății, deoarece tratamentul pe care îl primesc este insuficient și nu are aceeași calitate ca cel din lumea dezvoltată.
<P>
Avem nevoie de extinderea cercetării și de un flux continuu de medicamente și vaccinuri noi capabile să răspundă noilor complicații și tulpinilor rezistente ale diverșilor agenți patogeni. Totuși, aș dori să vă atrag atenția asupra acestor eroi simpli care luptă împotriva tuberculozei, permițându-ne să continuăm să-i tratăm pe bolnavi, să facem față greutăților create de combinarea infecțiilor cu tuberculoză și SIDA și să ajutăm toate țările să facă față provocărilor mileniului. Trebuie să sprijinim lucrătorii din domeniul sănătății din țările în curs de dezvoltare. Lucrătorii din domeniul sănătății pleacă în țări mai înstărite deoarece bugetele alocate sănătății în propriile lor țări sunt reduse.
<P>
Sprijin Inițiativa privind vaccinul împotriva tuberculozei, însă trebuie să îmbrățișăm o abordare globală pentru a combate această boală. Nu este suficient să sprijinim cercetarea și industria farmaceutică deoarece, în primul rând, va trece mult timp până când această cercetare va da roade.
<SPEAKER ID="281" NAME="Miroslav Mikolášik" AFFILIATION="PPE">
- (SK) Doamnă președintă, aș dori să subliniez că tuberculoza este departe de a fi eradicată și vedem că aproape două milioane de persoane pe an cad pradă acestei boli grave.
<P>
Aș dori să spun că este bine că suntem conștienți de acest lucru și salut inițiativa Comisiei pentru faptul că nu vorbim doar despre pandemia de SIDA, ci și despre tuberculoză, care răpune milioane de oameni.
<P>
Sunt de acord că trebuie să consacrăm mai multe resurse dezvoltării de noi vaccinuri. Totuși, după cum tocmai a precizat Comisia, deocamdată nu avem aceste noi vaccinuri deoarece ne aflăm încă în etapele preclinice și încă testăm eficiența acestora atunci când sunt administrate oamenilor. Aș dori să solicit - și sunt pe punctul de a încheia, doamnă președintă - noi finanțări și noi resurse.
<SPEAKER ID="282" NAME="Claudiu Ciprian Tănăsescu" AFFILIATION="S&amp;D">
Cu o rată a mortalității de 1,6 până la 2 milioane de persoane anual, tuberculoza reprezintă una din cele două cauze majore pe plan mondial ale decesului ca urmare a bolilor infecțioase, lucru care justifică îngrijorarea crescândă, la nivel global, a organizațiilor de sănătate publică.
<P>
Într-o eră în care medicina face progrese spectaculoase, trebuie să recunoaștem că a venit timpul ca clasicul vaccin BCG pentru tuberculoză să fie înlocuit cu unul nou, mai modern și mult mai eficient. Acest lucru nu este însă posibil fără, pe de o parte, a acorda fonduri europene mai generoase finalizării cercetării în domeniu și, pe de altă parte, găsirii altor căi de finanțare, prin revizuirea modelului propus de TBVI pentru metode alternative și inovatoare de finanțare.
<P>
Prin acordarea de garanții financiare, acest model poate deveni mai atrăgător pentru comunitatea de afaceri europeană, asigurând, astfel, implicarea ei și susținerea financiară necesară.
<SPEAKER ID="283" NAME="Seán Kelly" AFFILIATION="PPE">
Doamnă președintă, tuberculoza, sau TB, cum este cunoscută în țara mea, a făcut ravagii în Irlanda în urmă cu peste o jumătate de secol, ucigând mulți oameni, tineri și bătrâni.
<P>
Pe măsură ce țara a prosperat, aceasta a dispărut și vaccinările au încetat timp de 36 de ani. Totuși, după cum a arătat autorul, TB a revenit în ultimii ani. Numai anul trecut, în circumscripția mea această boală a fost contractată de un copil într-o școală și de un bebeluș la o creșă.
<P>
În întreaga lume, aceasta reprezintă o problemă și mai mare dacă avem în vedere cele 2 miliarde afectate de bacterie și faptul că o persoană moare la fiecare 20 de secunde. Prin urmare, avem o misiune importantă dacă dorim să atingem ținta de eliminare a acestei boli până în 2050.
<P>
Cercetarea este cheia și, în acest domeniu, Uniunea Europeană merită să i se acorde mult credit deoarece, deși suntem în urma SUA și a Japoniei în materie de cercetare în general, suntem lideri în acest domeniu, 60 % din cercetare desfășurându-se în UE, vaccinul fiind dezvoltat cu precădere de autoritățile și oamenii de știință danezi.
<SPEAKER ID="284" NAME="João Ferreira" AFFILIATION="GUE/NGL">
(PT) Doamnă președintă, cu patru ani înaintea termenului limită pentru îndeplinirea Obiectivelor de dezvoltare ale mileniului, tuberculoza curmă 2 milioane de vieți în fiecare an. Tuberculoza reprezintă un exemplu flagrant de inegalități care persistă în această lume. Să nu uităm că aceasta este o boală care nu este deloc răspândită în țările industrializate.
<P>
Problema tuberculozei și a altor boli nu va fi soluționată fără servicii de sănătate publică de calitate ridicată accesibile întregii populații, printre care și asistență medicală primară. Politica de cooperare pentru dezvoltare și ajutor joacă un rol esențial în acest caz și implică în mod firesc ajutor pentru programele de vaccinare; cu toate acestea, este nevoie de mai multe măsuri. Trebuie să renunțăm odată pentru totdeauna la toate mecanismele, precum cele referitoare la datorii sau la datoriile legate de administrare, care secătuiesc de resurse lumea în curs de dezvoltare și fac ca țările sale să rămână înapoiate, dependente, subjugate și nevoiașe.
<SPEAKER ID="285" NAME="Csanád Szegedi" AFFILIATION="NI">
(HU) Doamnă președintă, numărul de cazuri de tuberculoză și de decese ca urmare a acesteia a crescut într-un ritm îngrijorător în ultimii ani în Ungaria. Acesta este rezultatul gândirii liberale care a distrus națiunea, printre altele. Mă refer aici la rușinoasa lege din Ungaria din 2006 privind asistența medicală, care s-a bazat pe închiderea spitalelor și pe servicii de asistență medicală orientate spre profit. Un factor semnificativ în dezvoltarea bolii este sărăcia, inclusiv creșterea numărului de persoane fără adăpost și un sistem de asistență medicală care este tot mai dificil de accesat. Cred că este important să consolidăm rolul de vindecare și preventiv al asistenței medicale, să extindem screening-urile și nu numai să extindem vaccinarea îmbunătățită, ci și să o punem la dispoziția tuturor. Aceste măsuri ar putea duce la o națiune mai sănătoasă și la o Europă și o societate mai sănătoasă pe termen lung.
<SPEAKER ID="286" NAME="Dacian Cioloș" LANGUAGE="FR">
Doamnă președintă, voi încerca să răspund punctelor aduse în discuție.
<P>
În primul rând, trebuie să intensificăm cercetarea, după cum am spus deja în introducerea mea. Comisia caută modalități de a majora finanțarea pentru programele sale de tuberculoză, și o soluție ar putea fi reînnoirea programului EDCTP, despre care v-am vorbit. Programul operează în prezent cu 400 de milioane de euro, din care Comisia oferă 200 de milioane de euro. Comisia are, de asemenea, în vedere posibilitatea de a crea programul EDCTP 2, de exemplu. Trebuie să subliniez, de asemenea, după cum i-am zis deja domnului Tănăsescu, că Comisia alocă deja un volum substanțial de resurse programului de cercetare privind tuberculoza. Pot chiar să vă spun o cifră: 65 de milioane de euro au fost deja alocate acestui program. Totuși, este clar că nu este suficient și că trebuie avut în vedere și parteneriatul public-privat.
<P>
Acestea fiind spuse, dacă va fi vorba eventual despre finanțarea vaccinurilor candidat într-o fază clinică, eficiența va trebui luată în considerare. După cum v-am spus, informațiile de care dispunem în prezent nu ne asigură că finanțarea semnificativă ar putea duce la un rezultat pozitiv. Vitaminele sunt o altă abordare analizată, însă ceea ce trebuie să evităm este dezvoltarea rezistenței. Aceasta este poate o alternativă care merită explorată, însă nu trebuie să pierdem din vedere existența acestui risc.
<P>
Să vorbim acum într-un mod mai general despre sistemele de sănătate din Uniunea Europeană, precum și din țările în curs de dezvoltare. În Uniunea Europeană, sănătatea este, de altfel, de asemenea, unul dintre obiectivele pe care Comisia încearcă să le promoveze în statele membre prin intermediul diverselor programe, inclusiv Agenda Europa 2020. Cu alte cuvinte, aceasta promovează investițiile în sănătate. În domeniul cercetării, în cadrul uneia dintre inițiativele de cercetare și inovare, Comisia - și în special un grup de comisari - lucrează asupra acestui subiect pentru a se asigura că inovarea poate fi stimulată pentru a intensifica cercetarea în domeniul sănătății, în paralel cu chestiunile referitoare la îmbătrânirea populației.
<P>
În ceea ce privește țările în curs de dezvoltare, Uniunea Europeană realizează deja multe în domeniul sănătății prin intermediul fondului pentru dezvoltare, și acesta este un subiect căruia Comisia va continua să-i acorde întreaga sa atenție pe viitor.
<P>
Sper că am reușit să aduc, în numele Comisiei, câteva elemente de răspuns la întrebările dvs. Pot doar să vă asigur că cercetarea rămâne una dintre preocupările principale ale Comisiei.
<SPEAKER ID="287" NAME="Președinta">
Pentru încheierea dezbaterii, au fost depuse patru propuneri de rezoluție în conformitate cu articolul 115 alineatul (5) din Regulamentul de procedură.
<P>
Dezbaterea a fost închisă.
<P>
Votul va avea loc mâine la ora 11.30.
<P>
Declarații scrise (articolul 149 din Regulamentul de procedură)
<SPEAKER ID="288" NAME="Joanna Senyszyn" LANGUAGE="PL">
În calitate de membră a delegației la Adunarea Parlamentară Paritară ACP-UE, sunt în favoarea rezultatelor cercetării UE privind dezvoltarea vaccinurilor împotriva tuberculozei, a punerii acestora la dispoziția țărilor în curs de dezvoltare și a ajutării acestor țări pentru a găsi tratament pentru cei care suferă de această boală. Tuberculoza este una dintre cele trei boli infecțioase cel mai frecvent întâlnite, împreună cu HIV și malaria. O treime din populația lumii este infectată cu bacilul tuberculos; în fiecare an, opt milioane de persoane sunt diagnosticate cu această boală, care răpune între 2,6 și 2,9 milioane. Peste 95 % dintre cazuri sunt în țările în curs de dezvoltare. În fiecare secundă, bacilul tuberculos face o nouă victimă. Circa 10 % din persoanele infectate vor contracta boala, care poate fi mortală dacă nu este tratată. Majoritatea cazurilor sunt diagnosticate în India, China, Indonezia, Africa de Sud, Nigeria, Bangladesh și Etiopia. În Asia și Africa, incidența este de 100-120 la 100 000 de locuitori. Accesul la un tratament eficient este limitat în numeroase țări. Tuberculoza este o problemă economică gravă. Scăderea globală a productivității forței de muncă cauzată de boală se ridică la 13 miliarde de dolari în fiecare an. Eradicarea tuberculozei este unul dintre Obiectivele de dezvoltare ale mileniului pe care UE își propune să-l atingă până în 2015. Ne-au mai rămas doar patru ani. Tuberculoza este în prezent o boală tratabilă în totalitate. Avem nevoie de programe complete menite atât să prevină, cât și să trateze tuberculoza. Ar trebui lansată o campanie de informare privind tuberculoza și modalitățile de a o preveni și de a o trata în cel mai scurt timp posibil și ar trebui demarat un program de vaccinare.
<SPEAKER ID="289" NAME="Lívia Járóka" AFFILIATION="PPE">
în scris. - De-a lungul istoriei omenirii, tuberculoza a ucis mai multe persoane decât orice altă boală. Această bacterie extrem de contagioasă, purtată de aer, poate afecta între zece și cincisprezece persoane înainte ca simptomele să fie observate.
<P>
Casele supraaglomerate, mahalalele și igiena necorespunzătoare au fost întotdeauna un factor de risc considerabil pentru tuberculoză și, în consecință, TB este boala asociată cel mai mult cu sărăcia și cauzată în parte de aceasta.
<P>
În ciuda eforturilor OMS și ale autorităților naționale, numărul de persoane care mor de tuberculoză se ridică la 1,5 milioane în fiecare an și este în creștere. Sprijin din toată inima Inițiativa privind vaccinul împotriva tuberculozei și sper sincer că aceasta va furniza mai multe vaccinuri pentru bolnavii din Europa și din întreaga lume.
<P>
Însă trebuie să subliniem faptul că lupta împotriva tuberculozei trebuie să meargă mână în mână cu lupta împotriva sărăciei și a excluziunii sociale. Este necesar să identificăm grupurile vulnerabile, precum și să recunoaștem și să eliminăm barierele care împiedică aceste grupuri să acceseze gama completă de prevenire, diagnostic și tratament TB.
<P>
Ar fi, de asemenea, benefic să modificăm agenda serviciilor TB pentru a răspunde necesităților locale și a aborda practicile discriminatorii răspândite din sistemele de sănătate.
<SPEAKER ID="290" NAME="Vilija Blinkevičiūt" AFFILIATION="S&amp;D">
în scris. - (LT) Trebuie să combatem tuberculoza deoarece această boală ucide aproape două milioane de persoane din întreaga lume în fiecare an, aproape o treime din populație fiind infectată cu aceasta. Aș dori să atrag atenția asupra faptului că tuberculoza este un subiect sensibil în ceea ce privește sănătatea mondială și a doua cauză a mortalității din rândul bolilor infecțioase din întreaga lume. Tuberculoza este strâns legată de probleme sociale și economice ca sănătatea, șomajul, alcoolismul, dependența de droguri și HIV/SIDA, precum și de starea necorespunzătoare și fragilă a sistemelor de sănătate din țările sărace și de întârzierea diagnosticării. Prin urmare, sunt foarte încântată de demararea Inițiativei privind vaccinul împotriva tuberculozei deoarece toți pacienții care suferă de tuberculoză în întreaga lume vor putea să beneficieze de rezultatul cercetării și activităților întreprinse. În plus, acest proiect ar contribui la punerea în aplicare a obiectivelor Europa 2020 și la realizarea Obiectivelor de dezvoltare ale mileniului până în 2015. Aș dori să subliniez faptul că nu există fonduri suficiente pentru lupta împotriva tuberculozei și că finanțarea Uniunii Europene este foarte importantă pentru crearea unui pachet puternic de noi potențiale vaccinuri împotriva tuberculozei. Sper că vom progresa în cel mai scurt timp posibil în direcția autorizării potențialelor vaccinuri europene împotriva tuberculozei și că acestea vor fi puse la dispoziția acelor persoane care au nevoie de ele cel mai mult. În plus, este important să găsim oportunități de punere în aplicare a mecanismelor de finanțare competitive pentru a duce la îndeplinire etapele finale ale cercetării clinice privind noile vaccinuri împotriva tuberculozei.
<SPEAKER ID="291" NAME="Elżbieta Katarzyna Łukacijewska" LANGUAGE="PL">
În contextul dezbaterii noastre, aș dori să menționez că, la începutul secolului 21, tuberculoza ucide aproximativ trei milioane de persoane în fiecare an în întreaga lume. Statisticile ne spun că o treime din populația lumii este infectată cu bacilul tuberculos. Această problemă reprezintă un motiv de îngrijorare. Trebuie să ne asigurăm că se folosesc doar cele mai bune și mai inovatoare vaccinuri ca instrumente fundamentale în lupta împotriva bolii. Trebuie să încercăm să intensificăm măsurile internaționale și să avem în vedere finanțarea vaccinurilor, mai ales pentru țările în curs de dezvoltare. În plus, este nevoie de o campanie mass-media activă care să informeze societatea despre problemă și mijloacele de infectare, precum și despre modalitățile de prevenire a bolii, deoarece multe persoane cred că tuberculoza este o boală care nu ne afectează în lumea modernă. Vă mulțumesc.
<SPEAKER ID="292" NAME="Artur Zasada" LANGUAGE="PL">
Mă îngrijorează concluziile la care au ajuns autorii întrebării orale; cu cinci ani înainte de termenul limită pentru îndeplinirea Obiectivelor de dezvoltare ale mileniului s-a înregistrat o ușoară scădere a incidenței globale a tuberculozei. Potrivit informațiilor pe care le am la dispoziție, peste 73 % dintre medicii din Europa Centrală și de Est recunosc că nu se consideră suficient de pregătiți pentru a diagnostica și trata tuberculoza. Sentimentul general în rândul medicilor este că situația s-a înrăutățit considerabil; 75 % dintre medici cred că numărul de noi cazuri de tuberculoză este în creștere. Care poate fi motivul acestei discrepanțe dintre statisticile oficiale și observațiile medicilor? Sistemul pentru colectarea datelor privind noile cazuri de tuberculoză este învechit și instituțiile de asistență medicală își neglijează adesea îndatoririle în această privință. Trebuie subliniat faptul că armele cheie pentru combaterea bolii rămân prevenirea, educația și respectarea regulilor de igienă, putându-se evita astfel infecția cu bacilul tuberculos. Sunt de acord cu autorii întrebării că una dintre soluțiile la această problemă poate să fie introducerea unui program de vaccinare în același timp cu o campanie de informare la scară largă.
<SPEAKER ID="293" NAME="Cristian Silviu Bușoi" AFFILIATION="ALDE">
în scris. - Deși au fost înregistrate anumite progrese, tuberculoza rămâne printre principalele cauze ale mortalității la nivel global, în special în țările în curs de dezvoltare, cauzând aproape 2 milioane de decese pe an. De menționat este și cazul României, unde se înregistrează 110 cazuri la 100 000 de locuitori, media europeană fiind de 39 de cazuri la 100 000.
<P>
Accesul la sănătate este un drept universal și nu costurile financiare sunt cele care ar trebui să ne îngrijoreze. Exista în continuare o lipsă de echilibru între țările industrializate și cele în curs de dezvoltare. Trebuie să fim solidari și să sprijinim prin toate metodele programul "Stop tuberculozei” lansat de Organizația Mondială a Sănătății (OMS).
<P>
Europa are datoria de a căuta metode viabile și inovatoare pentru a garanta finanțarea cercetării pentru lupta împotriva tuberculozei și a altor maladii transmisibile. Inițiativa pentru vaccinarea împotriva tuberculozei (TBVI), organizație sprijinită de Uniunea Europeană, este o soluție la situația actuală, prin crearea de vaccinuri accesibile la prețuri rezonabile, vaccinuri ce pot fi puse la dispoziția populației printr-un program structurat de vaccinare. Introducerea TBVI în Strategia UE 2020 poate fi soluția ca Europa să își întărească independența strategică în lupta împotriva tuberculozei și poziția de lider al inovației.
