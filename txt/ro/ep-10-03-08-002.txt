<CHAPTER ID="002">
Declaraţiile Preşedinţiei
<SPEAKER ID="006" NAME="Preşedinte">
Aş dori să spun câteva lucruri la începutul acestei şedinţe. La deschiderea acestei sesiuni plenare a Parlamentului European, trebuie să vă informez încă o dată în legătură cu o serie de dezastre naturale care au avut loc în ultimele zile. Astăzi, în Turcia, a avut loc un cutremur în urma căruia cel puţin 57 de persoane au murit. Săptămâna trecută, un alt cutremur, în Chile, s-a soldat cu aproximativ 300 de victime, iar furtunile care au devastat întreaga Europă au dus la moartea a peste 60 de oameni, cei mai mulţi cetăţeni francezi. Mai mult decât atât, nu trebuie să uităm de Haiti, acolo unde ultimele estimări ale victimelor cutremurului din ianuarie se ridică la 300 000 de persoane. În toate aceste cazuri am transmis, în numele Parlamentului European, condoleanţe şi manifestări de simpatie către familiile victimelor. Orice deces neaşteptat sau prematur este, mai presus de toate, o tragedie pentru familiile respective, însă atunci când vorbim de zeci sau sute de mii de victime, devine o tragedie pentru naţiuni, şi pentru întreaga lume. Haideţi să fim solidari cu familiile şi să ne manifestăm solidaritatea şi faţă de ţările care au fost lovite de aceste tragedii.
<P>
Joi, 11 martie, se împlinesc 20 de ani de la restaurarea independenţei în Lituania. Lituania a fost prima ţară din blocul sovietic care şi-a declarat independenţa faţă de URSS. Patru dintre deputaţii lituanieni din Parlamentul European au semnat această declaraţie de independenţă din 1990. Felicitări colegilor noştri din Lituania!
<P>
(Aplauze)
<P>
De asemenea, la 11 martie 1990, Congresul din Estonia, un parlament democratic, provizoriu, a adoptat o declaraţie pentru reînfiinţarea statului, după 50 de ani de ocupaţie sovietică. Îi felicităm, de asemenea, şi pe colegii noştri din Estonia.
<P>
(Aplauze)
<P>
Miercuri, 10 martie, va avea loc cea de-a 51-a aniversare a revoltei populare din Tibet. Ca urmare a acesteia, Dalai Lama şi 80 000 de tibetani au fost nevoiţi să îşi părăsească ţara. Continuăm să sperăm, şi facem apel în mod regulat în acest sens, că autorităţile din Republica Populară Chineză îşi vor schimba atitudinea faţă de naţiunea tibetană şi că vor începe un dialog productiv cu reprezentanţii acesteia.
<P>
(Aplauze)
<P>
În ceea ce priveşte observaţiile făcute de dl Farange în cadrul ultimei mini-sesiuni plenare, în temeiul articolului 153 alineatul (3) din Regulamentul de procedură, am discutat cu dl Farange şi am luat decizia de a-l penaliza, reţinându-i indemnizaţia pe o perioadă de 10 zile.
<P>
(Aplauze)
<P>
De asemenea, doresc să vă mai aduc la cunoştinţă încă ceva, şi anume faptul că a avut loc un nou furt. Acesta s-a produs în vecinătatea clădirii Parlamentului European, iar victima este deputat în Parlament. De o bună perioadă de timp purtăm discuţii cu reprezentanţii autorităţilor din Bruxelles, şi cu autorităţile belgiene. Colega noastră, dna Durant, este omul de legătură pentru aceste discuţii, deoarece cunoaşte foarte bine situaţia de la Bruxelles şi din Belgia. Planul actual, elaborat împreună cu Comisia şi cu Consiliul European, se referă la amenajarea unei zone speciale în jurul clădirilor celor trei instituţii, în cadrul căreia securitatea să fie asigurată nu doar de către autorităţile din Bruxelles, ci şi de către guvernul belgian şi autorităţile centrale din Belgia. În momentul de faţă purtăm discuţii intense pe acest subiect. Săptămâna trecută, imediat după furt, au avut loc o serie de întâlniri pe acest subiect, iar în următoarele zile mai sunt programate şi altele. La 22 martie va avea loc o întâlnire oficială cu poliţia. Doresc, de asemenea, să menţionez că lucrăm intens pentru a îmbunătăţi securitatea din jurul clădirii Parlamentului European, dar şi a celorlalte instituţii. Vedem această problemă ca pe una care ne priveşte pe toţi.
