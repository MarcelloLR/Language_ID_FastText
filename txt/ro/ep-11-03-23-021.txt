<CHAPTER ID="021">
Punerea în aplicare a Directivei privind calitatea carburanților, inclusiv a unei valori implicite a UE pentru nisipurile și șisturile bituminoase (dezbatere) 
<SPEAKER ID="269" NAME="Președinte">
Următorul punct este dezbaterea privind întrebarea cu solicitare de răspuns oral adresată Comisiei cu privire la punerea în aplicare a Directivei privind calitatea carburanților, inclusiv a unei valori implicite a UE pentru nisipurile și șisturile bituminoase, adresată de dna McAvan în numele Comisiei pentru mediu, sănătate publică și siguranță alimentară (O000058/2011 - B70209/2011).
<SPEAKER ID="270" NAME="Linda McAvan">
autoare. - Dle președinte, mai întâi aș dori să îi mulțumesc Conferinței președinților pentru că, într-un termen foarte scurt, a găsit timp săptămâna aceasta pentru această dezbatere. Aș dori de asemenea să îi mulțumesc și dnei comisar pentru că a venit aici la o oră atât de târzie pentru a discuta despre această chestiune care este foarte importantă pentru Parlamentul nostru.
<P>
Din exterior pare să fie o chestiune foarte tehnică. Este vorba despre punerea în aplicare a unor măsuri pentru Directiva privind calitatea carburanților și despre stabilirea unei linii de referință sau a unor valori implicite pentru emisiile de gaze cu efect de seră, vizând carburanții folosiți în transport. Problema reală, cu adevărat serioasă, este următoarea: cât de serios abordăm subiectul emisiilor din transport în cadrul Uniunii Europene? știm că în jur de 20 % din emisiile de gaze cu efect de seră provin din transport. știm că această cifră este în creștere, spre deosebire de sectorul locuințelor și cel energetic, în care procentul scade. Curățarea carburanților noștri folosiți în transport are un rol-cheie în lupta împotriva schimbărilor climatice și de aceea este atât de importantă această Directivă privind calitatea carburanților.
<P>
Acest fapt mă aduce la chestiunea privind nisipurile și șisturile bituminoase. Parlamentul aștepta, la sfârșitul anului trecut, propunerile din partea Comisiei privind punerea în aplicare directivei. A existat o întârziere și știm că motivul acesteia a fost dezbaterea internă din cadrul Comisiei cu privire la acordarea unei valori separate nisipurilor bituminoase. Ni s-a spus că motivul pentru care nu am putut obține măsurile era faptul că nu exista un studiu științific care să susțină propunerea Comisiei. În proiectele inițiale ale Comisiei am văzut totuși că în documentele de consultare exista o valoare separată pentru nisipurile bituminoase, însă într-un proiect mai recent acea valoare dispăruse.
<P>
Grație dvs., dnă comisar, avem acum un studiu privind nisipurile bituminoase. Acel studiu, care a fost publicat acum două luni, arată ceva ce au arătat și alte studii, adică faptul că emisiile de gaze cu efect de seră de la nisipurile bituminoase canadiene sunt în medie de 107,3 g de CO2 pe megajoule, în comparație cu 87,1 g de la carburanții convenționali. Pentru șisturile bituminoase arată o rată de 122 și 139 g de CO2 pe megajoule. Cu alte cuvinte, arată că acești carburanți sunt mai poluanți decât carburantul convențional. Acum avem studiile și sper că vom auzi în această seară de la dna comisar că vom vedea o propunere de punere în aplicare a Directivei privind calitatea carburanților.
<P>
La început am menționat că nu este vorba doar de o chestiune de natură tehnică. Săptămâna trecută, mulți dintre deputații care sunt astăzi aici au primit o petiție din partea a mii de cetățeni europeni care sunt foarte preocupați de această chestiune. Aceștia doresc ce doresc și eu, adică o etichetare adecvată, corectă a nisipurilor și șisturilor bituminoase. Deseori auzim că UE indică direcția în ceea ce privește schimbările climatice, însă California a pus deja în aplicare un standard de carburanți cu un nivel scăzut de carbon, care evaluează nisipurile bituminoase ca având un nivel crescut de carbon.
<P>
Știu că s-a făcut mult lobby în jurul acestui subiect. Cu toții am auzit despre acest lucru, ne-am întâlnit cu diferiții lobbyiști și chiar acum, când știm că nisipurile și șisturile bituminoase sunt mai poluante decât carburanții convenționali, ni se spune "nu, să facem mai multe studii, mai dați-ne timp”. Însă acum avem rezultatele privind nisipurile bituminoase, prin urmare nu mai văd niciun motiv pentru amânări. Nisipurile bituminoase reprezintă unul dintre cele mai poluante moduri cunoscute de om de a produce carburant folosit în transport. Urmează să fie clasificate diferit în Directiva privind calitatea carburanților, altminteri nimic nu va împiedica carburanții folosiți în transport să devină mai poluanți, în temeiul Directivei privind calitatea carburanților, în loc de mai curați.
<P>
Dnă comisar Hedegaard, știu că veți auzi imediat cât de mulți colegi din toate grupurile parlamentare ne împărtășesc preocupările. Sunteți cunoscută pentru angajamentul cu care abordați problema schimbărilor climatice și sunteți respectată pentru aceasta în Parlament. Dorim să lucrăm cu dvs. pentru a elabora foaia dvs. de parcurs privind nivelul scăzut de carbon, în vederea unei diminuări reale a emisiilor din transport cu 60 %, potrivit celor anunțate de dvs. săptămâna trecută. Așadar, sper că în seara aceasta ne veți da vești bune tuturor și că ne veți spune că, în următoarele câteva săptămâni, vom avea un standard de punere în aplicare și o valoare mai mare pentru nisipurile și șisturile bituminoase.
<SPEAKER ID="271" NAME="Connie Hedegaard">
membră a Comisiei. - Dle președinte, tocmai am auzit de la Linda McAvan că ea și Comisia au aceeași părere despre cât de importantă este abordarea temei emisiilor din transport; acest lucru este reflectat și în Cartea albă privind transportul, care va fi publicată astăzi. Din păcate, elaborarea măsurii de punere în aplicare legată de ținta de reducere a intensității gazelor cu efect de seră, care se găsește în Directiva privind calitatea carburanților, a durat mai mult timp decât se anticipase. Cu toate acestea, amânarea nu va afecta capacitatea furnizorilor de a îndeplini cerințele acestei directive, deoarece niciun stat membru nu a stabilit o țintă intermediară pentru anul 2014.
<P>
În timpul pregătirii propunerii, Comisia a considerat că abordarea legislativă adecvată trebuie să pună în echilibru acuratețea și complexitatea metodei de raportare cu gradul de variabilitate la nivelul intensităților GES ale diferiților carburanți. În timpul toamnei trecute și în primele săptămâni ale acestui an, în cadrul Comisiei au avut loc discuții interne ample, care sunt pe punctul de a fi finalizate, și astfel s-ar putea discuta, în lunile următoare, o propunere cu statele membre.
<P>
În ceea ce privește valorile implicite pentru nisipurile și șisturile bituminoase, sunt încântată să raportez că Comisia a publicat recent rapoarte care indică o valoare implicită medie pentru nisipurile bituminoase și o serie de valori implicite indicative pentru șisturile bituminoase. Aceste rapoarte sunt disponibile pe site-ul de internet al Comisiei. Dat fiind marele interes pentru această chestiune, Comisia crede că ar fi de folos ca aceste rapoarte să facă obiectul unui proces de evaluare inter pares. Ocupându-mă în continuare de această chestiune, am colaborat strâns cu colegul meu responsabil cu aspectele comerciale, pentru a asigura că abordarea noastră este robustă, din punctul de vedere al obligațiilor noastre conform dreptului internațional, și voi continua să acționez la fel.
<P>
Prin urmare, fără a avea idei preconcepute despre rezultatul procesului de evaluare inter pares și consultarea ulterioară internă a Comisiei, la acest moment intenția Comisiei este de a prezenta comisiei legislative competente un proiect de măsură de punere în aplicare, care va include valori implicite atât pentru nisipurile bituminoase, cât și pentru șisturile bituminoase, precum și pentru alți carburanți neconvenționali, cum ar fi cărbunele lichefiat și gazul lichefiat.
<P>
S-a stabilit, de asemenea, ca proiectul de măsură de punere în aplicare să prevadă faptul că Comisia va examina intensitatea GES a altor categorii de materii prime cu emisii ridicate de gaze cu efect de seră și, dacă va fi garantată științific, măsura de punere în aplicare va fi modificată prin adăugarea unor noi categorii de materii prime.
<P>
Acest fapt ar face ca măsura să nu fie discriminatorie, demonstrând că lista materiilor prime este deschisă, iar Comisia analizează în mod activ alte categorii și este gata să extindă lista, odată ce s-au strâns suficiente dovezi și informații despre alte categorii.
<P>
Prin urmare, vor exista unele întârzieri înainte ca proiectul de măsură de punere în aplicare a întregului pachet să poată fi discutat cu statele membre, dat fiind că sunt necesare câteva săptămâni pentru evaluarea inter pares și, ulterior, pentru finalizarea discuțiilor interne ale Comisiei. Însă odată ce va fi aprobată de comisia legislativă, măsura va fi transmisă Parlamentului European pentru examinare.
<SPEAKER ID="272" NAME="Horst Schnellhardt" LANGUAGE="DE">
Dle președinte, aș dori să mulțumesc dnei McAvan pentru că a înaintat această întrebare. Revizuirea Directivei privind calitatea carburanților i-ar obliga pe furnizorii de carburanți nu doar să reducă emisiile de gaze cu efect de seră produse de-a lungul ciclului de viață al carburanților, de exemplu în timpul transportului și al procesului de rafinare, și să măsoare reducerea, ci și să reducă emisiile pe unitate de energie, în fiecare an cu 1 % din 2011 și în total cu 10 % până în 2020. Cu toate acestea, cred că este posibil să măsurăm reducerea emisiilor în timpul ciclului de viață al carburantului doar dacă se aplică valorile standard corespunzătoare. Acestea trebuie în sfârșit identificate și puse la dispoziția publicului.
<P>
Totuși, când dna McAvan a transmis întrebarea, am avut senzația că ar fi preferat să fi oprit producția în acest sector energetic. Aș dori să vă avertizez cu privire la această abordare, deoarece cifrele și constatările privind emisiile produse de extracția de țiței și de petrol din nisip sau din șisturi variază considerabil. Chiar acum o oră am discutat cu un reprezentant al industriei chimice, care mi-a comunicat că există multe posibilități de dezvoltare tehnică, astfel încât ar fi posibil să atingem rezultate mult mai bune în acest domeniu. Aș dori să-i reamintesc Parlamentului că vorbim constant despre independența față de resursele energetice din afara Uniunii Europene. Această materie primă ne stă la dispoziție aici, în Uniunea Europeană, prin urmare, ar trebui să includem această chestiune în discuțiile noastre. Totuși, acestea vor funcționa doar dacă se aplică valori standard care trebuie verificate. În consecință, adresez Comisiei o invitație de a acționa rapid.
<SPEAKER ID="273" NAME="Kriton Arsenis" LANGUAGE="EL">
Dle președinte, dnă comisar, dezbatem, într-adevăr, o temă crucială: emisiile din producția de petrol din nisipurile bituminoase sunt de la trei la cinci ori mai mari decât cele provenite din alte metode de producție, iar acest indicator mult dorit, pe care îl vrem în directivă, va asigura că nu vom subvenționa această metodă catastrofală de producție.
<P>
Ați spus că studiul a fost încheiat. Totuși, deși avem un studiu, deoarece am spus că avem nevoie de un studiu pentru a putea continua, acum dorim să supunem acest studiu evaluării inter pares. Întrebarea, dnă comisar, este când va fi finalizată această procedură? Care sunt termenele? Cât de mult trebuie să mai așteptăm până când va fi revizuit acest indicator, folosind această metodologie, astfel încât să-l putem include, în cele din urmă, în legislația noastră?
<P>
De fapt, problema nisipurilor bituminoase nu este legată numai de emisii. Este vorba de distrugerea unor păduri unice, pădurile arctice canadiene, a aliaților noștri vitali împotriva schimbărilor climatice. În același timp, distrugem patria în care are loc această distrugere în masă și, dacă nu includem acest indicator în legislație, această distrugere se va extinde și asupra altor țări.
<SPEAKER ID="274" NAME="Fiona Hall">
în numele Grupului ALDE. - Dle președinte, doresc să îi mulțumesc dnei comisar Hedegaard pentru eforturile de lungă durată depuse în privința acestei chestiuni și pentru anunțul pozitiv din această seară. Dnă comisar, v-ați întâlnit cu deputați în PE cu multe ocazii și apreciem că piatra de încercare nu vine din partea dvs. Cu toate acestea, lipsa progresului este profund frustrantă.
<P>
Mai întâi de toate, ni s-a spus că nu este suficient că există o duzină de studii care au arătat că nisipurile bituminoase au emisii de gaze cu efect de seră mai ridicate decât petrolul convențional. Ni s-a spus că trebuie făcut un studiu care să folosească exact aceeași metodologie. Acum că avem acest studiu de la Centrul Comun de Cercetare - care arată valoarea de 107 g pe magajoule, cu mult peste media de 87,1 g pentru țiței - opozanții spun că avem nevoie de o evaluare inter pares. Chiar se pare că este o pierdere de timp pe scară largă.
<P>
Păcat că lobby-ul împotriva unei valori separate pentru nisipurile bituminoase a venit așa puternic dintr-o direcție, deoarece chiar nu este vorba de discriminarea Canadei. Există multe alte situri potențiale cu nisipuri bituminoase, unele dintre ele, după cum tocmai am auzit, pe teritoriul UE. Faptul că aceste resurse alternative de petrol atrag interesul investitorilor din întreaga lume este exact motivul pentru care trebuie să insistăm asupra unei valori separate privind gazele cu efect de seră pentru acestea. Altminteri, deoarece nisipurile bituminoase devin tot mai des o mare parte a amestecului energetic, ne vom afla în situația în care ne conformăm, pe hârtie, țintei de reducere cu 6 % din Directiva privind calitatea carburanților, iar în realitate producem carburanți cu emisii chiar mai mari decât astăzi.
<P>
Ar fi de mare ajutor, dnă comisar, dacă ați putea explica DG Comerț, așa cum sunt sigură că ați făcut-o, că acesta nu este un atac la adresa Canadei și că, în afară de orice altceva, Parlamentul dorește ca această chestiune a valorii implicite pentru nisipurile bituminoase să fie aplanată pentru a putea fi asigurată o aprobare fără sincope a acordului comercial UE-Canada.
<SPEAKER ID="275" NAME="Satu Hassi">
în numele Grupului Verts/ALE. - (FI) Dle președinte, dnă comisar, doamnelor și domnilor, ca parte a pachetului privind clima am decis ca amprenta de carbon a carburanților folosiți în transport să fie redusă cu 6 % până în 2020. Ar fi complet nepotrivit și lipsit de sens dacă am închide acum ochii la cel mai poluant carburant, precum petrolul din nisipurile bituminoase, încurajând în același timp producția lui în lume, în Canada și în Africa, de exemplu. Este destul de evident că ar trebui să avem propriile noastre valori implicite pentru amprenta de carbon a petrolului din nisipuri și șisturi bituminoase. Trebuie, de asemenea, să diferențiem cât mai repede posibil celelalte surse de țiței.
<P>
Din punctul meu de vedere, guvernul canadian a pus presiune într-un mod neadecvat pe UE și nu trebuie să cedăm. Dacă amprenta Canadei privind petrolul provenit din nisipuri bituminoase este mai scăzută decât valoarea de referință, Canada poate dovedi acest lucru. Nu ar trebui să aderăm la același principiu în ceea ce privește combustibilii fosili, ca și în cazul biocarburanților, adică valorile implicite să fie diferențiate în funcție de sursa de materii prime?
<SPEAKER ID="276" NAME="Bogusław Sonik" AFFILIATION="PPE">
(PL) Dle președinte, dnă comisar, rezervele globale de nisipuri bituminoase sunt foarte vaste. S-a estimat că rezervele de petrol din nisipuri bituminoase sunt de două ori mai mari decât rezervele de țiței extrase cu ajutorul metodelor convenționale. Tehnologiile de astăzi fac posibilă exploatarea depozitelor de materii prime în locuri unde nimeni nu ar fi crezut în prealabil că este posibil. În același timp, cerințele de protecție a mediului au devenit totuși mai stricte și, astfel, există un conflict între standardele de mediu și urmărirea materiilor prime și dorința de a le extrage cu orice preț. Aceasta rezultă în degradarea pământului, defrișare și exploatarea resurselor de apă.
<P>
Întreprinderile de extracție trebuie forțate să recultive pământul pe care l-au folosit, pentru ca pădurile să poată crește din nou în aceste locuri, într-o bună zi. Întreprinderile care fac profit din procesarea nisipurilor bituminoase trebuie să aloce o parte din aceste profituri protecției mediului, de exemplu sub forma unui depozit. Comisia Europeană ar trebui să susțină astfel de cerințe și de tehnologii pentru reducerea emisiilor de CO2. În definitiv, Europa și Canada au legături economice atât de strânse încât industria canadiană, indiferent de dorința sa, trebuie să se adapteze cerințelor europene de protecție a mediului pentru a opera, de exemplu, în acest domeniu, pe piața europeană.
<SPEAKER ID="277" NAME="Peter Liese" AFFILIATION="PPE">
(DE) Dle președinte, doamnelor și domnilor, aș dori să îi mulțumesc dnei McAvan pentru că a luat inițiativă în acest caz și dnei Hedegaard pentru că a abordat chestiunea. Nu suntem mulțumiți de viteza cu care evoluează lucrurile însă știm că această chestiune se află pe mâini bune la dna Hedegaard. Am dori să o susținem pe durata discuțiilor din cadrul Comisiei și cu oricine altcineva implicat în această chestiune.
<P>
Impactul asupra mediului al nisipurilor bituminoase este evident. În afara Parlamentului există o expoziție care arată clar că avem în grijă o problemă de mediu serioasă, chiar dacă putem pune sub semnul întrebării câte ceva din ceea ce se spune sau unele cifre. Acest fapt este indiscutabil. Dat fiind că am discutat efectele biocarburanților în detaliu și că am și planificat să cercetăm indirect deplasarea culturilor de alimente, trebuie să analizăm această problemă, atât de evidentă, mult mai îndeaproape. Din acest motiv, aceasta este o inițiativă importantă.
<P>
În timpul dezbaterii și în timpul pregătirilor, mi-a venit în minte o propoziție spusă în repetate rânduri de ministrul german al mediului, dl Norbert Röttgen: În cazul carburanților fosili am cules deja fructele de pe crengile de jos. Acest fapt devine clar în contextul acestei teme și în lumina expoziției din afara Parlamentului. Extracția tuturor depozitelor noastre suplimentare de carburanți fosili va implica foarte multă muncă și va ridica noi probleme. De aceea aș dori să subliniez încă o dată, în această seară, că avem cu toții motive să ne gândim mai atent la eficiența energetică, date fiind, mai ales, evenimentele din ultimele zile. Aș dori să exercităm mai multă presiune asupra Comisiei și asupra dlui Oettinger pentru a urmări ținta de 20 % pentru eficiența energetică. Sper că Direcția Generală Mobilitate și Transporturi și comisarul pentru transporturi vor putea prezenta, în următorii ani, și nu în următoarea legislatură parlamentară, măsuri precise și nu doar cu vorbe goale.
<SPEAKER ID="278" NAME="Gerben-Jan Gerbrandy" AFFILIATION="ALDE">
(NL) Dle președinte, în piața din fața Parlamentului este o expoziție de fotografii referitoare la nisipurile bituminoase din Canada. Una dintre fotografii chiar îți dă fiori. Se văd frumoase păduri virgine și apoi o linie abruptă care marchează începutul unui lac negru poluat și uleios, cu dimensiunea de 170 m2. Această imagine chiar dă fiori și vă recomand să mergeți cu toții în această seară să vedeți expoziția.
<P>
În afară de faptul că duce la o mare pierdere de biodiversitate, petrolul din nisipul bituminos emite niveluri extrem de ridicate de CO2. În ceea ce mă privește, biodiversitatea și emisiile de CO2 reprezintă motive suficiente pentru a ne opune vehement exploatării nisipurilor bituminoase din Canada, precum și din alte țări. Totuși, minimul pe care îl putem face este să includem valoarea de poluare a petrolului din nisipurile bituminoase în Directiva privind calitatea carburanților.
<P>
După ce am ascultat ce a spus dna Hedegaard, presupun că acest lucru se va întâmpla, însă sper că se va opune de asemenea cu mai multă vehemență exploatării nisipurilor bituminoase din Canada și din alte părți ale lumii.
<SPEAKER ID="279" NAME="Silvia-Adriana Țicău" AFFILIATION="S&amp;D">
Pentru reducerea cu 20% a emisiilor de gaze cu efect de seră până în 2020, rezultate semnificative pot fi obținute dacă se investește în măsuri privind creșterea eficienței energetice în sectorul clădirilor și al transporturilor.
<P>
Atunci când a fost adoptată Directiva privind calitatea carburanților folosiți în transport am avut ample dezbateri. Industria constructoare de mașini considera atunci că, pentru a crește cota din carburant provenind din biocarburanți, era nevoie de o perioadă mai mare de timp pentru proiectarea și construcția de noi motoare capabile să suporte o presiune mărită a vaporilor.
<P>
Textul final al Directivei obligă, însă, atât producătorii de autovehicule, cât și producătorii de carburant, să investească în reducerea emisiilor poluante și în creșterea calității carburanților.
<P>
Consider că, pentru a reduce emisiile poluante generate de sectorul transporturilor, Uniunea Europeană ar trebui să investească cu prioritate în dezvoltarea unei rețele electrice inteligente la nivel paneuropean, capabilă să preia energia produsă la nivel local și regional din surse de energie regenerabile și care să fie integrată în infrastructura necesară pentru utilizarea vehiculelor electrice.
<P>
. <BRK>
<SPEAKER ID="280" NAME="Alajos Mészáros" AFFILIATION="PPE">
(HU) Dle președinte, dnă comisar, trebuie să spun că această directivă dă naștere unor preocupări serioase în rândul companiilor de prelucrare a petrolului din Europa Centrală și de Est. Și acest lucru nu se întâmplă măcar pentru că aceasta va trebui să intre în vigoare, ci mai degrabă pentru că suntem curioși în ceea ce privește metodele care vor fi folosite pentru a fi calculate emisiile. Va fi metoda de calcul forfetar, care se bazează pe o medie a UE, sau cea de calcul "hibrid”, care va calcula emisiile de la locul și momentul extracției? Dacă este vorba de cea din urmă, producătorii care lucrează cu petrol rusesc vor trebui în realitate să își reducă emisiile GES cu 12 %, deoarece poluarea prezintă deja un nivel ridicat la locul de extracție.
<P>
Dnă comisar, v-am trimis în luna ianuarie o scrisoare în această privință, împreună cu alți patru colegi, și am primit răspunsul dvs., însă acel răspuns nu ne-a împrăștiat complet îndoielile. Aș dori de aceea să vă rog să mă reasigurați, dacă este posibil, că această lege nu va defavoriza companiile care prelucrează petrol rusesc și că, în consecință, nu va pune statele membre din Europa Centrală și de Est într-o situație discriminatorie.
<SPEAKER ID="281" NAME="Seán Kelly" AFFILIATION="PPE">
(GA) Dle președinte, nu sunt membru al Comisiei pentru industrie, cercetare și energie (ITRE); ar trebui să fiu, aș dori să fiu și sper să fiu într-o zi. Dacă cineva părăsește comisia sau dacă se gândesc să destituie pe cineva, anunțați-mă și voi obține un loc.
<P>
Comisia a emis un document foarte bun, în urmă cu câteva săptămâni, privind eficiența energetică. Am subliniat necesitatea faptului că trebuie lucrat mai mult la clădiri și transport și sunt 100 % de acord cu acest lucru.
<P>
În ceea ce privește transportul, trebuie făcut mult mai mult pentru a aplica restricții celor care produc vehicule pentru ca aceștia să creeze vehicule mai eficiente din punctul de vedere al combustibililor. Aceasta este o problemă foarte importantă și nu au fost depuse eforturi suficiente în acest sens. Sunt membru al Delegației pentru relațiile cu Canada, iar canadienii ne-au făcut ieri o prezentare despre această chestiune. Aceștia doresc să ne ducă la fața locului pentru a ne arăta cum merg lucrurile, iar până la momentul în care tehnologiile au fost dezvoltate, trebuie să fim mai deschiși față de aceste nisipuri și șisturi bituminoase.
<SPEAKER ID="283" NAME="Connie Hedegaard">
membră a Comisiei. - Dle președinte, în primul rând aș dori să îi mulțumesc Parlamentului pentru mesajul foarte clar pe care l-a transmis în această seară. Cred că este foarte clar - incluzând nerăbdarea și caracterul urgent. Dl Schnellhardt ne-a spus că trebuie să acționăm prompt, iar dl Arsenis a adresat întrebări îndeosebi cu privire la termene: când se va încheia acest proces? Sunt încântată să declar că acum este vorba mai degrabă de o scurtă perioadă de timp. În cazul evaluării inter pares este vorba de săptămâni, după care trebuie să se întoarcă la Comisie, iar acolo va avea loc procesul intern. Nu se va încheia acolo, însă cel puțin vom începe să îl ducem spre următoarea etapă care se va desfășura cu statele membre.
<P>
Deci ne apropiem de final însă, cum spunea dna Hall, aceasta nu este deloc o inițiativă discriminatorie, și cred că înțelegeți cu toții de ce are sens să avem grijă ca documentația să fie robustă. Aceasta este ceea ce am prevăzut și cunoaștem cu toții care sunt motivele. Unul dintre motive este că nu a fost inclus chiar de la început, când a început acest caz acum câțiva ani. Acum ne ocupăm de acest lucru și astfel putem să încheiem acest proces.
<P>
Permiteți-mi să închei prin a vă spune că, atunci când este vorba de această valoare implicită pentru nisipurile bituminoase, întârzierea generală a punerii în aplicare a directivei înseamnă că am reușit să includem acum valoarea implicită în același fel de rundă ca atunci când punem în aplicare directiva ca atare. În acest sens, când va veni vorba de valoarea implicită pentru nisipurile bituminoase, vom o vom putea avea mai repede decât credeau unii dintre noi că ar fi posibil când am început acest proces, acum nouă luni. Vă mulțumesc pentru mesajul foarte clar. Sper că vă dați seama că lucrăm din greu pentru a încheia acest proces.
<SPEAKER ID="284" NAME="Președinte">
Dezbaterea a fost închisă.
<P>
Declarații scrise (articolul 149 din Regulamentul de procedură)
<SPEAKER ID="285" NAME="Ioan Enciu" AFFILIATION="S&amp;D">
în scris. - Am vizitat nisipurile bituminoase din Canada anul trecut și astfel sunt martor ocular al acestui fenomen. Am avut posibilitatea să port consultări vaste cu guvernul provinciei Alberta și cu guvernul federal al Canadei privind această chestiune. Înainte să merg în Canada, Friends of the Earth Europe, WWF și asociația Transport and Environment mi-au transmis întrebări privind nisipurile bituminoase pe care să le adresez guvernului Albertei. Am primit răspunsuri la toate aceste întrebări de la ministrul provinciei Alberta pentru relații internaționale.
<P>
Mi s-a transmis că statul Canada se angajează complet în reducerea emisiilor globale de GES și în decarbonizarea combustibililor fosili, și s-a subliniat faptul că studiile arată că intensitatea GES a petrolului provenind din nisipurile bituminoase poate fi egală sau mai mică decât a altor carburanți. Pe de altă parte rămân grijile privind sănătatea publică, biodiversitatea și natura locală sălbatică.
<P>
Aș încuraja Comisia să trimită un grup de experți care să viziteze nisipurile bituminoase din Canada pentru a face o analiză independentă a nisipurilor bituminoase, deoarece va propune amendamente la Directiva privind calitatea carburanților înainte de decembrie 2012, cu posibilitatea de a introduce măsuri suplimentare pentru ca furnizorii să reducă cu 2 % ciclul de viață al GES pe unitate de energie.
<SPEAKER ID="286" NAME="Pavel Poc" LANGUAGE="CS">
Timp de mulți ani de zile în Canada se dă o luptă între ecologiști și investitori, care din păcate, dau dovadă de mai puțină considerație ca niciodată față de protejarea naturii, deoarece prețurile și cererea de petrol la nivel mondial cresc. Companiile petroliere supranaționale privesc protejarea mediului pur și simplu ca pe un articol care costă și care trebuie redus. Această desconsiderare nu se oprește nici măcar la genocidul de facto al populațiilor locale care depind de mediu pentru propria existență. Creșterea alarmantă în cifre a celor care suferă de cancer în rândul populațiilor locale este rezultatul direct al extracției nechibzuite. Ne-am obișnuit cu evaluarea oricărui lucru prin raportarea la bani. În varianta globală a jocului de societate Monopoly, pe care o numim economie, vedem doar profitul pe termen scurt. Nu ținem cont de prețul pe care îl vom plăti în cele din urmă pentru continua defrișare în zona temperată și pentru acoperirea cu iarbă a unor ecosisteme întregi într-un joc al supraviețuirii care durează mult mai mult și este mai serios. În situația economică și politică actuală, resursele vor fi pur și simplu epuizate, iar distrugerea anticipată a mediului va avea loc. Profiturile sunt prea tentante, iar setea de energie este prea mare. Cine va decide? Oamenii și reprezentanții lor aleși în mod democratic sau oamenii cu bani și directorii companiilor petroliere? Dacă Europa nu ia o poziție fermă față de extracția neadecvată din nisipuri și șisturi bituminoase, atunci participăm la un teatru politic care arată că ne interesăm de această chestiune, deși, în realitate, nu avem nici voința, nici puterea de a schimba situația.
