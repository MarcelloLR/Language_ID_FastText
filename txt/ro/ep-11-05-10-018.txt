<CHAPTER ID="018">
Timpul afectat întrebărilor (întrebări adresate Comisiei) 
<SPEAKER ID="625" NAME="Președinte">
Următorul punct pe ordinea de zi este timpul alocat întrebărilor (B70303/2011). Stimați colegi, vă rog să rețineți că începem cu 40 de minute întârziere.
<P>
Următoarele întrebări sunt adresate Comisiei.
<SPEAKER ID="626" NAME="Gay Mitchell" AFFILIATION="PPE">
Dle președinte, știu că sunt în asentimentul tuturor când abordez acest lucru, însă aș dori să spun din nou că este cu adevărat inacceptabil ca timpul afectat întrebărilor să se desfășoare în acest mod.
<P>
Nu există niciun Parlament în lume în care timpul afectat întrebărilor să nu fie sfânt. V-aș ruga din nou să ridicați această problemă în Birou.
<SPEAKER ID="627" NAME="Președinte">
Dle Mitchell, aceasta este o problemă care ține de Conferința președinților, nu de Birou, dar fără îndoială reformele Swoboda vor prezenta propuneri cu privire la modul de abordare a acestui subiect. Sunt de acord cu dvs. Este complet nesatisfăcător, însă am preluat prezidiul doar la 19.40, așa că nu sunt cu adevărat responsabil pentru întârziere.
<P>

<P>
Subiect: Credite prevăzute în noul proiect de buget pentru combaterea șomajului în rândul tinerilor
<P>
Inițiativa emblematică "O agendă pentru noi competențe și noi locuri de muncă” subliniază faptul că, din cauza crizei, rata ocupării forței de muncă a scăzut la sub 69%, în timp ce rata șomajului a crescut la 10%; presupunându-se că piața forței de muncă se va stabiliza în 2010-2011, atingerea unui nivel al ocupării forței de muncă de 75% până în 2020 va necesita o creștere a șomajului cu puțin mai mult de 1% pe an. În același timp, șomajul în rândul tinerilor în vârstă de până la 25 de ani se ridică la un nivel aproape egal cu 20%, în timp ce persistența crizei financiare conduce la o reducere a ratei ocupării forței de muncă, și nu la creșterea anuală dorită de 1%.
<P>
Cum și cu ce credite prevăzute în proiectul de buget va încerca Comisia să atingă până anul viitor nivelul-țintă al ocupării forței de muncă în UE, adică printr-o creștere medie de 1%?
<P>
Consideră Comisia că reducerile bugetare propuse pentru anul viitor vor avea efecte negative asupra sumelor alocate pentru educație, formare profesională și stimularea ocupării forței de muncă în UE în general?
<SPEAKER ID="629" NAME="László Andor">
membru al Comisiei. - După cum știți cu toții, obiectivele principale ale UE în conformitate cu Strategia Europa 2020 includ creșterea ratei de ocupare a forței de muncă la 75 %, scoțând cel puțin 20 de milioane de persoane din sărăcie și excluziune socială, reducând proporția abandonului școlar timpuriu la sub 10 %, și asigurându-se că cel puțin 40 % din generația tânără va fi finalizat educația liceală până în 2020.
<P>
Comisia ajută statele membre să realizeze aceste obiective prin sprijin financiar, în special Fondul social european, coordonarea politică și orientarea politicilor la nivelul UE în cadrul semestrului european. Raportul comun din 2011 privind ocuparea forței de muncă, care se bazează pe evaluarea de către Comisie a proiectelor naționale de programe de reformă ale statelor membre, le invită pe acestea să îmbunătățească funcționarea pieței forței de muncă introducând sisteme de impozitare mai favorabile ocupării forței și rentabilizând munca, asigurându-se că salariile reflectă evoluția productivității, introducând aranjamente flexibile de lucru pentru a facilita integrarea ulterioară a femeilor pe piața forței de muncă, asigurându-se că reformele sistemelor de pensii includ o legătură mai directă între pensionarea mai târzie și drepturile crescute la pensie, eliminând stimulentele acordate persoanelor pentru a se pensiona anticipat și stabilind o legătură între ajutoarele de șomaj și ciclul economic.
<P>
Acest lucru înseamnă că plasele de siguranță ar trebui să fie consolidate în momentele când acest lucru este deosebit de necesar, așa cum am văzut în ultimii ani, iar în perioadele favorabile banii ar fi economisiți. Când anume intrăm în perioadele favorabile este o evaluare care variază de la țară la țară. Să sperăm că, în câțiva ani, vom ajunge toți acolo. Însă în actualele circumstanțe foarte dificile, este important, de asemenea, ca serviciile publice de ocupare a forței de muncă să ofere o mai bună asistență în vederea găsirii unui loc de muncă. Trebuie, de asemenea, să reducem segmentarea pieței forței de muncă. Într-adevăr, dovezile arată că anumite grupuri, și în special cele implicate în contracte temporare sau precare, au fost afectate mult mai mult ca urmare a crizei. Acesta este motivul pentru care Comisia a invitat statele membre să introducă contractele cu durată nedeterminată cu o creștere treptată a drepturilor de protecție.
<P>
Deși redus în comparație cu bugetele publice naționale, Fondul social european a ajutat statele membre să treacă cu bine prin recenta criză economică. În conformitate cu comunicarea Comisiei privind revizuirea bugetului și concluziile celui de-al cincilea raport referitor la coeziunea socială, Strategia Europa 2020 oferă atât un set clar de priorități comune, cât și un cadru de identificare a priorităților de finanțare post-2013, în conformitate cu obiectivele de creștere inteligentă, durabilă și incluzivă, care să includă dezvoltarea capitalului uman. Comisia va prezenta propunerile sale pentru următorul cadru financiar multianual la sfârșitul lunii iunie.
<P>
În ceea ce privește bugetul pentru 2012, aș dori să subliniez faptul că proiectul de buget care a fost adoptat de Comisie la 20 aprilie este în conformitate cu concluziile Consiliului European din 24 și 25 martie, care declară faptul că eforturile de consolidare fiscală trebuie să fie completate de reforme structurale care generează creștere. În acest scop, statele membre vor pune în aplicare măsuri pentru a investi în educație și formare profesională. Comisia a aplicat o politică restrictivă în ceea ce privește cheltuielile administrative, cu o înghețare nominală pentru cheltuielile administrative ale Comisiei. Cu toate acestea, Comisia a propus creșterea angajamentului și a creditelor de plată, cu 3,7 % și, respectiv, 4,9 %, cu accent pe cheltuielile legate de Strategia Europa 2020, inclusiv FSE, programul de învățare de-a lungul vieții, programul "Tineretul în acțiune”, cel de-Al șaptelea program-cadru pentru cercetare și programele pentru competitivitate și inovare.
<SPEAKER ID="630" NAME="Georgios Papanikolaou" AFFILIATION="PPE">
(EL) Vă mulțumesc, dle comisar, pentru răspunsul dvs. Bineînțeles, aș dori să vă reamintesc că șomajul, în special în rândul tinerilor din Europa, este în prezent aproape de 20,5 %, iar în unele cazuri acum este scăpat de sub control. Conform datelor aflate la dispoziția mea, acesta este 43,5 % în Spania, iar în Grecia este aproape de - repet, în rândul tinerilor - 36 %. Având în vedere faptul că această situație critică este doar o excepție pe care noi nu am putut-o preconiza cu 2 sau 3 ani în urmă, ne putem aștepta la o nouă intervenție a Comisiei în această situație specială, în plus față de ceea ce ne-ați spus?
<SPEAKER ID="631" NAME="Gay Mitchell" AFFILIATION="PPE">
Dle comisar, ați lua în considerare un răspuns formulat pe domeniu la problemele ocupării forței de muncă în rândul tinerilor? Veți afla că persoanele cu cel mai scăzut nivel de educație, care locuiesc probabil în complexe ale autorităților locale și nu au acces la educație și la asistență socială sunt cele care au cele mai ridicate niveluri de șomaj.
<P>
Există modele de dezvoltare locală care au început să abordeze această problemă în funcție de domeniul specific. Ar lua în considerare Comisia acțiunile în parteneriat cu statele membre pentru a încerca să abordeze zonele cu cel mai ridicat nivel de șomaj?
<SPEAKER ID="632" NAME="Nikolaos Chountis" AFFILIATION="GUE/NGL">
(EL) Dle președinte, după cum am auzit deja, există șomaj masiv în rândul tinerilor, atât în Grecia, cât și în Europa. În același timp, tinerii, femeile și imigranții sunt cele mai vulnerabile grupuri din societate atunci când vine vorba de acțiuni arbitrare luate de către angajatori, prin care mă refer la acțiuni împotriva dreptului la muncă și lipsa de respect față de negocierile colective. Prin urmare, aș dori să vă întreb, dle comisar, ce măsuri intenționați să luați pentru a proteja tinerii lucrători de locuri de muncă precare și de acțiunile arbitrare ale angajatorilor.
<SPEAKER ID="633" NAME="László Andor">
membru al Comisiei. - Situația din Uniunea Europeană este destul de neuniformă. Statisticile generale - mediile - sunt foarte proaste; acestea sunt cu adevărat îngrijorătoare. Cu toate acestea, ideea este că unele țări au performanțe relativ bune, combătând cu succes șomajul în rândul tinerilor chiar și în recesiune. Acest lucru se întâmplă în special în Țările de Jos și Austria și, într-o anumită măsură, de asemenea, în Germania. Țările cu performanțe mai slabe pot învăța din aceste experiențe.
<P>
Modelul de succes are mai multe componente și există, de asemenea, mai multe motive pentru nereușită în țările în care șomajul în rândul tinerilor a crescut la o treime din grupa de vârstă. Sunt destule țări - peste o jumătate de duzină - care se află în al doilea grup în acest moment. Legătura dintre educație și piața forței de muncă este absolut esențială pentru îmbunătățirea performanțelor sistemului de educație - formarea profesională și oportunitățile de formare suplimentară sunt deosebit de importante - motiv pentru care susținem reformele care conduc în această direcție.
<P>
Există în mod clar un rol de jucat pentru contracte mai bune de muncă, motiv pentru care, în inițiativa emblematică "O agendă pentru noi competențe și locuri de muncă” și documentele ulterioare, am subliniat problema segmentării și am susținut utilizarea contractelor pe durată nedeterminată, care pot avea o relevanță mai mare, dar care ajută tânăra generație, în special.
<P>
De asemenea, am susținut garanțiile pentru tineri, care au fost aplicate cu succes în unele state membre; utilizarea pe scară mai largă a acestora este foarte promițătoare. De asemenea, aș dori să subliniez programele FSE specifice tineretului. Am văzut destule dintre acestea. Cred că acestea sunt foarte importante, în special acolo unde riscul marginalizării, al blocării oportunităților de angajare, constituie un risc social major. Cred că Fondul social european poate fi utilizat într-un mod inovator; există multe exemple foarte bune.
<P>
Suntem pregătiți să difuzăm proiecte bune care pot oferi oportunități de angajare și de învățare acolo unde locuiesc tineri; dar există, de asemenea, multe exemple care oferă oportunități de a merge și de a lucra în alte țări. Cred că, mai ales în acest moment, trebuie, de asemenea, să atragem atenția tinerilor asupra nevoii de mobilitate și asupra oportunităților din străinătate. Trebuie să contribuim la intensificarea competențelor și la răspândirea informațiilor - rețeaua EURES este foarte utilă în acest sens, iar Comisia susține în mod direct acest lucru - și, de asemenea, să încurajăm mobilitatea, întrucât oportunitățile de locuri de muncă și posturile vacante apar foarte des în diferite regiuni sau în diferite țări. La o vârstă fragedă, acest lucru nu ar trebui să fie văzut ca un obstacol.
<P>
Subiect: PAC și cadrul financiar multianual după 2013
<P>
Nevoia unei PAC care să beneficieze de o finanțare corespunzătoare și care să furnizeze bunuri publice, precum siguranța și sustenabilitatea aprovizionării alimentare pentru UE, care să asigure un regim stabil al prețurilor la alimente, atât la poarta fermei, cât și pe rafturile magazinelor, și care să susțină o economie rurală vibrantă, este în prezent mai importantă ca niciodată, mai ales având în vedere recenta creștere a prețurilor la energie și instabilitatea din anumite regiuni ale globului.
<P>
Poate Comisia să confirme că o PAC care să beneficieze de o finanțare corespunzătoare, cu menținerea actualei cote din bugetul UE, va constitui un element central al reformei cadrului financiar multianual, în lumina rolului central pe care îl joacă politica agricolă comună în asigurarea unor astfel de bunuri publice?
<P>
Subiect: Finanțarea CAP după 2013
<P>
Poate Comisia să își confirme sprijinul pentru o politică agricolă comună solidă și care dispune de resurse suficiente în următorul cadru financiar multianual?
<SPEAKER ID="635" NAME="Dacian Cioloș" LANGUAGE="FR">
Dle președinte, stimați deputați, viitoarea politică agricolă comună trebuie să răspundă provocărilor cu care se confruntă agricultura, și aici mă refer la securitatea alimentară, stabilizarea veniturilor agricole și producția de produse alimentare de înaltă calitate și extrem de sigure. Cu toate acestea, totodată, politica agricolă comună trebuie să facă față provocărilor de mediu și teritoriale și obiectivelor Strategiei Europa 2020, în același timp sprijinind, de asemenea, competitivitatea și durabilitatea sectoarelor agricole și a regiunilor rurale.
<P>
Comisia intenționează să propună o reformă ambițioasă și aprofundată a politicii agricole comune, care va cere ca agricultorii să aducă o contribuție semnificativă la realizarea obiectivelor Strategiei Europa 2020. Impactul cumulat al unei "ecologizări” a plăților directe și măsuri mai bine direcționate de dezvoltare rurală vor însemna că PAC oferă un răspuns mai robust și cuprinzător la furnizarea de bunuri publice ecologice.
<P>
O politică agricolă comună puternică și ambițioasă are nevoie, de asemenea, de un buget corespunzător al Uniunii Europene. În acest scop, Comisia urmează să își prezinte propunerile legislative pentru următorul cadru financiar multianual la sfârșitul lunii iunie 2011. Ulterior, Comisia își va prezenta propunerile privind reforma politicii agricole comune în a doua jumătate a anului 2011, pentru a se asigura că putem coordona prezentarea propunerilor legislative la nivel de buget, ținând cont, totodată, de ambițiile noastre pentru viitoarea politică agricolă comună.
<SPEAKER ID="636" NAME="Seán Kelly" AFFILIATION="PPE">
Doar o scurtă completare. În comunicarea privind PAC în perspectiva anului 2020 se spune că pentru îndeplinirea tuturor obiectivelor din viitoarea PAC "este necesară menținerea sprijinului public acordat sectorului agricol și zonelor rurale”. Chiar dvs., dle comisar, ați menționat acest lucru. Cum vă propuneți să asigurați că acest sprijin pentru PAC este menținut în noul cadrul financiar multianual al UE?
<SPEAKER ID="637" NAME="Liam Aylward" AFFILIATION="ALDE">
Dle comisar, după cum știți, furnizarea de bunuri publice și securitatea aprovizionării cu produse alimentare vin la un cost foarte semnificativ. Agricultorii trebuie să știe că vor obține un profit echitabil pentru eforturile lor. De asemenea, aceștia trebuie să se afle în poziția de a planifica.
<P>
În această privință, și în ceea ce privește evoluția negocierilor privind PAC, când se așteaptă Comisia să fie în poziția de a dezvălui propunerile detaliate ale următorului cadru multifinanciar și alocarea bugetului PAC? Cred că este imperativ să știm acest lucru cât mai repede posibil, deoarece, în calitate de deputați, lucrăm oarecum în întuneric, fără a ști ce resurse financiare vom avea la dispoziția noastră.
<SPEAKER ID="638" NAME="Janusz Władysław Zemke" AFFILIATION="S&amp;D">
(PL) Dle comisar, din ceea ce ați spus reiese că vor fi aduse modificări foarte profunde politicii agricole comune. Întrebarea mea în legătură cu acest lucru este după cum urmează: acestea vor fi pur și simplu schimbări calitative, sau există planuri ca acestea să includă și modificări ale modului în care finanțarea este alocată fiecărei țări, de exemplu? Astăzi, fondurile alocate pentru agricultură sunt împărțite foarte diferit între țări.
<SPEAKER ID="639" NAME="Rareș-Lucian Niculescu" AFFILIATION="PPE">
Îi mulțumesc mult domnului comisar pentru răspunsul oferit. Într-un top mondial al vulnerabilității la creșterea prețului alimentelor, dintre cele 40 de state care ocupă primele locuri ale topului, 4 sunt state membre ale Uniunii Europene. Nu mă îndoiesc de cele mai bune intenții ale domnului comisar în privința bugetului, dar în ce măsură bugetul viitor va putea răspunde și necesităților alimentare și noilor ambiții legate de mediu?
<SPEAKER ID="640" NAME="Dacian Cioloș" LANGUAGE="FR">
Dle președinte, s-a pus o întrebare legată de modul în care bugetul va putea răspunde provocării alimentare, în același timp răspunzând obiectivelor stabilite prin tratatele Uniunii Europene cu privire la politica agricolă comună și Strategia Europa 2020. Răspunsul este că vom realiza acest lucru prin mai multe măsuri pe care planificăm să le luăm în cadrul acestei reforme, în primul rând pentru a îmbunătăți direcționarea bugetului aflat la dispoziția noastră, pentru a asigura o mai bună echilibrare a plăților între diferitele categorii de exploatații agricole și între diferitele state membre, precum și pentru a folosi bugetul ca stimulent pentru agricultori de a produce, de asemenea, bunuri pentru piață, în paralel cu producția alimentară, prin intermediul practicilor agricole bine orientate.
<P>
Cred că, în acest fel, ne vom asigura că viitoarea politică agricolă comună, care este o politică sectorială, oferă răspunsuri multisectoriale, și astfel, bugetul care urmează să fie alocat politicii agricole comune va demonstra și va oferi o reală valoare adăugată europeană. Cred că, în acest fel, putem justifica un buget substanțial pentru politica agricolă comună, și un buget care este în concordanță cu obiectivele pe care le stabilim pentru această politică. În mod clar, ceea ce politica agricolă comună și agricultorii europeni oferă în ceea ce privește producția de bunuri pentru piață va fi proporțional cu resursele pe care le vom putea aloca.
<P>
Atunci când vorbim despre buget, trebuie să luăm de asemenea în considerare cadrul și contextul economic general în care discutăm bugetul - acesta este motivul pentru care, pentru moment, este dificil să vorbim despre cifre reale. Statele membre depun eforturi pentru a își reduce cheltuielile; la nivel european, de asemenea, trebuie să fim capabili să orientăm resursele financiare aflate la dispoziția noastră către prioritățile reale și valoarea adăugată pentru Europa. Cred, dle Kelly, că în acest fel putem justifica un buget substanțial pentru politica agricolă comună prin menționarea contribuțiilor pozitive pe care această politică le aduce societății europene, nu doar în ceea ce privește producția agricolă pentru piețe, ci și în ceea ce privește producția agricolă netranzacționabilă - produse care nu sunt plătite de piețe. Atât în ceea ce privește plățile către agricultori, cât și în ceea ce privește cel de-al doilea pilon - sau prin investiții, susținând producția de bunuri locale - vom putea răspunde acestor obiective.
<P>
Astfel cum am spus în introducerea mea, propunerile privind programul-cadru multianual vor fi prezentate în iunie, și numai după aceea, în toamnă, Comisia va prezenta propuneri legislative. Măsurile luate în cadrul Comisiei sunt complet coerente, întrucât am prezentat deja liniile generale ale acestei politici în comunicarea trimisă de Comisie în luna noiembrie a anului trecut. La sfârșitul lunii iunie, Comisia va prezenta propuneri pentru cadrul bugetar multianual. Pe această bază, și pe baza comunicării care conține liniile generale ale reformelor, Comisia va prezenta pachetul legislativ în toamnă. În acel moment, cu siguranță nu vom fi complet în întuneric, deoarece cadrul multianual bugetar va fi fost deja prezentat.
<P>
Modificările aduse politicii agricole comune nu vor fi, prin urmare, doar calitative - pentru a viza mai bine obiectivele noastre - acestea vor avea drept scop, de asemenea, distribuirea plăților între statele membre - atât în cadrul statelor membre în sine, cât și între diferitele categorii de exploatații agricole - tocmai pentru a utiliza mai bine resursele disponibile în ceea ce privește obiectivele care au fost stabilite. Această echilibrare a plăților nu va fi doar mai echitabilă, ci, de asemenea, va mobiliza mai bine diversele structuri implicate în producția agricolă cu scopul de a răspunde noilor obiective pe care le stabilim noi înșine, deoarece exemplele istorice ale plăților bazate pe subvenții primite în prealabil nu mai sunt justificate în contextul actual, în care acum stabilim obiective foarte clare pentru viitoarea politică agricolă comună.
<P>
Dle Niculescu, cum vom reuși să asigurăm o bună relație între producția de bunuri pentru piață, produsele alimentare și bunurile ecologice? Nu vom realiza acest lucru prin încercarea de a îi împovăra pe agricultori și mai mult, ci mai degrabă prin încercarea de a utiliza o parte a bugetului ca un stimulent pentru a produce bunuri folosind practici agricole care respectă mediul, dar care nu necesită neapărat o creștere prea mare a costurilor de producție. Prin urmare, datorită acestui stimulent, și fără a afecta în mod semnificativ nivelul producției agricole, agricultorii europeni vor fi, de asemenea, în măsură să producă bunuri pentru piață. În mod evident, cu toate acestea, producția de bunuri pentru piață va fi direct proporțională cu amploarea bugetului pe care vom fi în măsură să îl confirmăm cu scopul de a acoperi costurile asociate cu practici agricole de acest tip. În acest fel, politica agricolă comună va putea să integreze diferite aspecte - aspecte economice, aspecte ecologice, aspecte asociate cu schimbările climatice și aspecte asociate cu armonizarea teritoriilor în regiunile rurale - în obiectivele propuse în această reformă.
<P>
Subiect: Inovația și măsurile de combatere a schimbărilor climatice
<P>
Pentru a-și atinge ambițioasele obiective climatice, UE are nevoie de noi tehnologii inovatoare. Astfel, ajustările la schimbările climatice ar putea deveni un instrument de creștere economică, generând sute de mii de locuri de muncă și exporturi de tehnologie avansată. Totuși, dat fiind că investițiile private în noile întreprinderi mici și mijlocii (IMM-uri) cu grad de risc ridicat sunt insuficiente, inovația europeană în tehnologiile verzi va rămâne dependentă în mare măsură de finanțarea publică. Conform OCDE, coordonarea la nivel interguvernamental este vitală într-o UE cu 27 de politici de inovare naționale și o pletoră de programe UE (cum ar fi EERP, Planul SET, NER 300, Europa INNOVA, Fondul de coeziune).
<P>
Va considera Comisia, prin urmare, că este recomandabil să se abiliteze un organism special cu competențe extinse care să aibă sarcina de a simplifica starea de fapt, de a stabili obiective și criterii de selecție comune și de a furniza informații pentru părțile interesate cu privire la programele de inovare ale UE în domeniul tehnologiilor verzi?
<P>
Va analiza Comisia posibilitatea introducerii unor noi stimulente, cum ar fi un premiu anual pentru inovațiile din domeniul climei?
<SPEAKER ID="642" NAME="Dacian Cioloș" LANGUAGE="FR">
Dle președinte, combaterea schimbărilor climatice este o provocare majoră pentru Europa, și vor fi necesare mai multe eforturi în domeniul cercetării și inovării pentru a dezvolta o societate ale cărei emisii de carbon să fie reduse și care să fie rezistentă la schimbările climatice.
<P>
În momentul de față, nu există niciun organism specializat care operează în aceste domenii, nici nu există un stimulent specific, cum ar fi distincția anuală în materie de inovare climatică care a fost menționată. Cu toate acestea, au fost depuse multe eforturi pentru a realiza o abordare coordonată între diferitele politici și programe ale Uniunii.
<P>
Strategia Europa 2020 și inițiativa sa emblematică, "O Uniune a inovării” au fost adoptate cu scopul de a scoate economia europeană din criză și de a confrunta provocările sociale care există. Investițiile în cercetare și inovare - inclusiv noile tehnologii, cum ar fi eco-inovarea, de exemplu - se află în centrul acestei strategii, și sunt planificate instrumente financiare noi cu scopul de a obține o creștere substanțială a investițiilor private și de a obține o creștere durabilă și pe termen lung. Ca parte a Uniunii inovării, o inițiativă-pilot de parteneriat pentru inovare europeană a fost propusă cu scopul de a acoperi întregul lanț al inovării, începând cu cercetarea și dezvoltarea, cu scopul de a garanta că sunt în vigoare condiții adecvate pentru a aduce cu succes pe piață rezultatele cercetării și dezvoltării. Alte parteneriate pentru inovarea europeană ar putea fi propuse mai târziu.
<P>
În al doilea rând, Cartea verde a Comisiei intitulată "De la provocări la oportunități: către crearea unui cadru strategic comun pentru finanțarea cercetării și inovării în UE” propune îmbunătățiri importante ale programului de cercetare și inovare, care vor face parte din următorul cadrul financiar multianual al UE.
<P>
În primul rând, ideea este de a corela cercetarea și inovarea prin reunirea tuturor instrumentelor relevante ale Uniunii Europene într-un cadru strategic comun pentru a permite introducerea de strategii cu adevărat transversale care acoperă toată gama de sisteme de inovare, de la cercetare la dezvoltare tehnologică, demonstrare și piață.
<P>
Există, în plus, o propunere de a face o legătură între finanțarea Uniunii Europene și provocările majore cu care se confruntă societatea, cum ar fi schimbările climatice. Scopul ar fi utilizarea finanțării Uniunii Europene ca pârghie pentru a obține mai multe investiții private, de exemplu în domeniul inovării în zona tehnologiilor ecologice.
<P>
În cele din urmă, Cartea verde ridică întrebarea legată de modul în care finanțarea Uniunii Europene ar putea fi utilizată pentru a sprijini și întreprinderile mici și mijlocii. Comisia a cerut părților implicate să prezinte contribuții pe tema Cărții verzi înainte de 20 mai 2011. În consecință, Comisia își va prezenta propunerile legislative pentru viitoarea finanțare a acestei Uniuni Europene a cercetării și inovării către sfârșitul acestui an.
<SPEAKER ID="643" NAME="Spyros Danellis" AFFILIATION="S&amp;D">
(EL) Vă mulțumesc, dle comisar, pentru răspunsul dvs. Aș dori să vă întreb, în legătură cu sectorul dvs., agricultura, cum vă imaginați că ar putea ajuta inovarea, aplicată la lanțul de producție agroalimentară, nu doar în combaterea schimbărilor climatice, ci și în abordarea și prevenirea impactului advers pe care știm cu toții că îl vom avea asupra vieții rurale.
<SPEAKER ID="644" NAME="Dacian Cioloș" LANGUAGE="FR">
Dle președinte, la nivel practic, putem garanta acest lucru prin acordarea de stimulente agricultorilor pentru a adopta practici agricole care nu numai că respectă mediul și calitatea solului, a apei și a biodiversității, ci și asigură că agricultorii reușesc să reducă emisiile de carbon și să fixeze mai bine carbonul în sol.
<P>
Planul nostru, în special în cel de-al doilea pilon al politicii agricole comune - inclusiv măsurile de investiții menite să le acorde agricultorilor posibilitatea de a-și moderniza investițiile - este de a le oferi stimulente pentru a se concentra asupra acestor investiții într-o manieră care caută să reducă emisiile de carbon. De exemplu, nivelul de cofinanțare publică pentru un tractor cu emisii ridicate sau normale de carbon nu va fi identic cu cel pentru un tractor și utilaje agricole cu emisii mai reduse de carbon. Astfel, vom utiliza finanțarea publică drept stimulent pentru ca agricultorii să ia în considerare acest aspect.
<P>
În al doilea rând, plănuim să creăm un instrument care va contribui la un tip de agricultură bazat pe cunoaștere, și anume, unul care ne va permite să utilizăm rezultatele cercetării, dezvoltării și inovării - inclusiv cercetarea efectuată în cadrul strategiei comune de cercetare - și să punem toate aceste rezultate în practică. Vom crea o rețea de bune practici și inovare la nivel european, o rețea care conține cercetători, consultanți, instructori, agricultori și industria alimentară de producție, pentru a asigura că putem scurta lanțul de la generarea de cunoaștere până la utilizarea acesteia în practică. În acest fel, putem contribui, de asemenea, - mulțumită tehnologiilor și tehnicilor agricole care vor fi utilizate de agricultori - nu numai pentru a asigura competitivitatea economică, ci și pentru a reduce impactul activității agricole asupra schimbărilor climatice.
<P>
Subiect: Necesitatea de a aduce modificări bugetului UE
<P>
Declanșarea crizei în 2008 a făcut ca nivelurile deficitelor și datoriilor statelor membre ale UE să ajungă progresiv la niveluri fără precedent, ducând astfel la creșterea costului creditelor și la dificultăți serioase legate de rambursarea datoriilor. Aproape toate guvernele statelor membre ale UE au adoptat programe severe de austeritate în vederea reducerii atât a cheltuielilor publice, cât și a programelor de investiții publice. Efectul acestor măsuri s-a făcut simțit imediat, afectând grav prestațiile sociale și determinând răspândirea recesiunii. Având în vedere că bugetul UE este, potențial, un instrument major pentru sprijinirea creșterii și că acesta nu a suferit încă o restructurare substanțială ca urmare a ultimelor evoluții determinate de criza economică și a datoriilor generalizată,
<P>
examinează Comisia posibilitatea prezentării unor propuneri de restructurare generală a bugetului UE, care să presupună modificarea orientărilor și creditelor bugetare pentru a ajuta statele membre să facă față impactului social al crizei și pentru a sprijini eforturile acestora în vederea stimulării creșterii?
<SPEAKER ID="646" NAME="Janusz Lewandowski">
membru al Comisiei. - Întrebarea adresată Comisiei presupune de fapt diagnosticul stării reale a economiei din Europa, precum și rețeta. Pot împărtăși, într-o anumită măsură, atât diagnosticul, cât și rețeta. Da, ne aflăm într-o Europă a austerității, ceea ce înseamnă economii dureroase din punct de vedere social, costisitoare din punct de vedere politic și necesare din punct de vedere economic, dar provocatoare într-o anumită măsură pentru recuperarea foarte fragilă a economiei europene.
<P>
Comisia Europeană este un susținător puternic al consolidării fiscale ca o condiție prealabilă pentru creșterea durabilă, însă suntem mai mult ca niciodată conștienți de sensibilitatea dezbaterii economice care se discută în prezent sub forma problemei "relansare economică vs. măsuri de austeritate” și acest lucru a fost discutat chiar astăzi în cadrul Colegiului. Pe termen lung, și când citiți Strategia UE 2020, acest lucru este clar, așa cum este relansarea strategiei privind piața unică, însă aceasta privește deblocarea potențialului economiei europene. Bugetul european ar trebui să fie răspunsul acum, întrucât avem nevoie de creștere economică și de ocuparea forței de muncă chiar acum.
<P>
Acest lucru se întâmplă din cauza naturii specifice a bugetului european, cu accentul său pe investiții. Bugetele naționale privesc în principal transferurile sociale; bugetul european privește în principal investițiile și, prin urmare, ar putea avea un efect multiplicator asupra locurilor de muncă și a creșterii economice, și când vedem propunerea pentru 2012, ceea ce crește, împreună cu competitivitatea, este coeziunea, și anume fondurile structurale, precum și cercetarea și dezvoltarea; cealaltă categorie de cheltuieli în creștere este în domeniul migrației. Așadar, acest tip de cheltuieli este propice creșterii și locurilor de muncă. Pe termen lung, același lucru ar trebui să fie valabil pentru propunerea pe care o să o dezvăluim la sfârșitul lunii iunie pentru următoarea perspectivă financiară, adăugând multe pe lângă ceea ce am menționat cu privire la infrastructura energetică și la cea transeuropeană în general, care este, de asemenea, propice creșterii și locurilor de muncă.
<P>
Prin urmare, pot să spun că bugetul european, datorită naturii sale, ar putea fi mecanismul de livrare în vreme de austeritate care să înlocuiască investițiile tăiate în mod normal la nivel național. Prin urmare, ar trebui să exploatăm acest potențial al bugetului european până la extreme.
<SPEAKER ID="647" NAME="Nikolaos Chountis" AFFILIATION="GUE/NGL">
(EL) Dle comisar, vă mulțumesc pentru răspuns. Nu știu dacă Comisia discută în prezent rapoartele recente de presă referitoare la datoriile Greciei, cu discuții despre întâlniri secrete, restructurarea datoriilor, noi împrumuturi și posibilitatea ca Grecia să părăsească zona euro. În același timp, trăim cu efectele drastice ale memorandumului. Fără o creștere durabilă, datoria nu va fi plătită, iar economia nu se va îmbunătăți. Întrebarea mea este următoarea: ce măsuri propuneți, chiar acum, în legătură cu bugetul, pentru a ajuta țările care au fost afectate de criză, cum ar fi Grecia?
<SPEAKER ID="648" NAME="Janusz Lewandowski">
membru al Comisiei. - Recunosc acest lucru, dar, desigur, este de o asemenea importanță, și este o problemă atât de urgentă, încât scurgerea de informații de la întâlnirea de săptămâna trecută a fost discutată în cadrul Colegiului.
<P>
Acest lucru alimentează speculațiile. Acest tip de scurgere de informații își are costurile sale, iar ceea ce rezultă din această atmosferă care se deteriorează în jurul Greciei nu o ajută. Este de interes pentru următoarele întâlniri cu privire la condițiile programului de restructurare elenă și la pachetul elen de ajutor condiționat. Cu toate acestea, nu mă aflu aici să discut despre ceea ce ar trebui să fie convenit între membrii competenți ai Comisiei și Fondul Monetar Internațional, cu participarea autorităților elene.
<P>
Nu putem decât să dorim toate cele bune pentru eforturile depuse pe plan intern, care sunt, probabil, foarte dureroase și costisitoare din punct de vedere politic pentru guvernul care întreprinde aceste măsuri. Recunosc că scurgerea de informații alimentează speculațiile și cauzează o deteriorare a condițiilor pentru o potențială relansare în Grecia.
<P>
Subiect: Corpul voluntar european de ajutor umanitar
<P>
În acest An european al voluntariatului 2011, poate Comisia să informeze Parlamentul cu privire la stadiul în care ne aflăm în procesul legislativ de instituire a Corpului voluntar european de ajutor umanitar?
<P>
În special, ce acțiuni pot fi întreprinse pe baza rezultatelor consultării publice și, în al doilea rând, poate Comisia indica ce proiecte-pilot specifice au fost selecționate în această etapă?
<SPEAKER ID="650" NAME="Kristalina Georgieva">
membră a Comisiei. - Dle președinte, voi încerca să fac tot posibilul să ofer răspunsuri scurte.
<P>
Tratatul de la Lisabona prevede înființarea unui Corp voluntar european de ajutor umanitar cu obiectivul de a stabili un cadru pentru contribuțiile comune ale tinerilor europeni la acțiunile de ajutor umanitar ale Uniunii. Anul trecut, în 2010, am trecut în revistă situația existentă a voluntariatului, prin intermediul unor reuniuni bilaterale, sondaje și o conferință dedicată în luna septembrie 2010. Drept urmare, la 23 septembrie am adoptat comunicarea care înființa o abordare graduală pentru corp.
<P>
Prima fază a bilanțului ne-a permis să identificăm lacunele, nevoile și condițiile actuale pentru ca acest corp de voluntariat să aducă o contribuție pozitivă la asistența umanitară a UE. În acest an, 2011, principala activitate este dezvoltarea suplimentară a abordării, inclusiv o consultare a părților publice interesate, rezultatele urmând să fie puse la dispoziție până la sfârșitul acestei luni, mai 2011. În al doilea rând, o acțiune pregătitoare care permite Comisiei să finanțeze proiecte-pilot care vizează selectarea, formarea și desfășurarea unui număr limitat de voluntari în vederea adoptării unei propuneri legislative. În al treilea rând, vom efectua o evaluare completă a impactului, care ne va informa cu privire la potențialul impact economic și social al corpului de voluntariat. Rezultatele acestor activități vor fi incluse într-o propunere de regulament care va fi depusă în 2012.
<P>
Rezultatele consultării părților interesate publice, precum și proiectele-pilot selectate, vor fi prezentate la conferința dedicată organizată în iunie 2011, anul acesta la Budapesta, sub auspiciile Președinției maghiare.
<SPEAKER ID="651" NAME="Marian Harkin" AFFILIATION="ALDE">
Dle președinte, având în vedere că suntem presați de timp, iar dna comisar a răspuns întrebării mele destul de exact, nu am nicio observație.
<P>
Subiect: Ajutoare umanitare pentru Libia
<P>
Care este situația ajutoarelor umanitare furnizate de Comisie pentru insurgenții și populația civilă nevinovată din Libia și din celelalte zone de criză din Africa de Nord? Care este bilanțul Comisiei pentru activitățile în acest sens desfășurate în ultimele luni?
<P>
Subiect: Intervenții militare și civile în fața catastrofelor
<P>
Conflictul din Libia a demonstrat importanța capacității Europei de a mobiliza o gamă largă de resurse în vederea unei intervenții rapide.
<P>
Cum evaluează Comisia progresul înregistrat de Uniunea Europeană cu privire la coordonarea capacităților umanitare și militare?
<P>
S-a înregistrat vreun progres cu privire la sugestia creării unui organism permanent care să permită Uniunii Europene și statelor membre să coordoneze intervențiile civile și militare în fața catastrofelor?
<SPEAKER ID="653" NAME="Kristalina Georgieva">
membră a Comisiei. - De la începutul crizei libiene, Uniunea Europeană și-a asumat responsabilitățile de a ușura suferința populației civile prin acordarea de asistență umanitară oportună și semnificativă.
<P>
Până în prezent, Comisia a alocat 50 de milioane de euro - 40 de milioane de euro din bugetul nostru pentru ajutor umanitar și 10 milioane de euro de la linia bugetară pentru protecție civilă - în timp ce cele 27 de state membre au contribuit în mod colectiv cu 52 de milioane de euro, aducând suma totală a asistenței umanitare a UE la 102 de milioane de euro. Suntem de departe lideri în abordarea nevoilor persoanelor din Libia.
<P>
Finanțarea noastră umanitară sprijină activitățile puse în aplicare de către parteneri, agențiile ONU, Crucea Roșie și Semiluna Roșie, precum și de ONG-uri. Activitățile noastre se adresează atât nevoilor urgente din interiorul Libiei, cât și nevoilor persoanelor care au fugit din Libia. Începând de astăzi, 740 000 de lucrători migranți musulmani au părăsit țara în căutarea siguranței.
<P>
În interiorul Libiei, activitățile noastre includ evacuarea pe mare a aproximativ 2 000 de civili din Misrata, furnizarea de alimente, apă, instalații sanitare și provizii medicale în Misrata și în alte regiuni din Libia, și materiale provizorii pentru produse alimentare, întrucât ne așteptăm ca situația alimentară să se agraveze în următoarele patru până la șase săptămâni.
<P>
În regiunile de frontieră din afara Libiei, Comisia sprijină prepoziționarea stocurilor de urgență. De asemenea, sprijinim operațiunile din Tunisia, Egipt și Algeria pentru persoanele care au părăsit Libia.
<P>
Mecanismul UE de protecție civilă a fost activat de două ori: în primul rând, pentru a sprijini operațiunile consulare ale statelor membre de a ne evacua cetățenii - 5 800 de europeni au fost evacuați - și, în al doilea rând, pentru a facilita revenirea în țară a lucrătorilor migranți blocați în Tunisia și Egipt. Am oferit 157 de zboruri din statele membre cu sprijinul Comisiei și am finanțat, de asemenea, repatrierea resortisanților țărilor terțe prin intermediul Organizației Internaționale pentru Migrație. În total, peste 56 000 de oameni au ajuns acasă în siguranță. Acest lucru, desigur, contribuie, de asemenea, la reducerea riscului unui val de migranți în Europa.
<P>
În pofida luptei în curs de desfășurare și a răspândirii acesteia în diferite părți din Libia, organizațiile umanitare fac o treabă remarcabilă în prevenirea unui dezastru umanitar major. În acest moment, principala noastră preocupare rămâne faptul că, în regiuni mari din Libia controlate de Gaddafi, accesul este limitat pentru acești lucrători umanitari.
<P>
Vreau să vă asigur că Comisia își va continua eforturile de a ajuta persoanele afectate de acest conflict.
<SPEAKER ID="654" NAME="Bernd Posselt" AFFILIATION="PPE">
(DE) Dle președinte, dnă comisar, vă mulțumesc foarte mult pentru devotamentul dvs. în această chestiune. Aș dori să subliniez acest lucru în modul cel mai ferm. Aș dori să adresez următoarea întrebare: ieri sau astăzi Organizația Națiunilor Unite a solicitat încetarea focului, astfel încât să se poată avea grijă de nevoile umanitare. Ajutorul umanitar ajunge de fapt la majoritatea populației din Libia și ce procent din țară sau din populație estimați că este inaccesibil agențiilor de asistență?
<SPEAKER ID="655" NAME="Sarah Ludford" AFFILIATION="ALDE">
Dnă comisar, având în vedere rezoluțiile Parlamentului European și concluziile Consiliului din luna decembrie a anului trecut, ați putea să ne oferiți o evaluare a progreselor care au fost realizate de la raportul Barnier din 2006 în ceea ce privește crearea unui mecanism cu adevărat coerent de reacție rapidă sau de răspuns la dezastre: unul care reunește protecția umanitară, protecția civilă și activele militare și unul care are un grup preidentificat de resurse de la statele membre, mai degrabă decât o abordare ad-hoc? Punem la punct o strategie? Ne puteți liniști?
<SPEAKER ID="656" NAME="Kristalina Georgieva">
membră a Comisiei. - Ca răspuns la prima întrebare, accesul în zonele din Libia în care au loc operațiuni militare este limitat, însă - datorită curajului lucrătorilor umanitari - am putut ajunge totuși la două populații afectate din Misrata, precum și în orașele în litigiu din zona de coastă. Locul unde nu am putut ajunge la populațiile afectate se află în partea de vest a Libiei, aflată sub controlul lui Gaddafi.
<P>
Suntem, de asemenea, foarte preocupați de faptul că vedem acum o creștere a numărului libienilor care își părăsesc țara. Din cele 740 000 de persoane pe care le-am menționat astăzi, aproximativ 50 000 sunt libieni, iar numărul lor este în creștere, punându-ne în fața unei provocări suplimentare de a îi ajuta. Majoritatea dintre aceștia se mută pentru a locui cu comunitățile-gazdă în Tunisia și Egipt. Trebuie să găsim o modalitate de a sprijini aceste comunități.
<P>
În ceea ce privește încetarea focului, solicităm un armistițiu care să permită accesul în condiții de siguranță pentru asistența umanitară și, desigur, sprijinim foarte mult ONU în acest sens. Pot să vă asigur că suntem în contact permanent cu ONU și ICNUR, astfel încât să putem pune în aplicare asistența atunci când se deschide o oportunitate, așa cum am făcut în numeroase ocazii, de exemplu, în cazul Misrata.
<P>
A existat de fapt o întrebare separată privind răspunsul coordonat. Pot continua cu un răspuns la această întrebare? Am făcut progrese semnificative în îmbunătățirea activității legate de comunicarea privind consolidarea răspunsului la dezastre al UE, care a fost unanim susținută de Consiliu la sfârșitul anului trecut. Intenția noastră este de a accelera de fapt eforturile pentru punerea în aplicare a acestei comunicări cu un ochi către înființarea unui centru european de răspuns de urgență 24/7 până la sfârșitul acestui an calendaristic. Acesta va fi construit pe baza actualului MIC - Centrul de Monitorizare și de Informare -- și, de asemenea, pe baza echipelor de intervenție pentru asistență umanitară care au existat în cadrul ECHO. Acesta va avea capacitatea fizică de a funcționa 24/7.
<P>
Pe parcursul anului trecut, în special în contextul răspunsului la dezastrul din Haiti, la inundațiile din Pakistan și, astăzi, ca răspuns la situația din Libia, am construit relații foarte puternice și eficiente de lucru cu personalul militar al UE în cadrul Serviciului european de acțiune externă, până la punctul în care, în prezent, personalul militar al UE desemnează ofițerii de legătură ca parte a operațiunii noastre umanitare, astfel încât să ne putem asigura că planificăm și executăm împreună ca un întreg.
<P>
Ca să dau un răspuns direct la întrebarea dvs.: da, înregistrăm progrese. Din nefericire, din cauza evenimentelor din ultimul an, ne-am confruntat cu situații extrem de dificile în 2010 - și, de asemenea, în acest an -, care ne-au dat un elan foarte puternic pentru a progresa în această activitate.
<P>
Subiect: Conserve de produse din pește oferite ca ajutor alimentar
<P>
A inclus Comisia conserve de produse din pește în pachetele oferite ca ajutor alimentar trimise de Uniunea Europeană țărilor care suferă de criza umanitară? Nu consideră Comisia că sunt ideale conservele de produse din pește procesat pentru a fi oferite ca ajutor alimentar, întrucât au conținut ridicat de proteine, au o perioadă de valabilitate mare și pot fi livrate într-un termen scurt?
<SPEAKER ID="658" NAME="Kristalina Georgieva">
membră a Comisiei. - Uniunea Europeană este unul dintre cei mai mari donatori de asistență alimentară. Comisia s-a dedicat asigurării unei poziții de conducere în garantarea faptului că persoanele cele mai vulnerabile în fața crizei au acces la alimente sigure, adecvate și nutritive. Comisia în sine nu pune în aplicare operațiuni de ajutor. Aceasta oferă finanțare organizațiilor partenere - agențiilor ONU, ONG-urilor internaționale, familiei Crucii Roșii - sau partenerilor care au o vastă experiență în efectuarea operațiunilor de ajutor în rândul celor mai vulnerabile persoane.
<P>
Partenerii noștri de punere în aplicare au autoritatea de a decide care sunt nevoile cele mai adecvate de asistență alimentară în toate circumstanțele specifice. Noi îi încurajăm să cumpere produse alimentare la nivel local cât mai mult posibil. De ce? Pentru că, procedând astfel, oferă asistență utilă agricultorilor locali, iar noi nu ajungem să hrănim poporul, și totuși, în același timp, să distrugem mijloacele de trai ale agricultorilor locali prin furnizarea produselor noastre alimentare. Comisia validează întotdeauna aceste alegeri și se asigură că sunt luați în considerare astfel de factori precum disponibilitatea și calitatea nutritivă a mărfurilor, obiceiurile alimentare ale populațiilor locale, disponibilitatea facilităților de gătit și considerentele legate de costuri, inclusiv costurile transportului.
<P>
Pe această bază va fi stabilită structura exactă a asistenței noastre alimentare. Evident, conservele alimentare își au avantajele proprii, inclusiv conservele de pește, deoarece pot rezista pentru o perioadă prelungită de timp și de aceea sunt potrivite pentru gestionarea stocurilor. De asemenea, au unele dezavantaje, care uneori sunt legate de costuri sau de obiceiurile alimentare ale populațiilor locale. Așa că trebuie să fim siguri mereu că ceea ce facem este să ajutăm oamenii în modul cel mai eficient.
<SPEAKER ID="659" NAME="Pat the Cope Gallagher" AFFILIATION="ALDE">
Vă mulțumim pentru răspunsul dvs., dnă comisar, pe care îl cred. În discursurile dvs. ați menționat hrana într-un număr de ocazii și, de fapt, conservele de pește bifează toate casetele: acestea sunt mici ca valoare, bogate în proteine, fără necesitate de transport refrigerat sau de instalații de depozitare la rece atunci când sosesc și, desigur, au un termen lung de valabilitate. Iar atunci când vine vorba de gătit, peștii sunt deja gătiți. Mă gândesc în special la macrou și la hering.
<P>
Ceea ce vreau să vă spun este, v-ați putea folosi serviciile pentru a sugera cel puțin utilizarea conservelor de pește? Noi suntem cei care le finanțăm și aș dori să am ocazia de a mă întâlni cu cineva din direcția dvs. generală pentru a discuta acest lucru, întrucât provin dintr-o zonă în care există foarte mult pește, dar nu există niciun alt tip de loc de muncă. Ar trebui să încercăm să ne ajutăm propria populație și, astfel, să îi ajutăm pe ceilalți.
<SPEAKER ID="660" NAME="Kristalina Georgieva">
membră a Comisiei. - Comentariul pe care îl faceți este foarte valabil. Trebuie să ținem cont de valoarea nutrițională ridicată și, de asemenea, de simplitatea utilizării. În același timp, activitatea în legătură cu care aș dori să avertizez este extinderea intervenției Comisiei în a decide clar care anume ar trebui să fie structura asistenței alimentare în orice circumstanțe date.
<P>
Ne-am asumat un foarte important rol de conducere în Uniunea Europeană cu privire la asistența alimentară prin necondiționarea acesteia sau, cu alte cuvinte, prin a nu introduce cerința ca asistența alimentară europeană să includă alimente produse în Europa. Uneori, surplusurile agricole din Europa sunt utilizate în asistența alimentară.
<P>
Noi solicităm ca produsele alimentare furnizate persoanelor în orice împrejurare să fie cele mai potrivite pentru circumstanțele respective. Și de ce facem acest lucru? Când furnizăm ajutorul nostru alimentar, acesta permite organizațiilor noastre partenere să cumpere produse alimentare la nivel local și oferă un stimulent agricultorilor locali. Nu sfârșim aducând alimente din Europa, distrugând mijloacele de trai ale agricultorilor locali și apoi oferindu-le asistență pentru dezvoltare și de fapt aducând chiar mai multe alimente pentru că nu am fost înțelepți în abordarea noastră față de asistența alimentară.
<P>
Pot să vă asigur că, la nivel global, ceea ce Europa a făcut în acest sens este văzut ca un lucru corect și suntem aplaudați de oamenii din țările în curs de dezvoltare și de partenerii noștri de dezvoltare pentru această abordare față de asistența alimentară. Acestea fiind spuse, susținem, de asemenea, prepoziționarea produselor alimentare, în cazul acesta conservele de pește fiind foarte potrivite. Pot să vă asigur că ne străduim să facem ceea ce trebuie făcut. Când un lucru este corect, desigur, încurajăm realizarea acestuia.
<P>
Sunteți bineveniți să ne vizitați serviciile - suntem mereu foarte fericiți să interacționăm cu Parlamentul European.
<SPEAKER ID="661" NAME="Președinte">
Baroneasă Ludford, ați primit răspunsul. Doriți să insistați pentru unul suplimentar? Despre asta este vorba? Ați primit răspunsul la întrebarea dvs.
<SPEAKER ID="662" NAME="Sarah Ludford" AFFILIATION="ALDE">
Da, sigur! Concluziile Consiliului din decembrie anul trecut vorbeau despre diferitele propuneri ale Comisiei din cursul anului 2011. Nu pot pretinde a fi o specialistă în acest domeniu, dar nu au mediatizate și mă întrebam dacă au fost efectuate. Acest lucru duce din nou la propunerile care au fost făcute în trecut, inclusiv de colegii din grupul meu politic, pentru o organizare rapidă a UE. Parlamentul a solicitat o forță europeană de protecție civilă, cu ideea de a avea un anumit tip de organism permanent astfel încât să nu fie nevoie să ne bazăm în continuare pe acest exercițiu precar; am înființa mecanismele astfel încât să putem acționa foarte repede. Știu că ați spus că am înregistrat progrese, dar ajungem la situația cu adevărat ideală?
<SPEAKER ID="663" NAME="Kristalina Georgieva">
membră a Comisiei. - Concluziile Consiliului ne-au acordat mandatul de a lucra în vederea stabilirii capacității europene de protecție civilă care să fie previzibilă și pregătită pentru implementare imediată, pe baza modulelor acordate de statele noastre membre pe care să le putem mobiliza și transporta acolo unde este nevoie de ele imediat, atunci când lovește dezastrul.
<P>
Punctul în care ne aflăm astăzi este de fapt destul de impresionant, întrucât avem deja 104 module pe care statele membre le-au înregistrat la noi și avem angajamentul lor conform căruia putem mobiliza și oferi asistență într-un mod previzibil, atât timp cât acestea nu au nevoie de aceste module pentru a lupta împotriva acelorași dezastre acasă.
<P>
Încă trebuie să lucrăm pentru identificarea lacunelor și a modului în care avem de gând să umplem aceste goluri. În acest scop vom efectua o muncă prudentă și apoi vom veni la mediul nostru de autorizare, la Consiliu și la Parlament, pentru aprobarea de către dvs. a abordării pe care o propunem pentru a umple golurile.
<P>
Ceea ce avansează mai rapid decât anticipasem anul trecut este crearea Centrului european de răspuns în situații de urgență. Pot să vă asigur că ar face o mare diferență, deoarece ne-ar permite să accelerăm activitatea privind planificarea scenariilor - pentru ce tipuri de dezastre trebuie să fim pregătiți și, de asemenea, privind modelarea activelor statelor membre angajate.
<P>
Cuvintele care au făcut o diferență au fost "angajament voluntar din partea statelor membre”. Dar, odată ce angajamentul va fi luat, aceste active aparțin Comunității și noi suntem cei care le punem în aplicare.
<P>
Subiect: Schimbările climatice și rolul fermierilor
<P>
Are Comisia o viziune asupra importanței care ar trebui acordată rolului fermierilor în ceea ce privește rezervoarele de carbon, pădurile și alte măsuri în combaterea uneia dintre cele mai mari provocări cu care se confruntă mediul în prezent?
<P>
Cum intenționează Comisia să sprijine fermierii în lupta lor împotriva schimbărilor climatice?
<SPEAKER ID="665" NAME="Connie Hedegaard">
membră a Comisiei. - Atât agricultura, cât și silvicultura pot cu siguranță juca un rol important în realizarea obiectivelor UE privind clima, iar emisiile de gaze de seră altele decât CO 2 sunt de fapt incluse în Mecanismul UE de partajare a eforturilor, dar emisiile și absorbțiile de CO2 presupuse de exploatarea terenurilor, schimbarea destinației terenurilor și silvicultură (ceea ce noi numim LULUCF) nu fac parte din angajamentul actual de reducere astfel cum a fost adoptat în 2008 în pachetul privind clima și energia.
<P>
Cu toate acestea, în cadrul pachetului, Consiliul European și Parlamentul au cerut Comisiei să evalueze modalitățile pentru includerea lor în angajamentul UE de reducere până la jumătatea anului 2011, și să facă o propunere legislativă, după caz. Astfel, Comisia intenționează să publice comunicarea relevantă în această vară, și anume într-un interval de timp foarte scurt de acum înainte.
<P>
Incluziunea ar putea consolida integritatea ecologică a angajamentelor noastre climatice, asigurând că toate emisiile și absorbțiile sunt acoperite, sporind totodată vizibilitatea eforturilor depuse de agricultori și silvicultori pentru a crește puțurile de carbon printr-o gestionare durabilă a terenurilor.
<P>
Actuala PAC include instrumente care abordează schimbările climatice, în special prin intermediul mai multor cobeneficii între politicile agroecologice și acțiunile climatice. Primul pilon susține veniturile agricultorilor care trebuie să respecte ecocondiționalitatea - un concept care include obligațiile de bază, dintre care unele sunt relevante pentru combaterea schimbărilor climatice. Politica de dezvoltare rurală din al doilea pilon pune la dispoziția statelor membre măsuri mai orientate legate de schimbările climatice.
<P>
Bilanțul de sănătate din 2008 a reconfirmat schimbările climatice ca fiind una dintre provocările majore care urmează să fie abordate, și deja măsuri în ceea ce privește silvicultura - de exemplu, împădurirea - pot fi sprijinite în cadrul politicii de dezvoltare rurală.
<P>
O PAC reformată cu un prim pilon mai ecologic, instituind măsuri ecologice necontractuale și anuale care merg dincolo de ecocondiționalitate, și un al doilea pilon concentrat mai mult pe combaterea schimbărilor climatice, susținut de un serviciu profesional de consiliere agricolă, ar putea fi adaptate pentru a ajuta agricultorii să își gestioneze sistemele de utilizare a terenurilor astfel încât să contribuie la combaterea schimbărilor climatice (atenuare) și, de asemenea, să devină mai puțin vulnerabili la schimbările climatice (adaptare). Asta este cu siguranță ceea ce ne propunem să obținem prin următoarea PAC.
<SPEAKER ID="666" NAME="Jim Higgins" AFFILIATION="PPE">
(GA) Doresc să îi mulțumesc dnei comisar. Este clar că politica domniei sale se îndreaptă în direcția cea bună. În ceea ce privește starea agriculturii în economia țării mele, este în mod clar foarte importantă. De exemplu, în 2010, transferul net de la bugetul UE la bugetul pentru agricultură al Irlandei a fost estimat la 978,3 milioane de euro. Este clar faptul că agricultorii sunt dispuși să lucreze cu dvs. în ceea ce privește schimbările climatice și alte lucruri de acest gen, dar trebuie să primească compensație și bani dacă vrem să realizăm o astfel de cooperare. Este clar că ei sunt dispuși să coopereze, dar, în același timp, nu pot face acest lucru fără compensație, fără economie, fără fonduri.
<SPEAKER ID="667" NAME="Connie Hedegaard">
membră a Comisiei. - În mare, cred că suntem de acord. Dvs. utilizați cuvântul "compensație”. Prefer să spun că ar trebui să facem ca politica agricolă comună să evolueze mai mult către o situație în care ar fi disponibil un ajutor pentru persoanele care oferă ceva binelui comun. Astfel aceasta devine o opțiune mult mai tangibilă și mai concretă ca agricultorii să se deplaseze în direcția luării de măsuri pentru climă, pentru calitatea apei, sau orice altceva, astfel încât să obținem mai multă valoare pentru subvențiile pe care le acordăm agriculturii. Aceasta este, cel puțin, ideea centrală a gândirii noastre în cadrul Comisiei.
<P>
Subiect: Egalitatea de gen în combaterea schimbărilor climatice
<P>
Indicele global de risc climatic pentru anul 2011 evidențiază că, printre cele 35 de țări din întreaga lume care prezintă cele mai multe riscuri, continuă să figureze șase state membre ale UE. Persoanele cele mai vulnerabile din punctul de vedere al schimbărilor climatice sunt femeile, deoarece constituie cea mai mare parte a celor mai sărace categorii ale populației. În condițiile în care egalitatea de gen este recunoscută drept o condiție necesară realizării dezvoltării durabile și a obiectivelor de dezvoltare ale mileniului, politica privind schimbările climatice, potrivit aprecierilor experților, nu acordă suficientă atenție acestui principiu. Evident, nu există niciun proces care să urmărească angrenarea femeilor în combaterea schimbărilor climatice.
<P>
Ce măsuri intenționează să ia Comisia Europeană pentru ca dimensiunea egalității de gen să fie inclusă în politica europeană de combatere a schimbărilor climatice?
<SPEAKER ID="669" NAME="Connie Hedegaard">
membră a Comisiei. - Uniunea Europeană este de mult timp un promotor al egalității de șanse între femei și bărbați. În sprijinul acestui lucru, Comisia are o practică bine stabilită pentru consultare pe scară largă atât în interiorul, cât și în afara Comisiei. În special, consultarea tuturor serviciilor Comisiei permite luarea în considerare a aspectelor legate de egalitatea de șanse între femei și bărbați ale tuturor propunerilor legislative și ale altor inițiative, inclusiv în legătură cu schimbările climatice.
<P>
Comisia recunoaște impactul social grav al schimbărilor climatice asupra femeilor, precum și rolul important al femeilor în combaterea schimbărilor climatice. În octombrie 2009, Comisia a solicitat să existe o platformă pentru femei pentru a le face auzită vocea, în special în calitate de agenți în lupta împotriva schimbărilor climatice.
<P>
În plus, Comisia colaborează îndeaproape cu statele membre și președințiile UE în vederea dezvoltării de indicatori pentru monitorizarea la nivelul UE a celor 12 domenii de interes ale așa-numitei Platformei de acțiune de la Beijing.
<P>
În acest sens, în cadrul strategiei pentru egalitatea între femei și bărbați 2010 - 2015, Comisia a desemnat elaborarea unor indicatori în ceea ce privește femeile și mediul ca fiind printre prioritățile activității viitoare a Institutului european pentru egalitatea de șanse între femei și bărbați. De asemenea, înțelegem că în prima jumătate a anului viitor președinția daneză dorește să dezvolte indicatori în acest domeniu cu un accent deosebit pe schimbările climatice. Un raport urmează să fie pregătit de Institutul european pentru egalitatea de șanse între femei și bărbați și concluzii specifice ar putea fi adoptate de Consiliu pe această temă spre sfârșitul semestrului președinției daneze.
<P>
Așadar, schimbările climatice și femeile se află pe ordinea de zi.
<SPEAKER ID="670" NAME="Justas Vincas Paleckis" AFFILIATION="S&amp;D">
Vă mulțumesc pentru răspunsul foarte cuprinzător. Cu câțiva ani în urmă Comisia a anunțat că principala amenințare la adresa securității este reprezentată acum de schimbările climatice și că omenirea are aproximativ 10 ani la dispoziție pentru a face aceste schimbări reversibile. Personal sunt de părere că criza economică, revoluțiile din Africa de Nord și acum Fukushima au distras atenția de la lupta împotriva schimbărilor climatice. Aveți și dvs. această impresie?
<SPEAKER ID="671" NAME="Connie Hedegaard">
membră a Comisiei. - Este clar că am avut foarte multe provocări în ultimii doi ani. Cu toate acestea, în ceea ce privește Africa de Nord, de exemplu, trebuie să spun că - astfel cum tocmai s-a menționat - ceea ce a început în Tunisia a fost, printre altele, declanșat de creșterea prețurilor la produsele alimentare de acolo.
<P>
Cred că lumea a văzut că schimbările climatice nu sunt singurul motiv pentru care avem creșteri ale prețurilor la produsele alimentare, însă schimbările climatice reprezintă un factor de multiplicare a amenințării. Aceasta agravează alte tipuri de amenințări. Nu este o situație de tipul "fie/fie”. Cu toate acestea, cred că în multe privințe, apare la tot mai multe țări, guverne, întreprinderi și sectoare ideea că există o legătură între modul în care abordăm schimbările climatice și modul în care putem oferi securitate pentru persoane.
<P>
Subiect: Costurile reducerii emisiilor de CO2 în Uniunea Europeană
<P>
Uniunea Europeană preconizează reducerea emisiilor de CO2 cu 20% până în 2020. Un astfel de obiectiv nu va fi lipsit de consecințe pentru economia statelor membre. În prezent, numeroase întreprinderi își delocalizează deja activitățile de producție dincolo de frontierele Uniunii, deoarece nu mai sunt în măsură să suporte costurile legate de politica europeană în materie de schimbări climatice.
<P>
A realizat Comisia simulări care să permită evaluarea repercusiunilor unei astfel de reduceri a emisiilor de CO2 asupra situației economice a statelor membre ale Uniunii?
<P>
Care sunt statele membre cele mai afectate de această operațiune și ce consecințe va avea aceasta asupra PIB-ului lor?
<P>
La ce nivel ar putea fi cifrate costurile suportate de economia statelor membre în condițiile asumării unui obiectiv de reducere a emisiilor de 10% până la 15% până în 2020
<SPEAKER ID="673" NAME="Connie Hedegaard">
membră a Comisiei. - Comisia a răspuns de fapt unor întrebări similare cu solicitare de răspuns scris adresate de distinsul deputat, dl Zibro, cu privire la costul reducerii emisiilor de gaze cu efect de seră în Uniunea Europeană până în 2020 și cu privire la chestiunea relocării emisiilor de carbon, în martie și aprilie 2010.
<P>
UE a reușit să decupleze creșterea sa economică de emisii. PIB-ul UE a crescut cu 45 % din 1990, în vreme ce emisiile au fost reduse cu 13 %, incluzând cifrele pentru 2010, ceea ce înseamnă că s-a întâmplat după ce am ieșit din criză. În aceeași perioadă, industria prelucrătoare din Uniunea Europeană a crescut cu peste 30 %. Aceste cifre arată că o creștere continuă poate merge mână în mână cu reducerea emisiilor. De exemplu, se estimează, de fapt, că între 2005 și 2009, 550 000 de noi locuri de muncă au fost furnizate doar de industria energiei din surse regenerabile.
<P>
În primul rând, în ceea ce privește relocarea emisiilor de carbon, Comisia ar dori să sublinieze faptul că în ultima modificare a Directivei ETS Parlamentul European și Consiliul au decis să abordeze această problemă prin alocarea unui număr mai mare de cote gratuite sectoarelor și subsectoarelor considerate a fi într-un pericol semnificativ al relocării emisiilor. Analiza Comisiei, publicată în luna mai a anului trecut, a confirmat faptul că alocarea cu titlu gratuit este un mijloc eficient de a aborda riscul potențial al relocării emisiilor de carbon.
<P>
Mai mult, riscurile relocării emisiilor de dioxid de carbon au fost reduse mai mult, deoarece, în prezent, peste 80 de țări, dintre care toate sunt economii emergente, pun în aplicare angajamentele pe care le-au luat la Copenhaga și pun în aplicare obiectivele lor interne. Trebuie să spun că Comisia nu are nicio dovadă că societățile își mută producția în afara UE din cauza politicii climatice.
<P>
În al doilea rând, Comisia Europeană a evaluat în detaliu costurile și beneficiile reducerii emisiilor de CO 2 asupra economiei europene în cadrul pachetului privind energia și clima convenit în 2008. Analize mai recente realizate în 2010 arată că costurile îndeplinirii obiectivului de reducere cu 20 % a gazelor cu efect de seră au scăzut cu cel puțin o treime față de analiza efectuată în 2008. Acum, acestea sunt estimate la 48 de miliarde de euro, ceea ce reprezintă 0,32 % din PIB-ul proiectat pentru 2020. Acestea fiind spuse, ar trebui menționat, de asemenea, faptul că unele dintre aceste investiții vor reveni, de exemplu, în cheltuielile de combustibil economisite.
<P>
În dezvoltarea pachetului privind clima și energia, Comisia a luat în considerare în mod corespunzător circumstanțele diferite din statele membre în ceea ce privește dezvoltarea economică, bogăția și mixul energetic. În plus, pachetul privind clima și energia conține trei mecanisme specifice pentru a echilibra costurile totale pe teritoriul statelor membre, astfel că eforturile sunt împărtășite într-o manieră corectă și echitabilă.
<SPEAKER ID="674" NAME="Zbigniew Ziobro" AFFILIATION="ECR">
(PL) Dle președinte, vă mulțumesc foarte mult pentru că ați avut amabilitatea de a îmi include întrebarea. Ținând cont de faptul că suntem în foarte mare întârziere, totuși, mă voi limita la un singur aspect, dacă îmi este permis. Voi transmite bucuros informații dnei comisar cu privire la societățile care decid să transfere producția în afara statelor membre ale UE din cauza constrângerilor asociate cu reducerea emisiilor de CO2. În opinia mea, dacă vă prezint aceste fapte concrete, atunci Comisia va fi, de asemenea, convinsă să analizeze consecințele negative pe care le are acest proces pentru economiile Uniunii Europene.
<P>
Având în vedere faptul că emisiile de CO2 nu cunosc limite și că, după ce producția este transferată emisiile vor continua, ceea ce va avea inevitabil un impact negativ asupra mediului, economia Uniunii Europene va avea de pierdut, deoarece exportă locuri de muncă.
<SPEAKER ID="675" NAME="Connie Hedegaard">
membră a Comisiei. - Suntem cu toții de acord cu acest lucru, desigur. Acesta este, de asemenea, motivul pentru care, prin intermediul sistemului de referință, ne-am asigurat că sectoarele cele mai expuse relocării emisiilor de dioxid de carbon vor primi gratis aproape toate cotele.
<P>
Dar permiteți-mi să corectez o singură neînțelegere: cred că ar trebui să fim foarte atenți în Uniunea Europeană și că ar trebui să nu credem că alții nu fac nimic. Săptămâna trecută m-am întors din Coreea. Aceștia introduc, de asemenea, comercializarea carbonului acum; află exact cum să facă acest lucru. Vor începe la 1 ianuarie 2015. China realizează proiecte-pilot imense privind comercializarea carbonului. Aceștia doresc să facă din aceasta un sistem național în viitorul foarte apropiat. De asemenea, introduc taxe de mediu, și așa mai departe.
<P>
Aș putea cita o mulțime de economii cu care suntem în concurență care acum și-au dat seama că și ele sunt nevoite să efectueze politici ambițioase în materie de mediu, în materie de energie și climă. De asemenea, au realizat că, dacă fac acest lucru într-un mod inteligent, în cele din urmă va aduce beneficii economiilor lor.
<SPEAKER ID="676" NAME="Președinte">
Întrebările care nu au primit răspuns din lipsă de timp vor primi răspunsuri în scris (a se vedea anexa).
<P>
Timpul afectat întrebărilor s-a încheiat.
<P>
(Ședința a fost suspendată la ora 20.20 și reluată la ora 21.00)
