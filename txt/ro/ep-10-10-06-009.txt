<CHAPTER ID="009">
Şedinţă solemnă - Timorul de Est
<SPEAKER ID="017" NAME="Preşedintele">
Bun venit în Parlamentul European, domnule preşedinte. Bun venit din nou după 18 ani.
<SPEAKER ID="019" NAME="José Ramos-Horta">
preşedinte al Republicii Democratice a Timorului de Est. - Domnule preşedinte, doamnelor şi domnilor, voi începe prin a face câteva remarci în limba engleză şi apoi voi vorbi în portugheză şi apoi din nou în engleză.
<P>
Aş putea să vorbesc cu dvs. în cinci dintre limbile europene, însă nu voi face acest lucru deoarece mă voi încurca, şi deci mă voi limita la două: engleza şi portugheza.
<P>
Sunt recunoscător pentru privilegiul de a mă adresa acestei instituţii auguste, întruchiparea diversităţii culturale bogate a Europei şi a culturii şi instituţiilor sale politice democratice. Admiraţia mea faţă de Europa şi de instituţiile pe care le-aţi creat, faţă de drumul pe care l-aţi parcurs de la dezbinare, rivalităţi şi războaie la unitate, parteneriat şi pace, democraţie, integrare şi prosperitate, precum şi faţă de credinţa dvs. profundă în solidaritatea în rândul popoarelor, m-a determinat ca, în 2008, în calitate de laureat al Premiului Nobel pentru pace, să nominalizez Uniunea Europeană şi Comisia Europeană pentru Premiul Nobel pentru pace.
<P>
La un capăt al globului se află influenţa şi umbra copleşitoare a singurei supraputeri care a supravieţuit. La celălalt se află Asia, cu umbra a doi giganţi asiatici în ascensiune, care planează asupra restului regiunii. Între acestea se poate afla podul european - un pod care ar putea lega toate aceste puteri într-un parteneriat nou pentru pace şi prosperitate. Această Europă a integrării se extinde de la frumoasa coastă a Atlanticului care scaldă Portugalia până la marginile bătrânului continent unde începe Asia.
<P>
În timp ce vorbesc aici, sunt recunoscător mai ales acestei instituţii auguste, multora dintre stimaţii săi deputaţi, Comisiei Europene şi îndeosebi preşedintelui său, prietenul nostru José Manuel Durão Barroso, care ne-a sprijinit timp de peste trei decade în lunga noastră căutare a libertăţii.
<P>
Ca tânăr politician şi diplomat, mai întâi în calitate de secretar de stat, apoi ca ministru de externe şi mai târziu ca prim-ministru al Portugaliei, a fost un susţinător înţelept şi pasionat al Timorului de Est, precum şi al Africii, Asiei şi Americii Latine.
<P>
Însă nu mi-aş face datoria dacă nu aş mulţumi multor altor deputaţi din cadrul Parlamentului European, unii dintre care nu mai sunt aici din cauza procesului ireversibil de îmbătrânire de care nu poate scăpa niciunul dintre noi.
<P>
Ceea ce am găsit în această instituţie, din toate spectrele, din stânga şi din dreapta, a fost faptul că ne-aţi oferit un forum când nu aveam posibilitatea de a vorbi nicăieri în altă parte.
<P>
De exemplu, în anii '90, deputaţii portughezi din cadrul Parlamentului European, din toate partidele, au fost cei care şi-au donat o parte din salarii persoanei care este în prezent ministrul nostru de externe, Dr. Zacarias da Costa. S-a aflat aici timp de cinci ani în calitate de reprezentant al rezistenţei Timorului, şi deputaţii portughezi din cadrul Parlamentului European, atât de stânga, cât şi de dreapta, au fost cei care ne-au oferit în fiecare lună ajutor financiar pentru a avea un reprezentant aici la Bruxelles.
<P>
Această instituţie a fost, de asemenea, cea care ne-a dat, pentru prima dată oriunde în lume, trecere, o carte de identitate, permiţând Timorului de Est să susţină în Parlament cauza Timorului de Est.
<P>
Aşadar, întorcându-mă aici, vin cu un imens sentiment de recunoştinţă faţă de voi toţi.
<P>
Permiteţi-mi să trec acum la portugheză, şi voi vorbi despre obiectivele de dezvoltare ale mileniului, despre progresul din ţara mea şi despre lucrurile la care ne aşteptăm de la comunitatea europeană pentru a ne sprijini pe noi şi pe alţii.
<P>
(PT) Timorul de Est nu era o ţară independentă în 2000 şi abia în 2004, când am depus primul nostru raport privind obiectivele de dezvoltare ale mileniului, am stabilit şi primele ţinte de atins.
<P>
În ultimii trei ani, Timorul de Est a trăit cu adevărat în pace, ceea ce a permis o creştere economică solidă de peste 12 % pe an; o scădere cu 9 % a nivelului de sărăcie în ultimii doi ani; o reducere a ratei de mortalitate infantilă şi a ratei de mortalitate a copiilor cu vârste mai mici de cinci ani, ţintele stabilite pentru 2015 fiind deja atinse; rata de şcolarizare a crescut de la 65 % în 2007 la 83 % în 2009-2010; şi analfabetismul în rândul adulţilor este eliminat treptat datorită unui program comun între Timorul de Est şi Cuba.
<P>
Anticipăm eradicarea analfabetismului în Timorul de Est în doi sau trei ani de acum înainte. Circa 30 % din bugetul ţării sunt alocate sănătăţii publice şi educaţiei. Această schimbare este rezultatul finanţării publice agresive a programelor sociale precum transferuri directe de bani către bătrâni, văduvi, persoane cu handicap şi veterani, dar şi al eforturilor hotărâte de extindere a zonelor cultivate şi de sporire a producţiei alimentare.
<P>
Finalizăm harta pentru planul nostru de dezvoltare strategică pentru 2010-2030, care ne va permite să ne eliberăm poporul de secole de sărăcie şi să creştem standardelor lor de trai până la nivelul clasei de mijloc superioare până în 2030.
<P>
În ceea ce priveşte gestionarea resurselor noastre de petrol, sunt încântat să pot menţiona că, în raportul său din 1 iulie 2010, Iniţiativa privind transparenţa în industriile extractive a situat Timorul de Est pe primul loc în Asia şi pe locul trei în lume cu privire la puterea, transparenţa şi eficienţa gestionării profiturilor obţinute din gaze şi petrol.
<P>
Circa 30 % dintre membrii parlamentului nostru sunt femei. În executiv, avem miniştri cheie care sunt femei în domenii precum finanţe, justiţie, solidaritate socială etc., şi o femeie ocupă funcţia de procuror general al Republicii. Avem un parlament permanent al tinerilor, cu 130 de membri care tocmai au fost aleşi din întreaga ţară. Tinerii aleşi în acest parlament au vârste cuprinse între 12 şi 17 ani. Am vrut întotdeauna să existe un echilibru al sexelor în parlamentul tineretului. Cu toate acestea, aşteptările noastre au fost depăşite: parlamentul tineretului este alcătuit din 68 de membri de sex feminin şi din 62 de membri de sex masculin.
<P>
Timorul de Est se mândreşte cu adoptarea uneia dintre cele mai umaniste constituţii din lume, în care pedeapsa cu moartea este interzisă şi pedeapsa maximă este de 25 de ani de închisoare: nu avem sentinţe pe viaţă. Am ratificat toate tratatele internaţionale principale privind drepturile omului. Am depus deja două rapoarte privind tratatele la instituţiile competente şi vom continua să depunem eforturi pentru a consolida şi mai mult respectarea drepturilor omului, a libertăţii şi a demnităţii tuturor. Constituţia noastră recunoaşte prevalenţa dreptului internaţional asupra legilor naţionale; cu alte cuvinte, legile noastre trebuie să fie conforme cu legislaţia internaţională.
<P>
Cu permisiunea dumneavoastră, voi trece acum înapoi la limba engleză.
<P>
Voi aborda acum chestiunea schimbărilor climatice - evident, foarte superficial, din cauza constrângerilor temporale.
<P>
Deşi se ştie că cei bogaţi şi puternici au contribuit cel mai mult la deteriorarea mediului înconjurător, recunoaştem că progresul ştiinţei, tehnologiei şi industriilor în ultimii 200 de ani a adus beneficii imense tuturor, chiar dacă aceste beneficii au fost distribuite în mod inegal.
<P>
Însă noi, cei din ţările în curs de dezvoltare, nu trebuie să dăm vina în întregime pe cei bogaţi şi puternici pentru răul provocat planetei. Trebuie să acceptăm partea noastră de responsabilitate în distrugerea pădurilor, lacurilor, râurilor şi mărilor noastre. Asia nu are mai puţină responsabilitate decât Statele Unite şi Europa în ceea ce priveşte oprirea calamităţilor climatice. Suntem aproape jumătate din locuitorii planetei. Numai acest lucru înseamnă că punem o presiune imensă asupra pământului, mineralelor, pădurilor şi apei. Pentru a ne moderniza economiile şi pentru a îmbunătăţi vieţile a sute de milioane de săraci din Asia folosim din ce în ce mai multă energie extrasă de pe planeta Pământ. Multe din puterile în ascensiune din Asia traversează acum oceane, căutând energie în altă parte - în Africa şi în America Latină.
<P>
Prin urmare, Timorul de Est - în colaborare cu Maldive, două dintre cele mai mici ţări din Asia - cere un program asiatic comun privind dezvoltarea durabilă ancorată în protejarea şi redresarea mediului, gestionarea pământului şi apei, sănătate şi educaţie pentru toată lumea şi în eliminarea sărăciei şi analfabetismului.
<P>
Adresez un apel celor bogaţi şi puternici. Cei bogaţi şi puternici ar trebui să se întrebe dacă şi-au respectat angajamentele luate în faţa camerelor de filmat şi dacă politicile din trecut au fost eficiente în ceea ce priveşte soluţionarea subdezvoltării şi sărăciei extreme.
<P>
Mult prea adesea liderii ţărilor în curs de dezvoltare sunt învinovăţiţi pentru lipsa îmbunătăţirilor în viaţa poporului lor, în ciuda sprijinului generos pentru dezvoltare pe care chipurile l-am primit de la cei bogaţi.
<P>
Însă donatorii ar trebui să facă o analiză onestă şi critică a politicilor. Ştim că există un sentiment veritabil de solidaritate din partea bărbaţilor şi femeilor obişnuiţi - în Statele Unite, Europa şi Japonia - faţă de semenii lor din regiuni mai sărace ale lumii, însă donatorii trebuie să raţionalizeze şi hârţogăria interminabilă, apăsătoare, superfluă, ineficientă, redundantă şi birocratică care îneacă şi descurajează pe oricine în ţările noastre.
<P>
(Aplauze)
<P>
Donatorii trebuie să investească mai mult din fiecare dolar pe care l-au promis în dezvoltare rurală, agricultură, siguranţă alimentară, apă şi igienă, drumuri, sănătate şi educaţie. Pentru a consolida instituţiile naţionale şi liderii aleşi în mod democratic, donatorii trebuie să ofere sprijin mai direct sectorului bugetar pentru a le permite acestora să ofere servicii şi progres oamenilor.
<P>
Este descurajant că doar o mână de ţări bogate au atins ţinta de 0,7 % din produsul lor naţional brut pentru sprijinul pentru dezvoltare. În acelaşi timp, promisiunile generoase făcute în lumina reflectoarelor la conferinţe internaţionale - alături de vedete de cinema şi de cântăreţi de muzică rock - sunt uitate în mare parte în momentul în care cortinele Hollywood-ului cad şi luminile reflectoarelor se sting.
<P>
Este şi mai descurajant să văd cât de repede se găsesc zeci de miliarde de dolari cu uşurinţă pentru a salva bănci în faliment, companii de asigurări, agenţii imobiliare frauduloase şi industrii auto învechite şi felul în care se plătesc bonusuri de zeci de milioane de dolari incompetenţilor şi escrocilor responsabili pentru dezastrul financiar - şi totuşi zeci de apeluri adresate bogaţilor pentru a mări sprijinul pentru dezvoltarea externă au întâmpinat multă rezistenţă.
<P>
Credem că o modalitate înţeleaptă şi corectă de a ajuta ţările care suferă de pe urma consecinţelor căderii financiare este să anulăm datoria ţărilor mici în curs de dezvoltare şi a micilor state insulare în curs de dezvoltare şi să restructurăm datoria ţărilor debitoare care se confruntă cu provocări interne şi externe enorme - precum instabilitate, schimbări climatice şi extremism - în multe părţi ale lumii, mai ales în sudul Asiei şi în regiunea Marilor Lacuri din Africa.
<P>
Timorul de Est este privilegiat în sensul că nu avem niciun cent de datorii externe, deci apelul nostru nu este motivat de interesul propriu. De fapt, dacă deschideţi anuarul economic al economiilor din 2010 - versiunea de buzunar - veţi găsi aici nişte informaţii interesante. Timorul de Est are în prezent cel mai mare surplus din lume ca procent din PIB-ul său şi nicio datorie externă. Cu toate acestea, suntem solidari cu acele ţări care au acumulat decade la rând datorii pe care în prezent nu le pot plăti şi care au prins în cursă sute de milioane de oameni din lume. Dacă s-au putut mobiliza miliarde de dolari aproape peste noapte pentru a salva bănci în faliment şi companii de asigurări, atunci trebuie să existe şi obligaţia morală şi înţelepciunea politică de a găsi suma mult mai mică pentru ca ţările dezvoltate să-şi îndeplinească obligaţiile faţă de săracii din lumea a treia, să corecteze unele dintre dezechilibrele care există în lume în prezent.
<P>
În timp ce vorbesc aici cu un sentiment enorm de recunoştinţă faţă de dvs. - faţă de Parlamentul European, de liderii europeni şi de toţi partenerii noştri de dezvoltare - îmi doresc cu modestie să ne recunoaştem şi propriile eşecuri şi limite. Noi, cei din Timorul de Est, şi o mare parte din lumea în curs de dezvoltare nu trebuie să inversăm rolurile ţinând predici Occidentului - drept răzbunare pentru predicile pe care ni le-a ţinut Occidentul decade la rând - ci trebuie să ne privim în oglindă şi să răspundem la propriile noastre întrebări pe care ni le adresează conştiinţa noastră. Ce am făcut noi pentru a scoate sutele de milioane de cetăţeni ai noştri din sărăcie extremă? Putem face acest lucru. Ne putem descurca cu toţii mai bine, în Timorul de Est şi oriunde în altă parte.
<P>
Am făcut progrese semnificative în ultimii trei ani. Ţara noastră şi-a câştigat independenţa cu numai opt ani în urmă. V-am împărtăşit o parte dintre cifre, însă existe multe alte realizări care nu pot fi cuantificate. Nu pot fi măsurate, însă sunt la fel de importante. Am reuşit să vindecăm rănile societăţii noastre, să reconciliem comunităţi separate şi să vindecăm rănile dintre noi şi Indonezia, cu care împărtăşim un trecut tragic ce a durat 24 de ani. În prezent, Timorul de Est şi Indonezia se bucură de cea mai bună relaţie posibilă între oricare doi vecini. Am reuşit să construim legături cu întreaga regiune. Am stabilit relaţii diplomatice cu peste 100 de ţări. Acestea nu sunt realizări care să poată fi cuantificate, măsurate. Poporul nostru, în ciuda rănilor profunde lăsate de 24 de ani de ocupaţie, nu poartă resentimente nimănui.
<P>
Acestea sunt credinţele şi convingerile noastre. Suntem hotărâţi să ne ridicăm la înălţimea aşteptărilor poporului nostru şi să-l conducem spre un viitor paşnic şi prosper.
<P>
Fie ca Dumnezeu cel Atotputernic şi Milostiv să ne binecuvânteze pe toţi.
<P>
(Aplauze)
<SPEAKER ID="022" NAME="Preşedintele">
Domnule preşedinte, vă mulţumesc foarte mult.
<P>
În urmă cu optsprezece ani, în calitate de lider al Timorului de Est, aţi dat dovadă de mult curaj şi de o viziune măreaţă. Astăzi, sunteţi preşedintele unei ţări libere, democratice, independente.
<P>
Felicitări, domnule preşedinte, şi toate cele bune ţării şi poporului dvs. Vă mulţumesc pentru discurs.
<P>
(Aplauze)
