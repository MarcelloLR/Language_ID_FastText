<CHAPTER ID="013">
Reciclarea ecologică şi în condiţii de siguranţă a navelor (dezbatere)
<SPEAKER ID="454" NAME="Preşedintele -">
Următorul punct pe ordinea de zi este dezbaterea pe marginea întrebării cu solicitare de răspuns oral adresate Comisiei de către Johannes Blokland, în numele Comisiei pentru mediu, sănătate publică şi siguranţă alimentară, cu privire la negocierile ce vor avea loc în mai 2009 sub auspiciile Organizaţiei Maritime Internaţionale (OMI) referitoare la condiţiile de intrare în vigoare a Convenţiei internaţionale privind reciclarea ecologică şi în condiţii de siguranţă a navelor - B6-0224/2009).
<SPEAKER ID="455" NAME="Johannes Blokland">
autor -(NL) Domnule preşedinte, în şedinţa plenară din mai anul trecut, Parlamentul European a adoptat o atitudine clară împotriva situaţiilor degradante din punct de vedere uman şi distructive pentru mediu apărute în procesele de dezmembrare a navelor. Cu toate acestea, pe ţărmurile Asiei de Sud, nave marine enorme pentru fier vechi continuă să fie dezmembrate în condiţii care sunt atât distructive pentru mediu, cât şi degradante din punct de vedere uman. În Bangladesh, de exemplu, nici unul dintre cele 36 de situri de dezmembrare nu respectă standarde minime de mediu şi de securitate.
<P>
Un lucru bun este că, din acest motiv, în urmă cu o săptămână, Curtea Supremă a ordonat guvernului din Bangladesh să închidă aceste "şantiere de dezmembrare” în termen de două săptămâni. În acelaşi timp, aceeaşi Curte Supremă a interzis intrarea pe teritoriul Bangladesh-ului a tuturor navelor care conţin substanţe periculoase. Mai mult, ministrul mediului din Bangladesh are trei luni la dispoziţie pentru a întocmi regulamente în conformitate cu Convenţia de la Basel în ceea ce priveşte reciclarea navelor pentru fier vechi.
<P>
Acestea sunt exact măsurile importante sprijinite de către Parlamentul European în rezoluţia de anul trecut. Am putea crede că judecătorii de la Curtea Supremă din Bangladesh au citit rezoluţia noastră. Văd această decizie ca pe o victorie importantă în lupta împotriva practicilor inacceptabile menţionate anterior. Este esenţial ca guvernul din Bangladesh să urmeze corect deciziile Curţii. Acest lucru se aplică nu numai pentru Bangladesh, ci şi pentru alte ţări asiatice.
<P>
Am remarcat deja că eforturile statelor individuale nu vor fi suficiente. Avem încă nevoie urgentă de o soluţie mondială a problemei dezmembrării navelor. În luna mai a acestui an, Organizaţia Maritimă Internaţională (OMI) organizează o conferinţă mondială la Hong Kong, al cărei scop este încheierea unui acord mondial cu privire la reciclarea navelor pentru fier vechi. Rezoluţia Comisiei pentru mediu, sănătate publică şi siguranţă alimentară trebuie să asigure trimiterea unui semnal clar către Consiliu şi Comisie pentru negocieri, cu obiectivul de a obţine cel mai bun rezultat posibil.
<P>
În ceea ce priveşte rezoluţia de anul trecut, este important să adăugăm următoarele cinci puncte. În primul rând, trebuie să fie clar că navele pentru fier vechi care conţin substanţe periculoase ar trebui considerate deşeuri periculoase şi ar trebui deci să cadă sub incidenţa Convenţiei de la Basel. A continua să dezbatem pe marginea definiţiilor nu este în interesul protecţiei mediului. Amendamentul 1, propus de Grupul Partidului Popular European (Creştin-Democrat) şi al Democraţilor Europeni, slăbeşte cumva această poziţie şi de aceea nu pot să sprijin acest amendament. În al doilea rând, eşuarea navelor pentru dezmembrare pe loc trebuie să fie considerată inacceptabilă. În al treilea rând, este nevoie să luăm măsuri - în special în ceea ce priveşte scoaterea din uz a petrolierelor cu cocă simplă - înainte de sfârşitul perioadei lungi de ratificare. În al patrulea rând, certificarea şantierelor de dezmembrare este binevenită. În al cincilea rând, ar trebui să continuăm măsurile prin crearea unui fond obligatoriu printre responsabilităţile producătorilor - aşa cum a declarat Parlamentul European anul trecut. Cu toate acestea, Comisia Europeană pare să revină asupra acestei poziţii. De aceea aş dori să aud de la domnul comisar Figeľ că instituţia domniei sale este în continuare pregătită să instituie un fond pentru dezmembrarea navelor pentru fier vechi.
<P>
Prin această rezoluţie, în combinaţie cu cea de anul trecut, Parlamentul European trasează un drum clar pentru găsirea unei soluţii la problemele discutate. Faptul că în Comisia pentru mediu şi în Comisia pentru transport şi turism suntem de acord asupra acestei probleme este binevenit. Consiliul şi Comisia, sper, îşi vor conjuga eforturile pentru a încheia peste două luni la Hong Kong o convenţie solidă, care să protejeze în mod corespunzător interesele siguranţei, ale sănătăţii publice şi ale mediului. Aş dori ca domnul comisar Figeľ să ne spună dacă intenţionează Comisia Europeană să folosească acest drum clar trasat ca un avantaj cheie în negocierile de la conferinţa OMI şi, de asemenea, ce măsuri doreşte să ia Comisia pentru a asigura punerea rapidă în aplicare a convenţiei ce va fi încheiată.
<SPEAKER ID="456" NAME="Ján Figel">
membru al Comisiei - Domnule preşedinte, în primul rând aş dori să mulţumesc Parlamentului pentru interesul puternic pe care l-a demonstrat şi pentru implicarea continuă în ceea ce priveşte problema dezmembrării navelor. Aş dori să-i mulţumesc în special domnului Blokland.
<P>
Este un foarte bun început pentru acţiuni suplimentare la nivelul Uniunii Europene, pentru a ne asigura că Uniunea îşi joacă rolul în rezolvarea acestei probleme internaţionale. Aceste chestiuni sunt şi de actualitate, în lumina recentei decizii a Curţii Supreme din Bangladesh, despre care aţi vorbit, şi a situaţiei din această ţară. Ca o consecinţă a acestei decizii, toate şantierele de reciclare vor fi închise în termen de două săptămâni, deoarece nu sunt autorizate de către Ministerul Mediului. Importul de nave periculoase care se găsesc pe listă va fi interzis şi toate navele importate vor fi curăţate în prealabil. În ultimul rând, Bangladesh-ul va începe elaborarea unei legislaţii naţionale cu privire la dezmembrarea navelor, în conformitate cu Convenţia de la Basel.
<P>
Acum permiteţi-mi să revin şi să vă răspund la întrebări.
<P>
Prima întrebare se referă la interzicerea metodei de eşuare pe plajă - metoda de dezmembrare a navelor scoase din uz direct pe plajă.
<P>
Vă împărtăşesc îngrijorarea cu privire la riscurile serioase ale acestei metode pentru sănătatea oamenilor şi pentru mediu. În evaluarea impactului strategiei noastre, am analizat chestiunea introducerii unei interdicţii UE cu privire la această metodă. Nu suntem convinşi de eficacitatea unei astfel de interdicţii, deoarece aceasta ar fi aplicabilă numai navelor arborând pavilioanele UE şi ar putea fi ocolită uşor şi legal prin schimbarea pavilionului.
<P>
Credem că este mai eficient să ne concentrăm eforturile pentru a ne asigura că orientările tehnice care sunt elaborate pentru a sprijini viitoarea Convenţie OMI vor duce într-adevăr la o reciclare ecologică şi în condiţii de siguranţă a navelor. Progresele făcute în elaborarea acestor orientări sunt până în prezent foarte încurajatoare. În orice caz, este foarte puţin probabil ca metoda tradiţională de eşuare pe plajă să poată respecta orientările care vor apărea în curând.
<P>
În ceea ce priveşte a doua întrebare, am plăcerea să confirm angajamentul Comisiei pentru transpunerea eficientă şi rapidă a Convenţiei privind reciclarea navelor în legislaţia Uniunii Europene. Direcţia Generală Mediu a lansat deja mai multe studii şi lucrează la evaluarea impactului elementelor cheie ale convenţiei. Cred că este extrem de important ca Uniunea Europeană să demonstreze spirit de conducere şi prioritatea ridicată pe care o acordăm acestei probleme. Acest lucru va încuraja ratificarea de către ţările terţe şi va accelera astfel intrarea în vigoare a acestei convenţii.
<P>
Dar împărtăşesc preocuparea pe care aţi scos-o în evidenţă în cea de-a treia întrebare în ceea ce priveşte importanţa faptului de a nu submina acquis-ul comunitar existent. Trebuie să păstrăm condiţiile existente cu privire la drepturile muncitorilor şi la protecţia mediului atunci când vom transpune convenţia OMI. Şi în studiul pe care îl vom realiza vom compara aşadar atent condiţiile din convenţia OMI cu acquis-ul comunitar. Şi aş vrea să subliniez că ne vom asigura în special că Regulamentul din 2006 privind transferurile de deşeuri nu va fi subminat.
<SPEAKER ID="457" NAME="Pilar Ayuso">
în numele Grupului PPE-DE -(ES) Domnule preşedinte, domnule comisar, aşa cum a explicat domnul Blokland, această întrebare este foarte actuală, dată fiind conferinţa diplomatică cu privire la convenţia pentru reciclarea navelor, care va avea loc în mai. Aş dori aşadar să-l încurajez pe domnul Blokland nu numai în ceea ce priveşte întrebarea, dar şi cu privire la rezoluţia pe care a elaborat-o.
<P>
În Partido Popular suntem pentru combaterea relelor practici şi metode folosite în dezmembrarea navelor pentru fier vechi şi sprijinim aşadar propunerea domnului Blokland pentru o rezoluţie; cu toate acestea, există câteva puncte care ne preocupă.
<P>
Primul dintre acestea este punctul 3 - la care s-a referit deja şi domnul Blokland - care spune că navele ar trebui considerate în întregime deşeuri periculoase şi ar trebui deci să intre sub incidenţa Convenţiei de la Basel. Am propus un amendament la acest punct, deoarece interpretările diferă atât în cadrul Uniunii Europene, cât şi în afara acesteia, şi credem că trebuie să luăm în considerare Convenţia de la Basel şi că nu trebuie să existe niciun conflict cu aceasta. Cu toate acestea, viitorul acord internaţional cu privire la dezmembrarea navelor pentru fier vechi va trebui să fie documentul care să definească detaliile aplicării sale.
<P>
Punctul 14 din propunerea de rezoluţie solicită, de asemenea, un mecanism de finanţare bazat pe contribuţii obligatorii din partea sectorului transportului maritim. Ni se pare puţin prematur să vorbim în acest moment de contribuţii obligatorii când încă nu s-a luat o decizie în cadrul Organizaţiei Maritime Internaţionale cu privire la ce fel de sistem va fi adoptat prin intermediul acestei finanţări şi mi se pare că nici Comisia Europeană nu are un răspuns clar în această privinţă.
<P>
În ultimul rând, la punctul 15 există o solicitare către Comisie ca aceasta să stabilească în mod clar că statul care are jurisdicţie asupra deşeurilor este statul responsabil. Nu credem că acesta este un subiect în care Comisia este abilitată să decidă; dimpotrivă, considerăm că şi acest lucru ar trebui stabilit în cadrul unui acord internaţional.
<P>
Este important să păstrăm consecvenţa între viitorul acord privind reciclarea navelor şi Convenţia de la Basel privind controlul transporturilor transfrontaliere de deşeuri periculoase şi al eliminării acestora, luând în considerare nu numai Convenţia de la Basel, ci şi legislaţia existentă.
<SPEAKER ID="458" NAME="Ján Figel">
membru al Comisiei - Domnule preşedinte, aş dori să mulţumesc domnişoarei Ayuso şi domnului Blokland pentru intervenţii şi, în special, pentru munca susţinută a acestuia din urmă. Cum am mai spus, în special în ceea ce priveşte deşeurile sau deşeurile periculoase, trebuie să ne asigurăm că punerea în aplicare a convenţiei va fi pe deplin în conformitate cu Regulamentul (CE) nr. 1013/2006 privind transferurile de deşeuri, care a fost adoptat relativ recent.
<P>
În ceea ce priveşte finanţarea, deocamdată nu există niciun fond sau mecanism. Am lansat un studiu pentru a pregăti opţiunile sau soluţiile potenţiale şi vom demara în curând consultări publice în acest domeniu. Aşa că toate comentariile dumneavoastră actuale şi viitoare vor fi binevenite, în special în ceea ce priveşte instituirea unui fond pentru dezmembrare.
<SPEAKER ID="459" NAME="Preşedintele- Dezbaterea este închisă">
Votul va avea loc joi, 26 martie 2009.
