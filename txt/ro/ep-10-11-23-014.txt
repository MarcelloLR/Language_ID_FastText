<CHAPTER ID="014">
Prezentarea programului de lucru al Comisiei pentru 2011 (dezbatere) 
<SPEAKER ID="462" NAME="Președinte">
Aș dori să vă reamintesc că, acum 30 de ani, un cutremur îngrozitor a lovit unele regiuni din Italia, și anume Irpinia și Basilicata, având ca urmare moartea a mii și mii de oameni. Consider că trebuie să arătăm simpatie și să exprimăm condoleanțele și solidaritatea noastră față de familiile și zonele afectate.
<P>
Următorul punct este declarația dlui José Manuel Barroso, președintele Comisiei Europene, cu privire la prezentarea programului de lucru al Comisiei pentru anul 2011.
<SPEAKER ID="463" NAME="José Manuel Barroso">
președinte al Comisiei. - Dle președinte, am onoarea de a vă prezenta astăzi programul de lucru al Comisiei pentru anul 2011. Prezentarea marchează atât un început, cât și un sfârșit. Pe de o parte, programul de lucru intervine prin lansarea unei noi etape a unei activități politice foarte importante. Pe de altă parte, adoptarea programului reprezintă încheierea dialogului structurat consolidat, care a fost lansat o dată cu dezbaterea privind starea Uniunii, din luna septembrie, în cadrul acestui Parlament.
<P>
Lucrările pregătitoare care au condus la programul de lucru al Comisiei de anul acesta au fost, într-adevăr, o premieră și, în opinia mea, una de succes. Prin înregistrarea de progrese în ceea ce privește punerea în aplicare a Acordului-cadru revizuit, am fost în măsură să ne lansăm în discuții aprofundate cu privire la prioritățile politice pentru anii următori.
<P>
Pe durata acestui proces fructuos, am fost încurajat de gradul ridicat de convergență în ceea ce privește orientarea de ansamblu și inițiativele concrete. Este un proces care a urmărit consolidarea a ceea ce am numit "un parteneriat special”.
<P>
Acțiunea europeană trebuie să se concentreze asupra provocărilor din acele domenii în care UE poate aduce o valoare adăugată concretă. Cele 40 de inițiative strategice pe care Comisia se angajează să le prezinte în 2011 reflectă principalele priorități politice pe care le-am identificat împreună. Din motive de transparență, programul include, în plus, alte 150 de propuneri pe care Comisia le are în lucru în momentul de față.
<P>
Susținerea redresării economice și garantarea viitorului societăților noastre rămâne prioritatea principală în 2011. Eforturile noastre vor continua în trei direcții principale: consolidarea guvernanței, finalizarea reformei sectorului financiar și accelerarea punerii în aplicare a strategiei Europa 2020 pentru o creștere inteligentă, ecologică și favorabilă incluziunii.
<P>
Creșterea pe termen lung trebuie fondată pe o bază macroeconomică solidă. Prin inițierea așa-numitului "semestru european” și a monitorizării propunerilor noastre din 29 septembrie, vom consolida cadrul fiscal european și vom extinde supravegherea macroeconomică în vederea prevenirii dezechilibrelor.
<P>
O reformă ambițioasă a sectorului financiar este deja în desfășurare, fiind adoptate acte legislative importante. În 2011, Comisia va prezenta actele legislative restante. Vor fi urmărite priorități-cheie, precum transparența și protecția consumatorilor, în timp ce un cadru privind crizele bancare va avea ca scop prevenirea și combaterea unor viitoare crize. Comisia va urmări să susțină Parlamentul și Consiliul în vederea ajungerii, înainte de sfârșitul anului 2011, la un acord privind o reformă completă.
<P>
Europa trebuie să mențină ritmul, concentrându-se asupra avantajelor noastre comparative în acest secol XXI al globalizării. Atunci când concurenții produc mai ieftin, noi trebuie să fim mai inteligenți. Ca exemplu de acțiune la nivel european, vom dezvolta un sistem european de standardizare mai integrat, ca platformă importantă pentru consolidarea avantajului competitiv al întreprinderilor noastre, în special al IMM-urilor.
<P>
Pentru ca Europa să se mențină competitivă și să asigure locuri de muncă mai multe și mai calitative, trecerea la o societate cu emisii scăzute de carbon, eficientă din punctul de vedere al utilizării resurselor, trebuie să fie atent planificată. Prin urmare, reunirea politicilor privind schimbările climatice, energia, transporturile și mediul va fi o prioritate. În 2011, se va acorda o atenție deosebită eficienței energetice.
<P>
Adaptarea la realitățile unei economii dinamice înseamnă, de asemenea, asigurarea unui nivel ridicat de protecție a drepturilor lucrătorilor, în strânsă cooperare cu partenerii sociali. Propuneri-cheie privind detașarea lucrătorilor și timpul de lucru vor fi elaborate și prezentate în 2011. Între timp, revizuirea normelor privind ajutoarele de stat aplicabile serviciilor de interes general va reprezenta un pas concret spre instituirea unui cadru adecvat care să țină seama de natura specială a acestor servicii.
<P>
Odată cu Actul privind piața unică, Comisia a lansat un proces ambițios care să permită valorificarea pe deplin a potențialului pieței unice. Întreprinderile noastre ar trebui să se concentreze asupra afacerilor, și nu asupra birocrației. Nu în ultimul rând, IMM-urile sunt adesea supuse unor presiuni excesive sau, într-adevăr, descurajate să dezvolte proiecte transfrontaliere care ar fi, altfel, promițătoare. Ca exemplu concret, prin clarificarea normelor privind drepturile de autor colective, putem simplifica condițiile-cadru actuale, încuraja și mai mult activitățile transfrontaliere și valorifica un potențial important de creare de locuri de muncă - nu în ultimul rând, în sectorul digital, care se dovedește atât de promițător.
<P>
Din perspectiva cererii, o prioritate va fi consolidarea încrederii consumatorilor în propunerea noastră privind soluționarea alternativă a litigiilor ca instrument important de accelerare a procesului, de multe ori mult prea lent, de rezolvare a problemelor consumatorilor.
<P>
Indiferent dacă acționăm în calitate de consumatori, lucrători, studenți sau de călători, sau în orice alte roluri multiple pe care le-am avea în viața modernă cotidiană, Uniunea Europeană are sens pentru noi atunci când aceasta ne oferă noi oportunități, o reducere a riscurilor sau îmbunătățirea calității vieții. Aceasta este o Uniune Europeană care acționează în beneficiul propriilor cetățeni.
<P>
Ambiția de a face din UE o realitate tangibilă pentru cetățeni trebuie să depășească piața unică. Consolidarea securității ar trebui să fie întotdeauna un mijloc de a ajuta cetățenii să beneficieze de oportunitățile oferite de Uniunea Europeană și niciodată un scop în sine. Propunerea noastră privind "frontierele inteligente” va facilita călătoriile în interiorul și în afara UE, descurajând, în același timp, imigrația ilegală. De asemenea, pentru a păstra Europa deschisă, vom lua măsuri împotriva celor care încearcă să exploateze sistemul nostru economic în scopuri ilegale, în timp ce cadrul legislativ privind protecția datelor va răspunde preocupărilor reale ale cetățenilor în epoca internetului. Uniunea trebuie să joace pe plan mondial un rol pe măsura ponderii sale economice, drept pentru care trebuie să asigurăm coerența acțiunii noastre externe.
<P>
Astfel, programul de lucru anunță acțiuni concrete în vederea proiectării la nivel internațional a obiectivelor noastre pentru anul 2020 privind creșterea economică și crearea de locuri de muncă. De asemenea, vom moderniza politica noastră de dezvoltare și ajutor umanitar. Cei din lume aflați în dificultate au nevoie de o Europă mai puternică pe plan global.
<P>
Înainte de a încheia, aș dori să explic pe scurt ceea ce nu veți găsi în programul de lucru al Comisiei și motivul acestei absențe.
<P>
După cum s-a anunțat, vom prezenta propunerea pentru următorul cadru financiar multianual pană la jumătatea anului 2011. Instrumentele și programele financiare specifice vor fi prezentate în a doua jumătate a anului 2011, coroborate cu cadrul general. Pentru a păstra natura politică a programului de lucru, ca de obicei, activitățile legate de punerea în aplicare nu au fost incluse. Același lucru este valabil pentru negocierile internaționale, întrucât încheierea acestora depinde de terți. Între timp, aceste activități rămân o parte importantă a misiunii noastre de bază. Vom continua să oferim informații și să purtăm un dialog cu dvs. cu privire la aceste aspecte.
<P>
În introducerea mea, am menționat că programul de lucru nu a reprezentat doar încheierea dialogului nostru fructuos, ci și inițierea unei noi etape în cadrul eforturilor noastre concrete de a scoate Uniunea Europeană din criză și dincolo de acest demers. Acum este momentul să menținem ritmul. Avem nevoie să identificăm modalități de a accelera activitățile noastre în mod colectiv.
<P>
Prin urmare, profit de această ocazie pentru a încuraja Parlamentul European și Consiliul să se angajeze în discuții trilaterale cu privire la modul de punere în aplicare a dispozițiilor Tratatului privind programarea Uniunii. În opinia Comisiei, acest lucru ar putea însemna încheierea unor acorduri pentru a avansa mai rapid în cadrul negocierilor privind inițiativele selectate, care au o importanță deosebită pentru atingerea obiectivelor noastre politice. Un astfel de efort concertat ar demonstra hotărârea noastră de a oferi răspunsuri concrete, în timp util, în confruntarea cu criza care ne-a afectat pe toți. Acestea sunt așteptările cetățenilor europeni. Consider că instituțiile Uniunii Europene ar trebui să răspundă preocupărilor cetățenilor.
<P>
Vă mulțumesc pentru atenția acordată.
<SPEAKER ID="464" NAME="József Szájer" LANGUAGE="HU">
Dle președinte, dle președinte Barroso, doamnelor si domnilor, Europa trebuie să depășească criza. Economia Europei trebuie să se bazeze pe muncă. Trebuie să scoatem țările Uniunii Europene din criza gravă actuală prin concentrarea, ca prioritate principală, pe oferirea de oportunități de muncă unui număr cât mai mare posibil de cetățeni europeni. De aceea, Grupul PPE sprijină fără rezerve crearea de locuri de muncă, considerând că aceasta reprezintă cel mai important obiectiv al programului de lucru al Comisiei Europene pentru anul viitor.
<P>
Europa a învățat multe din experiența crizei. În acest an, ne-am lansat în dezvoltarea unui nou sistem de guvernanță economică, într-o procedură accelerată și sper că Parlamentul poate dezbate noile propuneri referitoare la reglementarea financiară și guvernanța economică anul viitor, într-un mod care asigură adoptarea lor cât mai curând posibil.
<P>
Colegii mei din PPE vor ridica probleme importante pentru fiecare domeniu și aș dori să menționez doar câteva dintre acestea: competitivitatea trebuie să se bazeze pe inovare și cercetare. Considerăm că nu există suficiente inițiative în acest domeniu în cadrul programului de lucru al Comisiei. Este necesară, de asemenea, consolidarea protecției drepturilor de proprietate intelectuală, precum și un sistem european de brevetare, viabil și competitiv. Considerăm că este important un control ridicat al importurilor europene de produse alimentare și că acestea trebuie să respecte cel puțin aceleași standarde de calitate pe care Uniunea Europeană le impune propriilor producători. Am fi dorit, de asemenea, să vedem mai multe propuneri privind problema apei, aceasta fiind considerată de președinția maghiară drept unul dintre obiectivele majore.
<P>
Doamnelor și domnilor, în baza Tratatului de la Lisabona, în luna septembrie a acestui an, a fost inițiată o nouă ordine a programului legislativ și de lucru al Uniunii Europene, odată cu discursul dlui Barroso privind starea Uniunii. Având în vedere că noul tratat garantează drepturi importante Parlamentului European de a interveni în programul Uniunii Europene, considerăm că măsurile care urmează sunt importante. Din nefericire, experiențele anterioare nu sunt pozitive. Programele anterioare de lucru ale Comisiei au fost realizate doar parțial conform planului stabilit. După cum am menționat deja în repetate rânduri, mă îndoiesc, împreună cu o parte dintre colegii mei deputați, de utilitatea irosirii unei energii imense și a unui timp considerabil, în mod repetat, în fiecare an, pentru analizarea și adoptarea unui document care, în orice caz, reflectă realitatea doar parțial. Din acest motiv, aș dori să sugerez ca o comisie parlamentară competentă să analizeze periodic punerea în aplicare a programului de lucru al Comisiei, inclusiv în cursul anului, pentru a asigura o mai bună respectare a influenței cetățenilor pe care îi reprezentăm, asupra afacerilor comune ale UE.
<SPEAKER ID="465" NAME="Hannes Swoboda" LANGUAGE="DE">
Dle președinte, dle Barroso, dle Šefčovič, consider că putem susține o mare parte din conținutul acestui program. Cu toate acestea, dacă privim problemele mai grave care ne afectează astăzi, sunt sigur că veți înțelege care sunt domeniile în care dorim să vedem mai multe progrese. Trăim într-o Europă care este tot mai mult sub influența forțelor antieuropene, care luptă împotriva instituțiilor Uniunii Europene. Trebuie să analizăm cu atenție ce instrumente și metode putem folosi pentru a le opune rezistență. Voi reveni asupra acestui punct mai târziu.
<P>
Prima problemă este politica de creștere economică. Dle Barroso, este adevărat că trebuie să reglementăm piețele financiare și să instituim rețele de siguranță. Cu toate acestea, trebuie să revenim, cumva, la situația pe care adesea ați descris-o cu claritate, cu alte cuvinte, la ceea ce înțelegem prin creșterea ecologică sau prin locuri de muncă ecologice și restructurarea economiei. Dl Oettinger a publicat recent o serie de documente privind politica energetică, care implică investiții uriașe. Din păcate, documentele nu explică modul în care aceste investiții urmează să fie finanțate. Trebuie să ieșim din această criză prin instituirea unei politici de creștere active. Mă întreb unde pot fi efectuate asemenea investiții, în sectorul energetic sau al transporturilor, de exemplu, investiții care să genereze creștere economică sau să creeze locuri de muncă ecologice. Pur și simplu, nu avem suficiente oportunități.
<P>
Al doilea punct se referă la piața internă. Aveți dreptate, dle Barroso. Conceptul pieței interne trebuie făcut public. Ați propus o serie de rapoarte bazate pe activitatea profesorului Monti. Acesta a fost foarte critic, în special cu privire la dimensiunea socială a pieței interne. Trebuie realizate mai multe în acest domeniu. În primul rând, așteptăm propuneri concrete de la dvs. în ceea ce privește directiva privind detașarea lucrătorilor. Trebuie să clarificăm, în interesul lucrătorilor, faptul că această directivă nu trebuie să fie aplicată pentru a crea forță de muncă ieftină. Scopul acesteia este de a îmbunătăți nivelul de bunăstare socială.
<P>
Al treilea punct al meu se referă la politica fiscală. Considerăm că propunerile prezentate în acest domeniu sunt prea laxe. După cum am văzut în dezbaterea privind Irlanda, dacă îmi permiteți această exprimare simplistă, anumitor țări nu trebuie să li se permită stabilirea unor niveluri scăzute ale impozitării în scopul de atragerii întreprinderilor, pentru ca, atunci când se confruntă cu dificultăți financiare, să apeleze la alte țări să le finanțeze deficitul bugetar. Armonizarea fiscală este necesară până la un anumit punct, de exemplu, în ceea ce privește nivelurile minime ale impozitului pe profit. Cred că sunt necesare progrese în acest domeniu. Sunt conștient că vă confruntați cu dificultăți în ceea ce privește multe dintre statele membre, dar cred că este esențial, în special atunci când miza o reprezintă problemele sociale. Diferența dintre bogați și săraci este inacceptabilă și trebuie să prezentăm noi propuneri, în special în beneficiul femeilor, care sunt deosebit de grav afectate de sărăcie.
<P>
În final, dle Barroso, ați amintit preocupările cetățenilor. Aceasta este o problemă foarte importantă. Cu toate acestea, la fel de important este și modul în care prezentăm ceea ce facem - aceasta vizează atât activitatea desfășurată de dvs., cât și cea a Parlamentului European. Multe persoane nu realizează faptul că, în cazul a numeroase chestiuni, tot ceea ce facem este să publicăm comunicate de presă de neînțeles despre activitatea noastră. Trebuie să colaborăm pentru a explica mai eficient ceea ce facem. În curând va fi lansată inițiativa cetățenească. Adversarii săi o vor exploata și o vor utiliza împotriva Europei. Trebuie să ne asigurăm că inițiativa cetățenească contribuie la sprijinirea și dezvoltarea Europei.
<SPEAKER ID="466" NAME="Adina-Ioana Vălean">
în numele Grupului ALDE. - Dle președinte, vremurile sunt dificile pentru economia europeană și pentru proiectul european, în ansamblul său. Am elaborat strategii importante, cum ar fi pachetul schimbări climatice, pachetul energie și strategia 2020: scheme după scheme. Se pare că încă nu știm unde vrem să mergem și ce vrem să devenim.
<P>
De ce spun acest lucru? Pentru că a dori să fii cel mai bun nu este suficient pentru a fi cel mai bun. Realitatea este că adoptăm strategii în care nu credem cu toții. Nimeni - sau aproape nimeni - nu le pune în aplicare și nimeni nu este pregătit să le finanțeze.
<P>
Se pare că avem prea multe strategii și o lipsă de interes în ceea ce privește materializarea acestora. Și de aceea cred că este timpul să ne întoarcem la elementele fundamentale care au făcut posibil proiectul european și care ne-au unit: lucrurile simple, firești. Piața unică ar trebui să reprezinte cadrul nostru general și ar trebui să depunem toate eforturile ca să asigurăm punerea în aplicare a acesteia. Dacă vrem să fim competitivi la scară mondială, avem nevoie de un grad mai ridicat de integrare economică. Singura modalitate rezonabilă pentru atingerea acest obiectiv este prin intermediul pieței unice.
<P>
Salut programul de lucru al Comisiei și, în special, propunerea dvs. referitoare la actul privind piața unică. Însă, acestea nu sunt suficiente. Aveți la dispoziție raportul financiar. Știți ce trebuie făcut - să încurajăm investițiile, să atragem capital și să reducem drastic costurile birocratice. Ar trebui să ne concentrăm pe lucruri simple care au un impact concret asupra competitivității Europei, cum ar fi eficiența în ceea ce privește utilizarea resurselor, reducerea costurilor energetice, reformarea politicii agricole și viitorul transporturilor.
<P>
Comisia și Parlamentul trebuie să lucreze concertat și să se asigure că aceste mijloace sunt adaptate voinței noastre. Prin urmare, așteptăm cu nerăbdare o propunere ambițioasă în 2011 privind cadrul financiar multianual.
<P>
Avem nevoie de mai multă reglementare pentru a soluționa criza financiară? Da, dar numai în cazul în care obiectivul este de a stimula competitivitatea Europei. În orice caz, ar trebui să evităm adoptarea unui răspuns izolat la criză, sperând că restul lumii ne va urma.
<P>
Dacă mesajul pe care îl transmitem cetățenilor noștri și lumii nu va fi acela că UE este o asociație pragmatică de idei, valori și capitaluri, nu vom deveni actorul global care dorim să fim. În loc să influențăm politicile globale, vom fi noi afectați de acestea.
<P>
Acum, câteva precizări despre semestrul european. Comisia este cea mai în măsură să identifice punctele forte și vulnerabilitățile atunci când se realizează planificarea activității. Însă trebuie să fiți precauți, întrucât ceea ce propuneți cetățenilor UE și statelor membre este faptul că aceștia ar trebui să creadă că Bruxelles-ul știe mai bine și că politicienii de la Bruxelles sunt mai aproape de interesele cetățeanului decât un deputat din propria circumscripție. Aceasta este o sarcină dificilă la care vă veți angaja prin intermediul coordonării politicilor, în 2011.
<P>
Sper că veți reuși să dovediți acest lucru, prin stimularea creșterii economice și a creșterii numărului locurilor de muncă - nu doar pentru unii dintre cetățeni, ci pentru toți. În caz contrar, vom asista la creșterea unui val real de antieuropenism.
<P>
Vă doresc mult noroc.
<SPEAKER ID="467" NAME="Rebecca Harms" LANGUAGE="DE">
Dle președinte, dle Barroso, este important să se precizeze că nu putem discuta despre acest program de lucru fără a ține seama de dezbaterea actuală privind bugetul și fără a lua în considerare Grecia, Irlanda și alte țări care s-ar putea confrunta cu dificultăți.
<P>
În primul rând, aș dori să afirm că, la sfârșitul dezbaterii privind bugetul, am auzit că dvs., dle Barroso, ați avut o abordare foarte deschisă în ceea ce privește pozițiile Parlamentului. Cred că este cu adevărat important să fim sinceri atunci când adoptăm un program de lucru de acest tip și să nu ne comportăm ca și cum am putea realiza și pune în aplicare toate aceste obiective minunate fără un buget pe care să ne putem baza și care nu trebuie să fie renegociat în mod constant.
<P>
În al doilea rând, dezbaterile cu privire la Irlanda au demonstrat cât de departe suntem de o soluție reală și de o ieșire din criza în care am intrat singuri pentru că am fost prea liberali în abordarea piețelor financiare. În numele grupului meu, aș dori să menționez că propunerile dvs. cu privire la modul în care vom depăși criza financiară și în care vom găsi căile de redresare conțin câteva puncte de pornire pozitive, însă nu credem că obiectivul pe care l-ați stabilit este suficient de ambițios.
<P>
Dacă privim înapoi la timpul petrecut deja pentru discutarea unei uniuni monetare funcționale, de succes, în cadrul Uniunii Europene și, dacă dorim să garantăm că facem un pas concret către o guvernanță economică pentru Europa, devine clar că nu trebuie să abandonăm acum acest obiectiv.
<P>
Considerăm că propunerea dvs. este lipsită de un accent pozitiv privind instituirea unei politici economice comune după încheierea crizei, aceasta abordând, mai degrabă, doar simptomele. Vom continua să depunem eforturi în acest domeniu.
<P>
Dl Swoboda a menționat deja problemele ecologice. Nu sunt mulțumită de modul în care este descris, în cadrul acestui program de lucru, conceptul de creștere durabilă, echitabilă și ecologică, introdus în strategia Europa 2020. Acesta nu corespunde discuțiilor purtate în contextul strategiei Europa 2020 și este relevant faptul că dl Oettinger este unul dintre comisarii care se îndepărtează din ce în ce mai mult de ideea reconstruirii Europei într-o formă durabilă.
<SPEAKER ID="468" NAME="Oldřich Vlasák" LANGUAGE="CS">
Dle președinte, anul viitor va reprezenta un test pentru instituțiile europene în ceea ce privește capacitatea acestora de a sprijini redresarea economică actuală și de a permite creșterea pe termen lung prin intermediul politicilor promovate. Programul de lucru al Comisiei Europene reprezintă un document-cheie în acest sens.
<P>
Cu toate acestea, aș dori să afirm în acest moment faptul că mai puțină reglementare poate însemna, uneori, mai mult. Prin urmare, sunt preocupat, de exemplu, de activitățile de reglementare planificate ale Comisiei în domeniul concesionării serviciilor. În acest caz specific, trebuie menționat faptul că domeniul concesionării serviciilor este exclus în mod explicit din cadrul achizițiilor publice, fapt confirmat, de asemenea, în numeroase hotărâri ale Curții Europene de Justiție. Cu siguranță, schimbări radicale în acest domeniu nu vor fi benefice. Persoanele implicate în cadrul economiei, inclusiv cele care aparțin administrației publice, sunt cele mai afectate atunci când condițiile în care s-au obișnuit să își desfășoare activitatea se schimbă în mod constant. Prin urmare, acestea se confruntă cu o stare de incertitudine în ceea ce privește luarea deciziilor. Prin urmare, toate politicile trebuie adoptate cu un timp considerabil înainte, astfel încât să oferim suficient timp tuturor să se pregătească în cadrul fazei de punere în aplicare.
<SPEAKER ID="469" NAME="Patrick Le Hyaric" LANGUAGE="FR">
Dle președinte, dle Barroso, raționamentul Comisiei pare să ignore în permanență criza gravă din Europa. Scrieți chiar în documentul dvs. că semnele de redresare sunt evidente. Unde sunt aceste semne de redresare pentru cei care sunt în prezent șomeri, care trăiesc în sărăcie sau fără adăpost?
<P>
Sunteți conștienți de faptul că am împrumutat peste 400 de miliarde de euro din fondurile publice pentru salvarea băncilor și că această cifră reprezintă exact suma economiilor care vor fi imputate cetățenilor din cele opt țări care sunt acoperite de planul de austeritate? Prin urmare, opțiunile dvs. sunt ineficiente.
<P>
În cadrul programului Comisiei, sugerez efectuarea unei evaluări a efectelor punerii în aplicare a tratatelor de la Maastricht și de la Lisabona asupra lucrătorilor și a cetățenilor europeni. În opinia mea, soluția nu este austeritatea salariilor sau a bugetelor. În schimb, aceasta ar trebui să vizeze creșterea remunerației muncii prestate, o mai bună protecție socială, sisteme de pensii pe bază de redistribuire, fondate pe solidaritate, precum și contribuția cu venituri din capital la finanțele publice, prin urmare, soluția având astfel în vedere instituirea unei noi justiții fiscale. De fapt, de ce să nu fie lansate imediat studii referitoare la crearea unui impozit aferent mișcărilor de capital și instituirea unei alte misiuni care să confere un nou rol Băncii Centrale Europene care, prin crearea de capital și a altor posibilități de creditare, să ajute statele membre să-și refinanțeze băncile, având ca rezultat protejarea locurilor de muncă, a educației, formării, precum și a tuturor bunurilor publice, creând inclusiv noi servicii publice de cercetare și inovare.
<P>
Astăzi, ceea ce va conferi Europei credibilitate este bogăția distribuită în mod diferit, și nu soluția rigidă a austerității și a șomajului.
<SPEAKER ID="470" NAME="Niki Tzavela">
în numele Grupului EFD. - Dle președinte, întrucât crearea de locuri de muncă este una dintre prioritățile programului pe care îl avem, aș dori să atrag atenția Comisiei asupra unei noi ere de emigrare având ca sursă sudul Europei. Însă am temerea că nimeni din cadrul Comisiei nu mă ascultă. În Grecia, deja, suntem martorii unui exod imens al muncitorilor tineri cu calificări medii și superioare, aceștia emigrând în Australia, Canada și Emiratele Arabe Unite. Același lucru se întâmplă în Irlanda.
<P>
Pe de o parte, Germania a anunțat că are un deficit de forță de muncă calificată. Ceea ce aș dori să afirm este faptul că Germania nu trebuie să importe forță de muncă calificată din țări terțe. Statele membre care se confruntă cu probleme economice ar putea furniza Germaniei forță de muncă calificată. Aș dori foarte mult să propun o inițiativă care să fie preluată de Comisie și care dezvoltă noțiunea de valoare adăugată. De ce să nu adoptăm o piață a forței de muncă cu valoare adăugată europeană? În interiorul statelor membre trebuie să facem față cererii și ofertei. Trebuie să consolidăm Europa cu o forță de muncă europeană calificată. Acest lucru lipsește din program și fac o propunere fermă în acest sens.
<SPEAKER ID="471" NAME="Richard Seeber" AFFILIATION="PPE">
(DE) Dle președinte, aș dori să felicit Comisia cu privire la programul său de lucru ambițios, însă trebuie să încercăm să îl aliniem mai bine cu obiectivele strategice ale Europei și cu strategia pe termen lung. Aș dori să solicit Comisiei să privească cu mai mult curaj și cu mai puțină îngrijorare spre viitor. Aveți sprijinul necesar din partea Parlamentului, în timp ce Consiliul joacă, în special, mai mult un rol de constrângere. În acest caz, forțele progresiste trebuie să se unească. Competitivitatea este unul dintre aspectele esențiale pe care trebuie să le abordăm, pentru a asigura competitivitatea Europei și pentru a garanta realizarea obiectivelor noastre, precum creșterea durabilă și creșterea socială. De asemenea, este important să transmitem acest mesaj în mod corect. Din păcate, forțele antieuropene au o prezență mult mai puternică decât forțele proeuropene, în special în mass-media. Cu toate acestea, toată lumea este conștientă de faptul că Europa poate avansa în direcția corectă doar unită.
<P>
Trebuie să facem apel la Comisie ca, în cadrul programului său general din următorii ani, să se concentreze pe creșterea eficacității în domeniul energetic, în folosirea resurselor și a materiilor prime, precum și în domeniul educației. Universitățile și școlile trebuie să contribuie la crearea unei Europe inteligente. Domeniul cercetării și dezvoltării se confruntă cu provocări speciale în acest sens. Trebuie să fim conștienți de faptul că restul lumii nu este pasiv. Nu trebuie să privim cu îngrijorare spre viitor și să perpetuăm abordarea noastră limitată, așa cum se întâmplă, într-o anumită măsură, în cadrul Consiliului. Parlamentul și Comisia trebuie să privească spre viitor împreună.
<SPEAKER ID="472" NAME="Monika Flašíková Beňová" AFFILIATION="S&amp;D">
(SK) Dle președinte, cred că, în această perioadă agitată prin care trecem, nu a fost deloc ușor pentru Comisie să elaboreze un plan atât de ambițios. Prin urmare, aș dori să încep prin a exprima felicitările mele în acest sens. Cu toate acestea, doresc să fac unele comentarii.
<P>
Ideea-cheie a programului este redresarea economică după criză, precum și redresarea inteligentă, durabilă și favorabilă incluziunii. Aș dori să spun, dle vicepreședinte, că sunt destul de sceptică cu privire la aceste aspecte. În primul rând, consider că este prematur să discutăm despre o redresare deoarece, deși există anumite indicii ale acesteia, nu este deloc sigur că aceasta va exista și consider că nu ne putem permite să avem în continuare îndoieli.
<P>
În plus, consider că în multe state Comisia sprijină politici care fac redresarea mai degrabă improbabilă. Ofer ca exemple în acest sens, Letonia, Grecia și, mai recent, Irlanda. Deși este adevărat că presiunea datoriei este deseori prea mare, vom descoperi curând că politicile economice restrictive nu reprezintă soluția revenirii la creșterea economică și că presiunea datoriei reale a crescut în continuare.
<P>
Din aceeași perspectivă privesc și încercarea de a impune disciplina bugetară prin introducerea unor reglementări mai stricte la nivel european. Astfel de măsuri sunt contraproductive în vremuri de criză. În plus, disciplina bugetară nu va rezolva dezechilibrele structurale din economiile din UE, de exemplu excedentele și deficitele comerciale. Cu toate acestea, cred că acest aspect trebuie să facă obiectul unei discuții mai aprofundate.
<P>
Eforturile depuse de Comisie pe care le susțin cu adevărat sunt cele din domeniul reglementării sectorului financiar. Nu sunt destul de sigură că măsurile propuse și adoptate sunt suficiente, dar, în principiu, acestea reprezintă în mod clar un pas în direcția cea bună. Eforturile depuse în vederea unei creșteri inteligente și durabile sunt, de asemenea, demne de laudă, și înțeleg faptul că programul nu poate intra pe deplin în detalii, însă avem nevoie acum de formulări mult mai ambițioase și de măsuri de combatere a sărăciei și de favorizare a incluziunii sociale.
<SPEAKER ID="473" NAME="Ian Hudghton" AFFILIATION="Verts/ALE">
Dle președinte, programul Comisiei conține unele priorități demne de luat în considerare: susținerea creșterii economice, menținerea și crearea de locuri de muncă, îmbunătățirea eficienței energetice și dezvoltarea surselor regenerabile de energie.
<P>
Guvernul scoțian SNP, guvernul nostru naționalist proeuropean, împărtășește aceste obiective și folosește la maximum competențele sale descentralizate limitate, realizând progrese și în privința altor provocări.
<P>
Grupul Verts/ALE, care include și SNP, precum și alți naționaliști proeuropeni din Țara Galilor, Catalonia și Flandra, contribuie la o bună guvernanță în țările noastre, însă ambiția noastră este de a participa pe deplin, de asemenea, la procesul decizional al UE, prin asumarea locului nostru de state membre normale, independente, astfel încât să putem exercita toată gama de competențe guvernamentale pe plan intern și să contribuim în mod constructiv, de asemenea, împreună cu colegii noștri, la crearea unei Europe mai bune.
<SPEAKER ID="474" NAME="Pilar del Castillo Vera" AFFILIATION="PPE">
(ES) Dle președinte, în această perioadă de criză în care ne aflăm, există două tipuri principale de politici și acțiuni: politici și acțiuni de prevenire și politici și acțiuni de stimulare.
<P>
Politicile de prevenire sunt cele care în prezent se referă la supravegherea serviciilor financiare, guvernanță și consolidarea acesteia. Cu alte cuvinte, orice măsură care ne alertează cu privire la faptul că există probleme, înainte ca acestea să destabilizeze economiile europene.
<P>
Cu toate acestea, al doilea tip de politici - politicile de stimulare - sunt esențiale. Există trei aspecte fundamentale ale acestor politici, dle Barroso, dle Wathelet. Bineînțeles, există mai multe, dar doresc să evidențiez trei: cercetarea și inovarea, dezvoltarea unei societăți digitale - cu alte cuvinte, agenda digitală - și piața internă.
<P>
Consider că programul prezentat de Comisie este deficitar în ceea ce privește primul aspect dintre acestea: cercetarea și inovarea.
<P>
Președintele Barroso a declarat mai devreme că programele specifice vor fi prezentate la jumătatea anului 2011, însă consider că nu este suficient. Pot să vă asigur că eu și grupul din care fac parte ar fi agreat foarte mult o trimitere la al optulea Program-cadru pentru cercetare și dezvoltare tehnologică, care nu figurează în propunerea dvs..
<SPEAKER ID="475" NAME="Kristian Vigenin" AFFILIATION="S&amp;D">
(BG) Dle președinte, dle Šefčovič, doamnelor și domnilor, discutarea programului de lucru al Comisiei Europene nu este doar o formalitate. Este o modalitate de a reține atenția cetățenilor europeni și de a semnala Comisiei Europene domeniile în care aceasta poate fi sprijinită de către membrii acestui Parlament.
<P>
Mă voi referi la câteva subiecte specifice. Anul următor va fi deosebit de important pentru prezența UE pe scena mondială. Pe plan extern, ar trebui să avem un Serviciu european de acțiune externă mai eficace, care nu poate deveni puternic fără sprijinul Comisiei Europene, în general.
<P>
În ceea ce privește politica de extindere, am dori ca această Comisie să folosească energia nouă generată în 2010. Facem apel la Comisie să sprijine Croația în vederea îndeplinirii cerințelor rămase pentru a finaliza cu succes negocierile de aderare cât mai devreme, în 2011. Având în vedere că progresele înregistrate în cadrul capitolului 23 sunt de o importanță deosebită pentru noi, ne așteptăm din partea Comisiei să prezinte Parlamentului un raport cu privire la evoluția discuțiilor în primul trimestru al anului 2011.
<P>
Celălalt stat candidat pe care Comisia trebuie să îl monitorizeze cu o atenție deosebită este Turcia. Ne așteptăm ca Turcia să fie încurajată să accelereze, după alegerile din 2011, îndeplinirea angajamentelor asumate în cadrul negocierilor și să înceapă lucrările cu privire la o nouă constituție, acordând o atenție deosebită drepturilor și libertăților fundamentale ale cetățenilor.
<P>
Solicităm Comisiei, de asemenea, să informeze periodic Parlamentul European cu privire la procesul de elaborare a poziției privind candidatura Serbiei de aderare la UE.
<P>
Sperăm ca revizuirea politicii europene de vecinătate să se încheie cu o propunere de corecții adecvate care să asigure coerența între obiectivele de politică și instrumentele financiare care garantează îndeplinirea acestor obiective. În acest sens, Comisia va putea conta pe sprijinul Parlamentului European. Obiectivele noastre din strategia Europa 2020 trebuie să reflecte politica noastră față de țările vecine de la Marea Mediterană, precum și față de cele din Est. Vă mulțumesc și vă doresc succes în activitatea dvs. în anul următor.
<SPEAKER ID="476" NAME="Andreas Schwab" AFFILIATION="PPE">
(DE) Dle președinte, dle Barroso, doamnelor și domnilor, dorim ca programul legislativ al Comisiei Europene să fie în conformitate cu obiectivele pe termen lung ale Europei și considerăm că pot fi aduse îmbunătățiri în multe domenii, deși salutăm abordarea de principiu a acestui program legislativ.
<P>
În ceea ce privește piața internă, un domeniu de care sunt responsabil, aș dori să menționez, în special, că, în baza documentului elaborat de profesorul Monti, dorim să ne asigurăm de faptul că toți cetățenii Europei au posibilitatea de a beneficia mai mult de piața internă. Atunci când discutăm despre programul de lucru al Comisiei și dacă luăm ca referință raportul Monti, aceasta înseamnă, desigur, în primul rând, faptul că obiectivul Comisiei trebuie să fie acela de a aborda cerințele acestui document, cu alte cuvinte, trebuie să asigure că procedurile privind încălcarea dreptului comunitar inițiate de către Comisie împotriva statelor membre sunt consolidate, astfel încât deficitul de transpunere să fie redus de la 1 % la 0,5 %. Din păcate, programul de lucru nu face nicio mențiune în acest sens. Alături de măsurile individuale care sunt menționate în acest raport, precum agenda digitală, creditul ipotecar, concesiunile și multe altele la care nu mă voi referi în mod individual, considerăm că este important, întotdeauna, ca măsurile care sunt anunțate pentru anul 2011 să fie prezentate, de fapt, în 2011. Informațiile suplimentare despre evaluarea de către Comisie a anumitor planuri legislative nu sunt utile din acest punct de vedere.
<P>
În final, consider că ar trebui să facem apel la Comisie să efectueze o evaluare a impactului tuturor propunerilor sale legislative, pentru a înțelege motivele pentru care acestea sunt necesare.
<SPEAKER ID="477" NAME="Evelyne Gebhardt" AFFILIATION="S&amp;D">
(DE) Dle președinte, dle Barroso, doamnelor și domnilor, consider că am făcut progrese importante în numele cetățenilor Europei cu Tratatul de la Lisabona, întrucât am inclus economia socială de piață printre principiile politicii europene. Este evident că noi, atât ca europeni, cât și în calitate de parlamentari, așteptăm materializarea acesteia. Dacă analizăm piața internă în sine și problemele conexe acesteia, în ansamblu, putem observa că unele dintre aspectele care ar fi trebuit incluse, au fost omise.
<P>
Nu este suficient să se efectueze evaluări ale impactului social al legislației europene. Avem nevoie de o clauză socială care să fie pusă în practică, astfel încât promisiunile care s-au făcut în sensul că cetățenii ar beneficia într-adevăr de Europa, să fie îndeplinite și să nu rămână pur și simplu pe hârtie. Nu este vorba doar despre clauza socială, ci și despre probleme importante, precum serviciile de interes economic general, care necesită protecție specială. Este foarte important pentru mine faptul că, în sfârșit, Comisia Europeană abordează în această chestiune și că acordă mai multă atenție decât era necesar, de exemplu, aspectelor legate de lucrători în contextul Directivei privind detașarea lucrătorilor, în cazul căreia încă așteptăm să aflăm ce se va întâmpla în continuare.
<P>
În final, și acum încep ușor să mă supăr cu adevărat, am solicitat Comisiei Europene de mult timp un sistem de introducere de acțiuni colective la nivel european. Comisia a realizat deja șase sau șapte studii diferite în acest sens. Ce aflăm acum din acest program de lucru? Faptul că a fost comandat un alt studiu. Nu putem continua în acest mod. Dorim ca, în sfârșit, Comisia să prezinte anumite propuneri și decizii în acest sens.
<SPEAKER ID="478" NAME="Jean-Paul Gauzès" AFFILIATION="PPE">
(FR) Dle președinte, dle comisar, în calitate de coordonator al Grupului PPE în cadrul Comisiei pentru afaceri economice și monetare, aș dori să pun accentul pe două puncte din programul dvs.
<P>
În primul rând, consolidarea guvernanței economice și inițierea semestrului european. Am fost încântați să salutăm pachetul privind guvernanța economică. Atingerea acestui obiectiv este esențială. În acest sens, grupul nostru ar dori să vadă măsuri eficiente și obligatorii care depășesc domeniul de aplicare al propunerilor. De asemenea, este necesar ca Parlamentul să fie implicat cu adevărat în finalizarea proceselor avute în vedere și în punerea lor în aplicare. Ar trebui identificate temeiurile juridice pentru a evita modificarea substanțială a tratatelor, fapt care ar încetini punerea în aplicare a măsurilor care trebuie adoptate.
<P>
Al doilea punct se referă la continuarea lucrărilor privind regulamentul financiar. Proiecte sunt finalizate sau vor fi disponibile în curând. 2011 va fi un an decisiv. Apreciem proactivitatea comisarului Barnier. În 2010, Parlamentul și-a demonstrat hotărârea fermă, prin adoptarea pachetului legislativ privind supravegherea, a directivei privind administratorii fondurilor de investiții alternative și, după toate probabilitățile, până la sfârșitul anului, a regulamentului care creează un mecanism european de supraveghere a agențiilor de rating de credit. Vrem să continuăm pe calea unei reglementări pragmatice, inteligente și eficace. Acestea sunt așteptările noastre actuale în ceea ce privește Comisia.
<SPEAKER ID="479" NAME="Proinsias De Rossa" AFFILIATION="S&amp;D">
Dle președinte, în primul rând, Președintele Barroso a menționat în introducerea sa adoptarea unor măsuri privind detașarea lucrătorilor. Dl Barroso nu a fost clar în această privință, însă îi reamintesc faptul că, în cadrul audierilor, înainte de realegerea sa ca președinte al Comisiei, și-a asumat un angajament foarte clar cu privire la revizuirea Directivei privind detașarea lucrătorilor, în vederea prevenirii dumpingului social generat de aplicarea acesteia și ca urmare a cauzelor rezultate aflate pe rolul instanțelor. Aș dori să îi amintesc acest lucru.
<P>
Aș putea, de asemenea, să subliniez că este extrem de importantă introducerea unei legislații care să ofere certitudine juridică pentru cetățenii din statele membre care oferă servicii sociale de interes general? Comisia pare să ignore total problemele care există în acest domeniu. În prezent, lucrez la un raport cu privire la aceste probleme și voi reveni cu mai multe detalii la începutul anului viitor. Salut, de asemenea, Platforma europeană împotriva sărăciei, însă nu există nicio dovadă cu privire la folosirea, de către Comisie, a strategiei 2020, pe care se bazează această platformă, de exemplu, în cadrul negocierilor în curs cu guvernul irlandez vizând rezolvarea problemelor existente acolo.
<P>
Dacă strategia 2020 nu constituie cadrul acestor negocieri, care este atunci acest cadru? Care este contribuția europeană la soluționarea dificultăților din Irlanda, în afară de rezolvarea problemelor băncilor?
<P>
Îmi permiteți o ultimă afirmație? Consider că este total inoportun pentru orice deputat în acest Parlament să discutăm aici despre instituirea unui impozit minim pe profit pe teritoriul Uniunii Europene fără să luăm în considerare o politică fiscală comună și fără a dispune, de asemenea, de un buget suficient de solid pentru a asigura coeziunea necesară pentru statele slabe și periferice, precum și o întreagă gamă de alte politici europene care trebuie să fie puse în aplicare înainte de a putea vorbi cu adevărat despre un impozit pe profit generalizat la nivelul Uniunii Europene.
<SPEAKER ID="480" NAME="Csaba Őry" AFFILIATION="PPE">
(HU) Dle președinte, în calitate de coordonator al Grupului PPE în cadrul Comisiei pentru ocuparea forței de muncă și afaceri sociale, consider programul de lucru prezentat ca fiind încurajator și salut, în mod special, faptul că, în curând, vom putea demara o dezbatere cu privire la inițiativa emblematică sub numele de "noi competențe, noi locuri de muncă”.
<P>
Aș dori să fac câteva comentarii politice și câteva comentarii de ordin profesional. Consider că este important faptul că vom începe consultări în timp util și că este luată în considerare de către Comisie nu numai ordinea de zi propusă de către Consiliu, dar și agendele care sunt adaptate nevoilor Parlamentului. Consider că este foarte important, după cum au precizat și alți vorbitori, faptul că resursele financiare existente ar trebui să susțină proiecte și priorități și, în același timp, consider că este important ca programele adoptate să fie urmărite și monitorizate.
<P>
Unele probleme: educația. Suntem de acord cu îmbunătățirea standardelor educaționale și de formare, dar regretăm faptul că avantajele legislative pentru bolile profesionale lipsesc. Doresc să subliniez și să reamintesc Comisiei că susținem o mai bună punere în aplicare a Directivei privind detașarea lucrătorilor și că ne opunem oricăror alte noi directive.
<P>
Considerăm că Fondul social, Fondul de ajustare la globalizare și Fondul regional european trebuie să fie utilizate într-un mod sinergic, cu accent special pe principala prioritate necesară pentru a conecta aceste programe, respectiv crearea de locuri de muncă și extinderea ocupării forței de muncă. O ultimă remarcă: sarcinile administrative care afectează foarte mult actorii economici și, în special, întreprinderile mici și mijlocii, trebuie eliminate, iar acest fapt trebuie să se aplice și în cadrul programelor europene și inițiativelor europene de finanțare.
<SPEAKER ID="481" NAME="Edit Herczog" AFFILIATION="S&amp;D">
(HU)Dle președinte, voi încerca să fiu foarte expeditivă. Doresc să mulțumesc Comisiei pentru acest program de lucru, care trebuie să fi fost foarte dificil de pregătit, având în vedere că bugetul nu este încă disponibil. De asemenea, doresc să menționez punctele pe care le-am fi dorit incluse, dar care lipsesc. Ne-am fi dorit prezentarea unei propuneri legislative cu privire la mult așteptata politică industrială și, de asemenea, ar fi trebuit făcut un pas înainte în ceea ce privește politica privind materiile prime.
<P>
Am fi fost mulțumiți să vedem, în cadrul programului de lucru al Comisiei, propuneri cu un caracter mai concret referitoare la eficiența energetică și proiecte privind energia. Regretăm foarte mult faptul că evaluarea semestrială a programului-cadru de cercetare și dezvoltare nu va avea loc și dorim să subliniem în cel mai empatic mod cu putință că, dacă se poate ajunge la un acord cu privire la programele Galileo și ITER, vom putea reveni la această problemă.
<P>
Am saluta cu căldură o mai bună punere în aplicare a politicii privind întreprinderile mici, care va sărbători în curând a doua sa aniversare. De asemenea, am fi bucuroși dacă, în acest an, coeziunea și integrarea în cadrul UE ar putea continua, în contextul a două semestre succesive de președinții ale unor noi state membre, respectiv președințiile maghiară și polonă.
<P>
Diferența dintre jumătățile de est și de vest ale Uniunii Europene, care este vizibilă, de exemplu, în ceea ce privește salariile, precum și în alte privințe, este inacceptabilă. Progresele în această direcție ar fi, cu siguranță, foarte utile. În cele din urmă, am fi foarte mulțumiți dacă am înregistra progrese cu Parteneriatul estic, care este foarte important în materie de securitate energetică. Acest lucru este valabil chiar dacă există persoane, chiar și în Parlamentul European, care încearcă să îl împiedice, de exemplu, în ceea ce privește Euronest.
<SPEAKER ID="482" NAME="Catherine Trautmann" AFFILIATION="S&amp;D">
(FR) Dle președinte, dle comisar, acest program de lucru prezintă redresarea creșterii economice și crearea de locuri de muncă, precum și reglementarea economică drept elemente-cheie pentru restabilirea încrederii. Acest lucru este adevărat. Modelul nostru de dezvoltare economică nu mai este sustenabil în absența consolidării respectării Pactului de stabilitate, care și-a demonstrat în mod continuu limitele. Revenirea la creșterea economică trebuie să se concentreze pe crearea de locuri de muncă în ansamblul Uniunii Europene. Trebuie să privim ocuparea forței de muncă și standardele sociale ca indicatori ai forței economice și, din acest punct de vedere, subliniem necesitatea de a acorda mai multă atenție unui impozit european pe tranzacțiile financiare și unei mai bune coordonări între Uniunea Europeană și miniștrii europeni pentru ocuparea forței de muncă, precum și propunerilor economice ale Uniunii. Susțin deputații care au luat cuvântul și care au subliniat importanța a Directivei privind detașarea lucrătorilor și a celei privind serviciile de interes general.
<P>
Consider că strategia digitală a Uniunii Europene este un factor esențial pentru această nouă economie. Ar trebui să arătăm o mai mare recunoaștere a eforturilor depuse de Comisie cu privire la acest aspect.
<P>
În ceea ce privește cetățenia, Uniunea ar trebui să acorde din nou maximă atenție cetățenilor în cadrul proiectului european, iar creșterea alocațiilor financiare nu ar trebui să se concentreze numai asupra aspectelor privind securitatea ci, în special, asupra gestionării fluxurilor de migrație.
<P>
În cele din urmă,voi termina, dle președinte, afirmând că, în esență, acest program de lucru pentru anul 2011 ar trebui să reprezinte chiar exemplul unei politici care abordează într-un mod pozitiv această tentație a națiunilor de a se retrage, cu care se confruntă statele noastre membre. Consider că puterea de a schimba lucrurile stă în Comisia Europeană. Se poate baza pe un Parlament care va fi o forță proactivă și o va sprijini, dacă se arată mai ambițioasă.
<SPEAKER ID="483" NAME="Elmar Brok" AFFILIATION="PPE">
(DE)Dle președinte, dle Barroso, aș dori să menționez pe scurt trei puncte: în primul rând, consider că, în ceea ce privește relațiile externe, Comisia, care are o responsabilitate deosebită în acest domeniu, ar trebui să adopte o abordare mai conceptuală decât în trecut în ceea ce privește Parteneriatul estic și că ar trebui să facă apel la stabilirea unei relații multilaterale între membrii parteneriatului. În special, ar trebui să efectuăm o evaluare mult mai eficace a Parteneriatului estic, în interesul nostru propriu, nu numai din perspectiva energiei, iar aceasta trebuie să devină una dintre prioritățile noastre.
<P>
În al doilea rând, nu cunosc situația fondurilor structurale în alte domenii, dar procesul de gestionare financiară a programelor pentru relații externe este insuportabil de lent. În momentul punerii la dispoziție a fondurilor, obiectivul politic are deja un an vechime. Am observat acest lucru în cazul programelor pentru Orientul Mijlociu, al Parteneriatului estic și în multe alte domenii. Sunt conștient de faptul că acest lucru are legătură, de asemenea, cu Parlamentul și regulamentul financiar al Uniunii Europene și că numeroasele probleme apărute sunt cauzate de procedurile adoptate sub Comisia Santer, în urmă cu 10 ani. Cu toate acestea, dacă dorim cu adevărat să folosim aceste fonduri într-un mod pozitiv, să ne asigurăm că efectele utilizării acestora nu sunt nule sau că ajung la destinație prea târziu, când prioritățile s-au schimbat, și să ne promovăm propriile interesele de politică, avem nevoie de idei bune din partea Comisiei cu privire la modul în care deciziile privind crearea și punerea în aplicare a programelor și a plății fondurilor în aceste regiuni pot fi realizate într-un ritm mult mai rapid.
<P>
Al treilea punct al meu, dle Barroso, se referă la faptul că relațiile economice cu SUA și aspectele legate de Consiliul economic transatlantic, nu doar prin prisma importanței economice, dar și din perspectiva semnificației strategice, nu mi se par a fi abordate suficient de detaliat în documentul Comisiei.
<SPEAKER ID="484" NAME="Silvia-Adriana Țicău" AFFILIATION="S&amp;D">
Așteptările cetățenilor europeni sunt ca, în 2011, instituțiile europene să se concentreze asupra creării de noi locuri de muncă și a Europei sociale.
<P>
În calitate de vicepreședinte al Comisiei pentru transport și turism, îmi exprim regretul că ați amânat pentru 2011 Cartea albă pentru viitorul transportului european. Acest document este esențial atât pentru viitoarea perspectivă financiară, cât și pentru viitorul politicii de coeziune, pe care am început deja să le discutăm.
<P>
Din programul de lucru pentru 2011 subliniez importanța inițiativelor legislative privind: protecția datelor cu caracter personal, îmbunătățirea securității informațiilor și a rețelelor prin standarde și recomandări pentru achiziții publice, semnătura electronică și recunoașterea mutuală a mecanismelor pentru identificarea și autentificarea electronică. Aceste inițiative sunt absolut necesare pentru implementarea agendei digitale și pentru realizarea pieței interne, inclusiv în domeniul serviciilor.
<P>
De asemenea, așteptăm cu interes inițiativa legislativă privind rețelele inteligente de energie. Acestea sunt necesare atât pentru a putea prelua electricitatea produsă din surse de energie regenerabile, în care statele membre au investit masiv în ultimii ani, cât și pentru pregătirea infrastructurii necesare pentru vehiculele electrice.
<P>
Voi încheia spunând că agenda digitală și eficiența energetică, domenii care contribuie atât la crearea de locuri de muncă, cât și la competitivitatea Uniunii Europene, împreună cu Europa socială, ar trebui să fie principalele noastre priorități pentru 2011.
<SPEAKER ID="485" NAME="Daniel Caspary" AFFILIATION="PPE">
(DE) Dle președinte, dle Barroso, Comisia a propus un program extrem de cuprinzător pentru 2011 și aș dori să menționez clar că ar fi bine dacă procesul de stabilire a priorităților ar fi îmbunătățit.
<P>
În prezent, avem circa 30 de direcții generale și 26 de comisari. Nu cred că fiecare direcție generală și fiecare comisar trebuie să își justifice existența prin producerea unui număr mare de propuneri legislative. Sunt convins că ar fi, uneori, un lucru pozitiv pentru Europa, dacă am stabili priorități reale și ne-am limita la aspectele esențiale. Punctul forte al Europei nu constă în concentrarea asupra unui număr cât mai mare de aspecte cu putință, ci în acordarea unei atenții sporite chestiunilor importante.
<P>
Aș dori să fac câteva afirmații, în special cu privire la comerțul exterior, în calitate de coordonator sectorial în cadrul grupului în care activez. Aș fi mulțumit dacă am putea, în final, înregistra unele progrese în ceea ce privește relația transatlantică, după cum a afirmat deja dl Elmar Brok. Consiliul Economic Transatlantic a fost pe ordinea de zi mulți ani, însă nu a înregistrat succese reale Dacă privim modul în care lumea s-a schimbat în această perioadă și cum s-a deplasat puterea economică spre diferite regiuni din lume, putem observa că avem urgent nevoie să colaborăm mult mai strâns cu americanii.
<P>
Ar fi bine dacă, pe parcursul activității sale, Comisia și-ar putea aminti că Parlamentul European este colegislator în domeniul comerțului exterior, odată cu intrarea în vigoare a Tratatului de la Lisabona. Ambele părți, Parlamentul și Comisia, vor trebui să învețe să coexiste și cum să elaboreze în comun mai ales legislația în domeniul comerțului exterior. Aș fi foarte fericit dacă ar fi acordată o atenție deosebită acestui domeniu de către Comisie și, mai presus de toate, dacă ar asigura timp suficient dialogului și activităților comune, în condiții de transparență.
<SPEAKER ID="486" NAME="Gay Mitchell" AFFILIATION="PPE">
(GA) Dle președinte, în primul rând, salut munca depusă de Comisie pentru a prezenta acest program. Uniunea Europeană depune toate eforturile pentru a pune capăt acestei crize economice. Cu toate acestea, în pofida muncii depuse și a eforturilor care încă trebuie făcute, nu putem uita oamenii din țările în curs de dezvoltare.
<P>
Dle președinte, în calitate de coordonator comun al PPE în cadrul Comisiei pentru dezvoltare, permiteți-mi să declar că este absolut șocant să constat că, după ce am convenit asupra angajamentului de a aloca 0,7 % din PNB pentru a sprijini țările în curs de dezvoltare, acest buget este primul - sau, cu siguranță, printre cele din prima linie - care să fie redus de fiecare dată când statele noastre membre se confruntă cu dificultăți financiare. Am înțeles - și înțelegem cu toții - că, atunci când VNB scade, contribuția se reduce, însă nu ar trebui să scadă în mod repetat ca procent din VNB.
<P>
Solicit Comisiei să facă tot posibilul, cât mai curând după Revizuirea Obiectivelor de Dezvoltare ale Mileniului de la New York, pentru a se asigura că statele membre își respectă angajamentele. Nu le cerem să nu scadă contribuțiile. Le cerem să nu reducă aceste contribuții ca un procent din VNB-ul lor redus.
<SPEAKER ID="488" NAME="Simon Busuttil" AFFILIATION="PPE">
(MT) Dle președinte, pe scurt, doresc să menționez că, din cauza timpurilor economice pe care le trăim, este ușor și firesc să ne concentrăm doar pe aspectele economice. Cu toate acestea, Europa nu este compusă exclusiv din piața europeană, Europa există, de asemenea, și prin cetățenii săi. Prin urmare, trebuie să avansăm în ceea ce privește punerea în aplicare a Programului de la Stockholm, asupra căruia am ajuns la un acord de curând, pentru că acesta ne va conduce la crearea unei Europe a cetățenilor.
<P>
În termeni mai concreți, ceea ce ne trebuie pentru anul viitor este dezvoltarea în continuare a combaterii terorismului și asigurarea securității generale pentru cetățenii noștri, întrucât aceștia solicită mai multă securitate din partea Uniunii Europene. De asemenea, trebuie să consolidăm combaterea criminalității organizate, în special în ceea ce privește corupția. În plus, este necesară consolidarea drepturilor cetățenilor noștri, de exemplu, prin protecția victimelor infracțiunilor. În final, trebuie să creăm o politică unică în materie de azil și imigrație, care se bazează pe principiul solidarității. Vă mulțumesc foarte mult.
<SPEAKER ID="489" NAME="Zigmantas Balčytis" AFFILIATION="S&amp;D">
(LT) Dle președinte, programul de lucru pentru 2011, prezentat de Comisia Europeană, pare, într-adevăr, ambițios. Sper că acest document va deveni un document de bază în viitor - un viitor european care să aducă mai multă unitate, precum și un nivel ridicat de competitivitate și de prosperitate.
<P>
Cu toate acestea, în trecut, au existat multe documente și planuri ambițioase, fără ca toate acestea să fie puse în aplicare. Îmi amintesc bine cum, în urmă cu câțiva ani, acele țări care se confruntă în prezent cu o criză financiară gravă, erau date drept exemplu în ceea ce privește gestionarea politicii economice și financiare. Cu toate acestea, viața a adus cu sine schimbări majore.
<P>
Prin urmare, sprijin pe deplin monitorizarea extinsă a pieței financiare, crearea unei piețe energetice comune și dezvoltarea de principii pentru integrarea, într-o mai mare măsură, a țărilor în economia europeană. Numai atunci vom fi capabili să ne asigurăm, în viitor, că Uniunea Europeană este mai competitivă și că cetățenii noștri dispun de locuri de muncă mai calitative și de venituri mai bune.
<SPEAKER ID="490" NAME="Andrew Henry William Brons" AFFILIATION="NI">
Dle președinte, citind programul de lucru al Comisiei pentru 2011, un punct principal iese în evidență: folosirea crizei de către Comisie pentru a acumula putere. Coordonarea politicilor economice și fiscale, o supraveghere mai extinsă și intensă a politicilor fiscale, o mai bună coordonare a politicilor macroeconomice și, mult mai îngrijorător, noi mecanisme de executare. Am auzit cu toții că acestea vor genera o creștere inteligentă, durabilă și favorabilă incluziunii, însă, dacă analizăm documentul Comisiei, Europa 2020, este dezarmant de sincer: 23 de milioane de șomeri, o scădere de 4 % a PIB în 2009. Cât timp vom fi adepții globalismului, nu vom reuși să ieșim din criză.
<P>
Documentul 2020 se referă la statele membre ca fiind cele mai inovatoare din lume, însă, dacă economiile emergente cu salarii scăzute pot fura invenții fără a fi sancționate, inovarea nu ne va ajuta. Trebuie să ne protejăm economiile de celelalte economii care tolerează pirateria și exploatarea forței de muncă. Strategia 2020 se referă la popoarele Europei ca fiind talentate și creative. Poate ar trebui să urmăm politici demografice care promovează acele talente și care protejează și păstrează acea creativitate.
<SPEAKER ID="491" NAME="Lena Kolarska-Bobińska" AFFILIATION="PPE">
(PL) Dle președinte, programul de lucru al Comisiei este ambițios, dar cred că există un lucru care lipsește. Aș dori din partea Comisiei să pună un mai mare accent pe aplicarea normelor, legilor, strategiilor și politicilor existente. Creăm mai multe strategii și elaborăm documente noi, însă foarte multe lucruri pur și simplu nu sunt puse în aplicare, în special în domeniul energiei. Prin urmare, consider că acest fapt ar trebui să fie un punct distinct, special în cadrul activității desfășurate de Comisie. În cazul în care nu se asigură că legi care au fost deja adoptate sunt și puse în aplicare, Comisia nu va fi foarte credibilă și își va pierde legitimitatea. Prin aceeași metodă am permis apariția problemelor financiare importante în Europa, și anume prin nerespectarea criteriilor de la Maastricht. Numeroase țări au început treptat să le ignore sau să le încalce, iar acum avem probleme foarte mari. Da, acest lucru poate să nu pară impresionant, s-ar putea să nu arate foarte bine pe hârtie, însă consider că este esențial pentru activitatea Comisiei.
<SPEAKER ID="492" NAME="Vilija Blinkevičiūt" AFFILIATION="S&amp;D">
(LT) Dle președinte, deși Comisia a planificat să revigoreze crearea de locuri de muncă cât mai curând posibil, în domeniul ocupării forței de muncă și al afacerilor sociale, programul de lucru al Comisiei pentru 2011, din păcate, nu conține propuneri concrete cu privire la crearea de locuri de muncă noi și calitative. Din nou, Comisia propune același inițiative legislative privind detașarea lucrătorilor și timpul de lucru, în mod similar programului de lucru pentru anul precedent, și promite să îmbunătățească drepturile lucrătorilor migranți în întreaga Uniune Europeană.
<P>
Cu toate acestea, nu este suficient. Avem o dezbatere serioasă cu privire la viitorul pensiilor în Uniunea Europeană și una dintre propuneri este creșterea vârstei de pensionare, însă Comisia nu a prezentat propuneri specifice privind ocuparea forței de muncă în cazul persoanelor în vârstă. În al doilea rând, în condițiile crizei economice și financiare, munca ilegală și economia subterană au crescut în mod semnificativ. Într-adevăr, există o lipsă de propuneri concrete cu privire la modul în care ar trebui să combatem împreună această "maladie”.
<P>
În al treilea rând, pentru a elimina sărăcia și a reduce cu adevărat numărul de persoane care trăiesc în sărăcie în Uniunea Europeană, aștept, din partea Comisiei, introducerea unei directive privind venitul minim, cât mai curând posibil.
<SPEAKER ID="493" NAME="Czesław Adam Siekierski" AFFILIATION="PPE">
(PL) Dle președinte, atunci când este elaborat programul de lucru, continuitatea este întotdeauna o premisă, la fel ca și existența modificărilor. În ce proporții și care va fi legătura dintre acestea în 2011? Fără îndoială, eforturile depuse în vederea ieșirii din criză, a îmbunătățirii creșterii economice și a creării de locuri de muncă, ar trebui continuate. Prin urmare, obiectivele noastre pentru 2011 au fost stabilite. Numărul de strategii pe care le-am adoptat este suficient.
<P>
Cu toate acestea, trebuie să modificăm profunzimea reformelor legate de guvernanța economică. Acest fapt poate fi observat în raportul Monti în domeniul măsurilor esențiale privind piața unică. Trebuie să acționăm în mod similar în ceea ce privește reforma instituțiilor financiare și supravegherea acestora. 2011 ar trebui să fie un an de punere în aplicare a măsurilor care au fost adoptate și un an în care noi agenții să își înceapă activitatea.
<P>
O îmbunătățire a competitivității poate avea loc, în principal, printr-o creștere a eficienței, alături de utilizarea unor metode inovatoare și moderne. În final, o altă sarcină importantă se referă la activitățile privind obiectivele și cadrele financiare multianuale pentru perioada 2014-2020. Este necesar să ne concentrăm, acum, asupra unei mai bune integrării economice în viitor.
<SPEAKER ID="494" NAME="Monika Smolková" AFFILIATION="S&amp;D">
(SK) Dle președinte, programul de lucru prezentat este ambițios. Include domenii care vor contribui la realizarea strategiei 2020. Programul se referă la multe lucruri, însă am întrebări cu privire la ceea ce nu este spus sau este spus parțial. Mai exact, cum vrea Comisia să stabilească prioritățile în ceea ce privește adoptarea în regim accelerat a propunerilor urgente? Pun accentul pe adoptarea accelerată. Știm cu toții cât de mult durează adoptarea legislației europene.
<P>
Aș avea o întrebare în legătură cu partea finală a programului în care este evidențiată cooperarea dintre Comisie, Parlamentul European și Consiliu. Întrebarea mea este următoarea: considerați că este posibilă o cooperare constructivă cu Consiliul în condițiile în care aceasta nu este promovată în niciun fel de dna Merkel și de dl Sarkozy?
<SPEAKER ID="495" NAME="Maroš Šefčovič">
vicepreședinte al Comisiei. - Dle președinte, aș dori să mulțumesc tuturor membrilor onorabili pentru cuvintele amabile și de sprijin adresate cu privire la programul de lucru al Comisiei.
<P>
Dacă analizăm intervențiile dvs., vom descoperi că există o convergență semnificativă între scopurile pe care dorim să le realizăm împreună. Cred că acest lucru se datorează faptului că programul de lucru al Comisiei a fost, într-o mare măsură, efortul nostru comun. Dialogul structural pe care l-am introdus în acest an, comunicarea intensă dintre comisii și comisari a avut, cu adevărat, rezultate. În final, avem un program de lucru al Comisiei care conține obiective convergente pentru Parlament și Comisie.
<P>
Mai mulți dintre dvs. au subliniat importanța concentrării pe punerea în aplicare corespunzătoare, astfel încât programele și propunerile noastre să nu rămână, pur și simplu, pe hârtie. Înțeleg perfect această cerință și, prin urmare, am inclus în programul de lucru al Comisiei, de asemenea, monitorizarea activităților în curs. Voi fi foarte încântat să mă prezint în fața Parlamentului în mod regulat să vă informez cu privire la progresul înregistrat în punerea în aplicare a programului de lucru al Comisiei, astfel încât să putem avea o dezbatere, nu doar o dată pe an, ci în mod regulat, referitoare la realizarea programului de lucru al Comisiei.
<P>
În acest an, până acum, dintre cele 34 de inițiative promise pentru anul în curs, vom realiza, cu siguranță, 30. Este o evoluție relativ bună, dar, desigur, suntem dispuși să discutăm această problemă în continuare cu dvs. și să vă informăm în mod regulat.
<P>
De asemenea, cu puține excepții, sunt foarte bucuros că ne îndemnați să realizăm mai mult și nu mai puțin. Aceasta este, desigur, o tendință foarte apreciată în ceea ce privește atitudinea Parlamentului față de Comisie. Sunt de acord cu toți aceia dintre dvs. care spun că trebuie să fim mai buni. Nu trebuie numai să avem un randament bun pentru a ne îndeplini obiectivele, ci să arătăm că, printr-o activitate înalt calitativă, putem folosi acest rezultat ca cel mai bun contra-argument și cel mai bun instrument de combatere a euroscepticismului în Europa și a "fantomelor trecutului”, care apar întotdeauna atunci când ne confruntăm cu vremuri dificile: protecționismul, rasismul, xenofobia și multe dintre fenomenele pe care tocmai le-ați descris aici. Printr-o muncă de calitate și o bună cooperare, putem învinge aceste fantome ale trecutului.
<P>
Este adevărat că avem nevoie de numeroase investiții în infrastructură, însă suntem absolut siguri, de asemenea, de faptul că avem nevoie de o infrastructură modernă. Dacă dorim să concurăm la nivel mondial și să ne păstrăm avantajul competitiv, este foarte clar că avem nevoie să ne modernizăm infrastructura. Nu este important doar pentru obiectivele noastre economice, ci și pentru dezvoltarea unor economii mai ecologice și mai eficiente din punctul de vedere al utilizării resurselor. Pentru aceasta, avem nevoie să folosim, mai mult ca niciodată, obligațiuni UE orientate pe proiecte, trebuie să colaborăm mai mult cu BEI și trebuie să identificăm modalități de folosire mai intensă, în viitor, a parteneriatelor public-privat. Veți putea identifica acest lucru în programul nostru.
<P>
În ceea ce privește piața unică, salut toate observațiile și atenția conferită acesteia, întrucât aceasta este punctul forte al UE. Am realizat foarte multe cu piața unică și știm că putem realiza chiar mai mult dacă am putea valorifica potențialul pieței unice. Trebuie să eliminăm blocajele și barierele rămase în calea pieței unice și trebuie să folosim noile domenii ale economiei. Unii dintre dvs. s-au referit la economia digitală și la cât de mult am putea ridica standardele de viață în Europa dacă am folosi la scară mai extinsă serviciile electronice, e-guvernarea sau comerțul electronic; acestea sunt domenii în care ar trebui să ne implicăm mai mult.
<P>
Mario Monti a prezentat un raport excelent și Michel Barnier a folosit acest raport drept bază pentru gama noastră de propuneri. Am început dezbaterea cu modalitățile de îmbunătățire a pieței unice europene, cum să o facem mai deschisă și mai competitivă, astfel încât aceasta să aducă mai multe beneficii decât avem astăzi. Așadar, să ne implicăm și să identificăm care dintre propunerile prezentate de dl Michel Barnier pot fi cele mai importante și să stabilim priorități între acestea. Consider că împreună vom realiza o piață unică mai bună și mai solidă.
<P>
În ceea ce privește sarcina administrativă, după cum știți, dl Günter Verheugen a inclus în program o reducere a sarcinii administrative cu 25 % înainte de 2012. Sunt foarte mulțumit să vă transmit că sunt depuse eforturi intense de către Comisie în vederea depășirii acestei ținte. În prezent, urmărim să atingem nivelul de 30 %, însă trebuie să înțelegem foarte clar că nu doar Comisia este cea care poate obține rezultate. Foarte adesea, sarcina administrativă crește la nivel național, atunci când statele membre pun în aplicare legislația europeană care este limitată prin introducerea de diverse obstacole. Trebuie să depunem eforturi în acest domeniu atât la nivel național, cât și la nivel european.
<P>
În ceea ce privește importanța dimensiunii sociale a pieței unice europene, sunt în totalitate de acord cu dvs. Am învățat din lecțiile trecutului si vom prezenta propuneri cu privire la lucrătorii detașați, la timpul de lucru și la serviciile de interes general, care vor reflecta această dimensiune socială foarte importantă, întrucât suntem conștienți de faptul că piața unică va funcționa doar atunci când va fi acceptată de cetățeni. Prin urmare, trebuie să includem această evaluare foarte solidă a impactului social în propunerile pe care le prezentăm, astfel încât să avem siguranța că propunerile pe care le vom înainta cetățenilor vor fi acceptate și sprijinite de aceștia.
<P>
Doamna Tzavela a făcut o pledoarie foarte pasionantă cu privire la posibilul "exod al creierelor” și la faptul că pierdem tineri europeni cu o educație solidă care merg să lucreze în afara Uniunii Europene. Uneori cauza este reprezentată de obstacolele rămase încă pe piața forței de muncă în Europa, alteori este din cauza lipsei informațiilor, dar, adesea, se întâmplă pentru că sistemul nostru de învățământ nu mai corespunde necesităților întreprinderilor europene. Prin urmare, mă bucur foarte mult că, în câteva momente, veți începe discuția cu privire la noua inițiativă emblematică.
<P>
Observ că și colegii mei, comisarii Vassiliou și Andor, sunt prezenți. Ei vor explica cum dorim să îmbunătățim acest aspect, cum să adaptăm competențele și necesitățile astfel încât tinerii să nu mai fie șomeri și să-și valorifice potențialul lor în cadrul economiei europene, fapt de care vom beneficia cu toții.
<P>
Câțiva dintre dvs. au subliniat importanța reglementării piețelor financiare și importanța unui proces decizional rapid, precum și modalitățile de realizare a acestora. Am subliniat deja că, în viitor, trebuie să înregistrăm progrese în ceea ce privește realizarea unei mai bune coordonări între Parlament, Comisie și Consiliu. Am dori să o realizăm într-o nouă formă de programare a Uniunii, în care vom decide asupra priorităților, calendarului și termenelor-limită, astfel încât să putem obține rezultate mai rapide și să avem capacitatea de a accelera procesul legislativ peste nivelul actual.
<P>
Pot să vă asigur că, în ceea ce privește cadrul financiar multianual, vom face tot posibilul să vă prezentăm un proiect ambițios. Avem nevoie de ajutorul dvs. pentru a explica la toate nivelurile - mass-media, opinia publică din statele membre - dimensiunea acestor dezbateri și cât de multe putem realiza în Europa cu doar 1 % din PIB, structura bugetului european din care aproape 95 % este redirecționat către economiile naționale, cu valoare adăugată ridicată din partea Uniunii Europene. Această dezbatere trebuie, de asemenea, extinsă în capitalele naționale, trebuie să comunicăm cu cetățenii și să îi informăm despre modul în care acest buget este structurat pentru a putea obține un sprijin puternic pentru propunerile noastre ambițioase.
<P>
Elmar Brok a făcut referire la domenii foarte importante ale relațiilor externe - Parteneriatul estic, procesul de extindere - în cadrul cărora trebuie să depunem eforturi pentru a dobândi credibilitate reciprocă. Trebuie să fim foarte credibili în modul în care vom negocia și monitoriza criteriile care sunt îndeplinite de către țările candidate, însă trebuie să fim, de asemenea, credibili prin ceea ce oferim țărilor candidate, astfel încât să dezvoltăm încrederea reciprocă.
<P>
Statele Unite ale Americii reprezintă un partener foarte important și, dacă reușim să eliminăm unele barierele în calea comerțului reciproc, ar fi extrem de benefic și sunt de acord că trebuie să depunem mai multe eforturi în acest domeniu.
<P>
În ceea ce privește comerțul, știți că Europa este pregătită să negocieze și să avanseze, dar avem nevoie de parteneri Nu ne putem angaja în acorduri atunci când nu suntem siguri că cealaltă parte este capabilă să își respecte obligațiile. Însă sunt de acord că trebuie să abordăm această problemă în permanență, venind cu propuneri și căutând noi soluții, întrucât comerțul mondial va fi benefic cu siguranță pentru economia globală, de aceasta având nevoie cea mai mare parte a economiei mondiale în acest moment.
<P>
În sfârșit, în ceea ce privește libertatea, securitatea și justiția, suntem pe deplin conștienți de faptul că acesta este unul dintre domeniile de interes și preocupare majoră pentru cetățenii noștri, acesta fiind motivul pentru care am dedicat o parte atât de mare a programului nostru acestui domeniu. Sunt sigur că și colegele mele, dna Malmström și dna Reding, vor acorda atenție modalității de abordare a tuturor acestor preocupări, care au fost ridicate atât în această dezbatere, cât și în cadrul dialogului structural pe care l-au purtat în cadrul propriilor comisii.
<SPEAKER ID="496" NAME="Președinte">
Dezbaterea a fost închisă.
<P>
Votul va avea loc în sesiunea din decembrie.
<P>
Declarații scrise (articolul 149 din Regulamentul de procedură)
<SPEAKER ID="796" NAME="João Ferreira" LANGUAGE="PT">
Programul de lucru al Comisiei pentru anul 2011 se bazează în mod evident pe continuitate. Printre declarațiile de "creștere inteligentă, durabilă și incluzivă” se numără orientările predominante care au generat dezechilibre grave în cadrul UE, divergența reală a economiilor UE, criza gravă și perspectiva de recesiune cu care se confruntă unele state membre, cu șomaj și nedreptăți sociale profunde. Acesta include, de asemenea, orientări precum menținerea criteriilor iraționale ale Pactului de stabilitate și de creștere, liberalizarea și deprecierea mâinii de lucru; personal, aș sublinia insistența de a înainta o nouă propunere de modificare a directivei privind organizarea timpului de lucru. De asemenea, merită amintită declarația din cadrul programului cu privire la regulamentul financiar, conform căreia majoritatea măsurilor de soluționare a discrepanțelor evidențiate de criză au fost deja prezentate. Aceasta indică faptul că promisiunile de a pune capăt paradisurilor fiscale și produselor financiare derivate au fost abandonate, iar speculațiile financiare continuă să rămână neverificate. Se anunță noi atacuri la drepturile, libertățile și garanțiile cetățenilor, inclusiv programul de înregistrare a călătorilor, fapt care necesită o atenție sporită și o preocupare activă.
<SPEAKER ID="497" NAME="Lidia Joanna Geringer de Oedenberg" LANGUAGE="PL">
Comunicarea Comisiei în care se prezintă programul de lucru al acesteia pentru 2011 pune accent pe ieșirea din criză și pe stimularea creșterii economice. Un element semnificativ îl reprezintă piața virtuală, care deține încă un potențial uriaș de dezvoltare - cu condiția, totuși, de a stabili o piață cu adevărat unică pe internet. În acest sens, încurajez cu putere Comisia să aplice în mod integral agenda digitală la care se face referire în comunicare. Consider că utilizarea potențialului care ne este oferit de tehnologiile informaționale ar trebui, de asemenea, considerată ca o modalitate de ieșire din criză. Dezvoltarea comerțului prin internet, măsurile în domeniul drepturilor de proprietate intelectuală și facilitarea accesului online la moștenirea culturală europeană ar trebui considerate drept un test al eficacității Uniunii Europene.
<P>
În calitate de raportoare a Comisiei pentru afaceri juridice în domeniul unei mai bune legiferări (raportul din 2008), aș dori să îmi exprim satisfacția cu privire la decizia Comisiei de a include propuneri din raportul meu în planul de lucru anual. Mă refer la atenția sporită acordată evaluării ex-post a dreptului european și la prelungirea perioadei de consultări publice pentru propuneri noi de la 8 la 12 săptămâni.
<SPEAKER ID="795" NAME="Kinga Göncz" LANGUAGE="HU">
Salut faptul că Comisia Europeană începe anul următor cu un program de lucru considerabil. În aceste zile, suntem martorii modului în care schimbările rapide ale situației politice internaționale, financiare și economice contribuie la răsturnarea planurilor noastre aproape în fiecare săptămână. Prin urmare, consider important să se revizuiască de mai multe ori programul de lucru al Comisiei pe parcursul anului viitor.
<P>
Sunt încântată că documentul prezintă crearea de locuri de muncă drept una dintre prioritățile majore pentru 2011, însă, în același timp, îmi exprim regretul cu privire la lipsa inițiativelor legislative în ceea ce privește ocuparea forței de muncă și scopurile sociale. Comisia a decis, în cele din urmă, să elaboreze strategia cadru europeană privind populația de etnie rromă, însă, din punctul meu de vedere, este esențial ca aceasta să fie însoțită de proiecte legislative care să vizeze integrarea și interzicerea discriminării. Atunci când a fost creată Comisia Barroso, s-a promis că înaintarea propunerilor sale va fi precedată, în fiecare caz, de o evaluarea a impactului social al acestora; cu toate acestea, nu observ niciun indiciu cu privire la aceasta în programul de lucru actual. Aștept ca, de la începutul anului 2011, Comisia să fie pregătită să accepte și să soluționeze inițiativele cetățenilor care poartă semnătura unui milion de cetățeni ai UE. Într-un moment în care, în anumite state membre, observăm atacuri deschise și mascate la libertatea mass-media și încălcări ale drepturilor democratice fundamentale, consider deosebit de important ca Comisia Europeană, în calitate de gardian al tratatelor, să acorde mai multă atenție ca oricând deciziilor guvernamentale care amenință independența mijloacelor de informare în masă, sistemul de control și de echilibru democratic și statul de drept, iar, dacă este cazul, să ia măsuri pentru apărarea valorilor democratice fundamentale.
<SPEAKER ID="794" NAME="Zita Gurmai" AFFILIATION="S&amp;D">
în scris. - În calitate de femeie și de politician vizat de problema egalității de gen, sunt dezamăgită de programul de lucru al Comisiei pentru 2011. Femeile sunt complet ignorate și scoase din acest program. A trebuit să caut mult pentru a găsi măcar o dată cuvântul "femeie”...în anexă. Chiar și acolo, citez: "În funcție de rezultatele consultării, Comisia poate adopta o propunere legislativă privind reconcilierea, inclusiv concediul de paternitate și cel filial, în 2012”. "În funcție de”. "Poate adopta”. "În 2012”. Această frază este concepută de o Comisie care s-a grăbit în martie să elaboreze o așa-numită Cartă a femeii, fără conținut, și care a neglijat Parlamentul când a fost vorba de negocierea noii strategii privind egalitatea de gen, despre care pot să adaug că nu este mai concretă decât prezentul program de lucru al Comisiei. Am aflat, în martie, că respectiva Cartă Reding a fost doar un artificiu fără niciun conținut. Am solicitat în repetate rânduri un text legislativ convingător, însă Reding nici nu a vrut să audă de așa ceva. De ce putem accepta o Europă care sancționează statele membre atunci când acestea nu respectă din punct de vedere financiar normele și acordurile UE, însă nu putem accepta o Europă care sancționează statele membre care neglijează egalitatea de gen și formează guverne în alcătuirea cărora se regăsesc doar câteva femei ministru sau niciuna?
<SPEAKER ID="498" NAME="Jiří Havel" LANGUAGE="CS">
Nu este surprinzător faptul că cele trei țări care au determinat colapsul negocierilor privind bugetul sunt contributoare nete, și mai mult, beneficiare ale reducerii. Într-adevăr, nu este nicio îndoială că Marea Britanie a început lupta obișnuită pentru reducere. Scuzele alese de sabotorii bugetului sunt mai degrabă derizorii. Limitarea flexibilității bugetului într-o perioadă de criză reprezintă un gest destul de iresponsabil. Din contră, trebuie să sporim flexibilitatea pe timp de criză. Refuzul de a discuta cu Parlamentul pe tema noilor resurse financiare pentru bugetul UE în conformitate cu Tratatul de la Lisabona și refuzul de a stabili un dialog privind cadrul financiar multianual reprezintă imaginea tristă a cândva apreciatului simț al umorului britanic.
<SPEAKER ID="499" NAME="Joanna Senyszyn" LANGUAGE="PL">
Programul de lucru al Comisiei pentru 2011 trebuie să includă o propunere de directivă pentru combaterea violenței împotriva femeilor și un program al UE pentru finanțarea sportului. Comisia însăși s-a angajat în acest sens. Este timpul ca angajamentele să fie onorate. În prezent, violența împotriva femeilor reprezintă cea mai gravă manifestare a discriminării împotriva femeilor și o încălcare a drepturilor omului. În Europa, nu mai puțin de 45 % dintre femei - adică 100 de milioane - au fost victimele violenței. În fiecare zi, între 1 și 2 milioane de femei europene suferă ca urmare a violenței. Nimic nu justifică întârzierile în elaborarea unei directive în acest domeniu.
<P>
Atrag, de asemenea, atenția asupra problemei sportului, care, în urma intrării în vigoare a Tratatului de la Lisabona, este inclus în competențele Uniunii Europene. Apelând la restricții bugetare la nivel național și european, Comisia a amânat încă o dată prezentarea unui program al UE în acest domeniu. Mă tem că, dacă acceptăm o astfel de abordare, nu va exista niciodată un program, deoarece întotdeauna vor fi aspecte mai importante decât sportul. Totuși, promovarea activității fizice aduce beneficii indiscutabile sub forma îmbunătățirii sănătății și a stării de bine a europenilor, precum și a eficienței și eficacității acestora la locul de muncă. Acesta contribuie la reducerea îmbolnăvirilor și, astfel, a costurilor serviciilor de sănătate, precum și la combaterea excluziunii sociale. Foarte importantă este și utilizarea potențialului persoanelor în vârstă pe piața forței de muncă. Sper că acest aspect, care a fost invocat de multe ori, va fi luat în considerare de către Comisie în cadrul propunerilor sale viitoare privind ocuparea forței de muncă și crearea de noi locuri de muncă.
