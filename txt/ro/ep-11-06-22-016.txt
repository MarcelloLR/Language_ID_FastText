<CHAPTER ID="016">
Prevenirea și corectarea dezechilibrelor macroeconomice - Aplicarea procedurii de deficit excesiv - Cerințele referitoare la cadrele bugetare ale statelor membre - Supravegherea bugetară în zona euro - Consolidarea supravegherii pozițiilor bugetare și supravegherea și coordonarea politicilor economice - Măsurile de executare pentru corectarea dezechilibrelor macroeconomice excesive din zona euro (dezbatere)
<SPEAKER ID="164" NAME="Președinte">
Următorul punct pe ordinea de zi îl reprezintă dezbaterea comună privind următoarele rapoarte:
<P>
elaborat de dna Ferreira, în numele Comisiei pentru afaceri economice și monetare, referitor la propunerea de regulament al Parlamentului European și al Consiliului privind prevenirea și corectarea dezechilibrelor macroeconomice_-_C7-0301/2010 -,
<P>
elaborat de dl Feio, în numele Comisiei pentru afaceri economice și monetare, referitor la propunerea de regulament al Consiliului de modificare a Regulamentului (CE) nr. 1467/97 privind accelerarea și clarificarea aplicării procedurii de deficit excesiv -,
<P>
elaborat de dna Ford, în numele Comisiei pentru afaceri economice și monetare, referitor la propunerea de directivă a Consiliului privind cerințele referitoare la cadrele bugetare ale statelor membre - 2010/0277(NLE)],
<P>
elaborat de dna Goulard, în numele Comisiei pentru afaceri economice și monetare, referitor la propunerea de regulament al Parlamentului European și al Consiliului privind aplicarea eficientă a supravegherii bugetare în zona euro - C7-0298/2010 -,
<P>
adresat de dna Wortmann-Kool, în numele Comisiei pentru afaceri economice și monetare, referitor la propunerea de regulament al Parlamentului European și al Consiliului de modificare a Regulamentului (CE) nr. 1466/97 privind consolidarea supravegherii pozițiilor bugetare și supravegherea și coordonarea politicilor economice - C7-0300/2010 - și
<P>
elaborat de dl Haglund, în numele Comisiei pentru afaceri economice și monetare, referitor la propunerea de regulament al Parlamentului European și al Consiliului privind măsurile de executare pentru corectarea dezechilibrelor macroeconomice din zona euro - C7-0299/2010 -.
<SPEAKER ID="165" NAME="Elisa Ferreira" LANGUAGE="PT">
Dle președinte, în opinia Grupului Alianței Progresiste a Socialiștilor și Democraților din Parlamentul European, componenta pachetului de guvernanță economică referitoare la Pactul de stabilitate și de creștere nu este soluția de care Europa are nevoie în această perioadă de criză structurală. Într-adevăr, pachetul reexaminează Pactul de stabilitate și de creștere, dar nu pentru a-l schimba în esență. Îl reexaminează pentru a extinde solicitările și a înăspri sancțiunile acestuia.
<P>
Ar fi mult mai util să presupunem că pactul este imposibil de respectat dacă economia unei țări nu înregistrează creștere și, în special, dacă există o criză. Aceste aspecte ar trebui să fie la baza agendei politice. Ar trebui să discutăm despre instituirea unei politici de gestionare a crizelor și despre instrumentele asociate acesteia în țările din zona euro, iar, pe de altă parte, despre modalitatea de a preveni distrugerea monedei unice din cauza evoluției divergente și de durată a economiilor din zona euro. Dacă aceste aspecte nu sunt rezolvate, pactul devine stupid, așa cum a precizat cineva. Cu toate acestea, există o rază de speranță în acest pachet: noua inițiativă de a identifica și corecta dezechilibrele macroeconomice care apar, în special în zona euro, înainte ca acestea să devină probleme imposibil de rezolvat.
<P>
Parlamentul European și-a dorit responsabilități de colegiuitor pe care le-a îndeplinit în totalitate. Textul pe care îl vom vota reflectă un consens larg, care a fost posibil numai datorită capacității enorme de muncă a tuturor și a spiritului de compromis. În calitate de raportor, aș dori să le mulțumesc colegilor mei deputați din toate grupurile politice, mai ales raportorilor mei alternativi, și l-am ales special pe dl Haglund, pentru care am acționat și eu ca raportor alternativ.
<P>
Faza trialogului a fost lungă și grea, iar acordul la care am ajuns - din nefericire, nu unul complet - s-a datorat Președinției maghiare, reprezentate de ministrul Kármán, Comisiei, reprezentată de comisarul Rehn, și tuturor partenerilor noștri. Haideți să discutăm clar: identificarea dezechilibrelor macroeconomice este un proces nou, complex și complet. Decât să aplicăm doar sancțiuni, este important să identificăm competent riscurile, să aflăm dacă acestea sunt responsabilitatea țărilor sau dacă sunt rezultatul unor efecte externe și să formulăm recomandări corecte, prompte și bune de pus în practic.
<P>
În urma procesului de negociere, tabloul de bord - care reprezintă setul de indicatori care au fost negociați - include nu numai indicatori financiari și nominali, dar și indicatori ai economiei reale. De asemenea, avem încredere în respectarea cu meticulozitate de către Comisie a compromisului de la considerentul 6A, care implică Parlamentul alături de Consiliu în procesele de reexaminare următoare. De asemenea, interpretarea nu va fi efectuată automat, ci inteligent, prin intermediul unor analize aprofundate, care sunt solicitate de către Comisie, dar necesare.
<P>
Recomandările Comisiei trebuie să asigure compatibilitatea cu toate celelalte documente strategice, dar țara în cauză va avea principala responsabilitate de a propune soluții care să fie puse în aplicare. Au fost garantate competențe sporite pentru Parlament, o mai mare implicare a partenerilor noștri sociali și respectarea practicilor de negociere colectivă. Sancțiunile sunt justificate în cazul lipsei cooperării, dar nu în cazul în care statele se află în imposibilitatea de a-și îndeplini obiectivele. De asemenea, acestea sunt clasificate, ceea ce este un aspect important. Am fi preferat o diminuare a sancțiunilor, dar trebuie să le acceptăm ca atare, întrucât sunt parte a compromisurilor.
<P>
Înainte de a putea ajunge la un acord, există un obstacol fundamental: recunoașterea faptului că într-o piață internă, într-o zonă monetară, este logic să se observe diferențele dintre indicatorii de pe tabloul de bord, indiferent dacă acestea sunt pozitive sau negative, și că atât deficitele, cât și excedentele trebuie să fie supuse observației, deși, în mod clar, nu conduc la recomandări similare. Noi toți - deputați individuali, grupuri politice și instituții - am parcurs un drum lung. Se întrevede un acord cu privire la un text echilibrat și de înaltă calitate. Sper doar ca spiritul de compromis, care ne-a călăuzit până aici, să ne conducă până la un acord final.
<SPEAKER ID="166" NAME="Diogo Feio" LANGUAGE="PT">
Dle președinte, aceasta este încă o etapă dintr-o lucrare excepțională pe care am realizat-o în Parlamentul European. În acest moment, trebuie să adresez calde mulțumiri dnei Wortmann-Kool, dnei Goulard, dlui Haglund, dnei Ferreira și dnei Ford, care au fost raportori, alături de mine, pe parcursul elaborării acestui pachet de guvernanță economică. Trebuie să le mulțumesc în mod deosebit diverșilor raportori alternativi care ne-au ajutat în activitatea noastră. În ultimul rând, trebuie să subliniez activitatea excepțională desfășurată de Consiliu privind această chestiune, în special de către dl András Kármán, care a lucrat îndeaproape cu noi, precum și activitatea comisarului Rehn, care, de asemenea, a jucat un rol extrem de util pe parcursul întregului proces.
<P>
Primul meu cuvânt este unul de încredere, într-o notă pozitivă. Acest pachet de guvernanță economică trebuie să demonstreze că Europa este capabilă: este capabilă să depășească dificultățile și să ne apere împotriva viitoarelor probleme. Acesta este motivul pentru care sunt foarte încrezător în ceea ce urmează să se întâmple zilele următoare cu această legislație de guvernanță economică. În Pactul de stabilitate și de creștere, pentru care am fost raportor pentru componenta corectivă, este posibil să se adauge ideea de creștere celei de stabilitate și disciplină bugetară. Este posibil să se inoveze în legătură cu procedura privind dezechilibrele macroeconomice. Este posibil să se depășească abordarea unui singur mecanism de sancționare și de aceea, adoptarea acestui pachet de guvernanță economică va duce la mai multă integrare europeană și la o Europă mai bună.
<P>
În ceea ce privește, de exemplu, componenta corectivă a Pactului de stabilitate și de creștere, acest pachet de guvernanță economică ne-a oferit o aplicare mult mai inteligentă a pactului, prin atenția pe care o acordă criteriului datoriei; introducerea unei rate medii pentru reducerea datoriei, care urmează să se realizeze în termen de trei ani, pentru a permite flexibilitate în îndeplinirea normelor; o listă mai detaliată și adecvată a factorilor relevanți pe care Comisia ar trebui să îi ia în considerare la evaluarea situației financiare a țărilor implicate și introducerea unei perioade de tranziție de trei ani pentru punerea în aplicare a criteriului datoriei.
<P>
Există și alte aspecte pe care doresc să le subliniez aici și care se referă la alte rapoarte. Deoarece am lucrat împreună tot timpul, trebuie să menționez importanța introducerii regimului unui semestru european în componenta de prevenire și să subliniez că această componentă este esențială și că sancțiunile ar trebui aplicate numai în ultimă instanță în toată această procedură. Procedura include introducerea simetriei în analiza indicatorilor macroeconomici, posibilitatea elaborării de către Comisie a unui studiu privind euroobligațiunile până la sfârșitul acestui an, o viziune integrată asupra sancțiunilor ca etapă finală în ceea ce privește atât dezechilibrele macroeconomice, cât și Pactul de stabilitate și de creștere, precum și problema introducerii votului cu majoritate calificată inversată pentru deciziile Consiliului. Toate aceste măsuri au fost considerate elemente esențiale ale rolului Parlamentului.
<P>
De aceea, putem transmite chiar acum un mesaj clar cetățenilor noștri. Mesajul se referă la faptul că pregătim un mecanism instituțional pentru a preveni viitoarele crize. Europa va fi mult mai bine pregătită datorită acestui pachet de guvernanță economică. Europa face un pas crucial odată cu acest pachet de guvernanță economică, astfel încât economia noastră să poată avea o creștere sănătoasă.
<SPEAKER ID="167" NAME="Vicky Ford">
raportor. - Dle președinte, aș dori să încep prin a mulțumi Consiliului European. Putem observa cu toții situația incredibil de sensibilă din Europa și în special din zona euro, care a obligat diverse țări să colaboreze într-un mod care nu a mai fost întâlnit până acum. Putem observa nevoia vitală de a îmbunătăți competitivitatea și de a reconstrui finanțele publice într-o manieră durabilă.
<P>
În ultimele zile, săptămâni și luni, am văzut, în mod constant, miniștri din statele membre reunindu-se pentru a ne ajuta să găsim modalități de rezolvare a problemelor individuale ale fiecăruia. În plus, niciodată până acum nu am mai remarcat o astfel de dorință din partea publicului de a înțelege pe ce sunt cheltuiți banii publici. Permiteți-mi, deci, să vorbesc în primul rând despre directiva la care am lucrat.
<P>
Directiva stabilește o serie de cerințe privind statisticile contabile, procesele de prognoză și bugetare. Să nu omitem faptul că o planificare bugetară inadecvată și informațiile inexacte au sporit gravitatea acestei crize.
<P>
Aceasta este o directivă a Consiliului, nu un raport colegislativ, iar Consiliul a dezbătut pe larg această temă. Statele membre au convenit că vor adopta planificări fiscale pe o perioadă de cel puțin trei ani pentru a include în procesele lor bugetare toate nivelurile de guvernare și toate fondurile guvernamentale și pentru a se asigura că sunt prezentate informații privind datoriile contingente, de exemplu. Va exista o evaluare independentă a performanței contabile și de prognoză.
<P>
Permiteți-mi să spun că multe state membre respectă deja o mare parte a acestei directive, dar aplicarea acestei serii minime de cerințe va introduce disciplina și va restabili încrederea și reprezintă un prim mic pas înapoi în vederea stabilității finanțelor publice.
<P>
În plus, statele membre au convenit că fiecare țară va adopta o legislație proprie privind normele fiscale - nu neapărat amânări de la plata datoriei prevăzute în Constituția Germaniei - ci norme adaptate fiecărei țări pentru a nu se abate de la obligațiile care le revin în conformitate cu tratatul. Acest lucru este, de asemenea, sensibil deoarece diverse țări au diferite obligații în temeiul tratatului și de aceea, această secțiune nu se aplică Regatului Unit.
<P>
În timpul negocierilor privind pachetul mai amplu al celor șase, au fost formulate numeroase sugestii de îmbunătățire a acestei directive a Consiliului, multe dintre acestea fiind elaborate de Banca Centrală Europeană și de deputații din această Cameră. Consiliul a lucrat cu bună-credință pentru a încerca să îmbunătățească directiva, acolo unde este necesar și să îmbunătățească transparența, dar fără a încălca aspectele sensibile referitoare la constituțiile naționale individuale.
<P>
Pe scurt, referitor la celelalte directive. Prin intermediul acestor negocieri, am încercat să fiu constructiv în a permite statelor membre din zona euro, în special, să stabilească regulile și sancțiunile pe care le consideră necesare pentru a-și consolida stabilitatea. Nu i-am susținut pe colegii mei care consideră că soluția este doar un rol mai important pentru Parlamentul European.
<P>
Pe parcursul finalului de săptămână și al nopții de luni, Consiliul a încercat să ofere un compromis final referitor la un aspect rămas nerezolvat, legat de voturile din Consiliul European. Chiar dacă, în opinia mea, acesta nu este un aspect foarte semnificativ în statul meu de origine - întrucât nu intenționăm să aderăm la moneda euro și amenzile rezultate nu se aplică în cazul nostru - este o chestiune extrem de dificilă și controversată în mai multe țări, inclusiv în cele care intenționează să ni se alăture.
<P>
Este timpul să încercăm să ne înțelegem unii altora problemele, dar și să respectăm diferențele dintre noi. La începutul acestei săptămâni, mi-am avertizat colegii că a ne îndrepta spre o confruntare directă între Parlament și Consiliu privind o chestiune pe care nu cred că o pot explica niciunui om de pe stradă nu ar fi o poziție responsabilă a acestui Parlament. Într-adevăr, am spus că o consider a fi iresponsabilă.
<P>
Iar abordarea Parlamentului privind această chestiune nu este sprijinită de mulți dintre membrii grupului din care și eu fac parte. Nu pot sprijini modificările efectuate de către Parlament asupra textului elaborat de Consiliu privind dezechilibrele macroeconomice și aș dori să observ că în următoarele săptămâni va exista mai multă claritate privind pozițiile diferite ale statelor membre din zona euro și din afara acesteia.
<SPEAKER ID="168" NAME="Sylvie Goulard" LANGUAGE="FR">
Dle președinte, am avut numeroase reuniuni trilaterale, unele chiar noaptea târziu, împreună alți deputați, Comisia și Președinția maghiară. Aș dori să încep prin a le mulțumi colegilor mei deputați și omologilor noștri pentru activitatea pe care am desfășurat-o împreună.
<P>
Mesajul din partea Consiliului Ecofin este acela că toți trebuie să ne asumăm responsabilitățile. Reacția mea imediată este următoarea afirmație: "Foarte bine, atunci, permiteți-ne să ne confruntăm direct cu responsabilitățile noastre.” Fără a face prea multă gălăgie, astfel încât să nu avem posibilitatea să spunem că am ajuns la un acord rapid, dar urmărind problemele financiare din zona euro și din Uniunea Europeană și încercând să prezentăm unele soluții adecvate. Cu siguranță, aceasta a fost deviza grupului din care și eu fac parte în cadrul acestor negocieri. Nu cred că piețele și cetățenii noștri vor crede în soluții rapide, dar superficiale.
<P>
Potrivit estimărilor noastre, sunt necesare îmbunătățiri substanțiale. Cred că am atins deja unele dintre obiectivele pe care ni le-am stabilit. Permiteți-mi să vă reamintesc că nu suntem singurii care avem aceste obiective: cu diverse ocazii, Banca Centrală Europeană a invitat Parlamentul să întărească propunerile deja prea îndrăznețe ale Comisiei. În consecință, am înăsprit normele. Acesta a fost unul dintre principiile noastre călăuzitoare: nu din plăcerea de a elabora reglementări, ci pentru că încălcarea normelor comune într-o comunitate bazată pe statul de drept pune în pericol moneda unică. Am introdus sancțiuni, în caz de fraudă. Din nefericire, aceasta este una dintre lecțiile pe care a trebuit să le învățăm din primii ani ai monedei euro. Așa cum a spus dna Ford, am încercat, de asemenea, să impunem un anumit grad de ordine în ceea ce privește procedurile bugetare naționale, chiar și doar pentru a putea să comparăm practicile din diverse țări. Un singur aspect a fost deosebit de important pentru mine: dacă apărem în fața cetățenilor noștri și nu vom avea nimic de spus decât că "am crescut nivelul de automatism”, așa cum scriu ziarele, vor rămâne cu impresia că la Bruxelles a fost activată o mașinărie misterioasă care le dă peste mână ori de câte ori ceva nu merge bine.
<P>
Dacă ne dorim norme mai stricte, acestea trebuie să fie mai inteligente, dar mai presus de toate, avem nevoie de o dezbatere mai democratică și de mai multe discuții transfrontaliere. De aceea, am propus - și aș dori să le mulțumesc tuturor deputaților care m-au susținut în acest sens - crearea unui dialog, pe care l-am numit dialog economic și care trebuie să fie proporțional. Nu există nicio amenințare la adresa constituțiilor naționale; este, pur și simplu, o exprimare a dorinței noastre de a avea mai multe discuții în cadrul zonei euro, în special, dar și în cadrul Europei cu 27 de membri. Ne dorim ca această Cameră să fie forumul despre dialogul transparent dintre instituțiile europene și statele membre și, în special, un loc unde statele membre pot să își prezinte problemele și să își explice pozițiile. Unele țări sunt în urmă, altele sunt mai avansate, unele sunt la periferie, altele au o populație mai mare: trebuie să ținem cont de toate aceste aspecte. Sunt încântată să observ că săptămâna aceasta în mass-media din Germania, dl Habermas a subliniat din nou că o creștere a legitimității demografice este o necesitate vitală. Aș dori să îi transmit dnei Ford că nu aducem argumente în favoarea consolidării competențelor noastre, ci noi solicităm un rol mai mare pentru cei mandatați de populație să îi apere interesele la Bruxelles.
<P>
Există și alte aspecte importante, în special referitoare la partea macroeconomică. Cred că toate statele membre trebuie să se supună unei supravegheri comune. Simetria este o chestiune importantă. Consiliul ar trebui să înțeleagă ce înseamnă acest lucru: simetria inteligentă care stabilește o diferență între deficit și excedent, dar simetrie totuși.
<P>
Permiteți-mi să închei prin a menționa eurotitlurile, care reprezintă unul din aspectele pentru care am luptat. Aș dori să fac un apel către toți liderii grupurilor politice: nu puteți să pretindeți că susțineți eurotitlurile, dar să votați împotrivă. Ați putea argumenta că doriți mai mult; și mie mi-ar fi plăcut să avansăm, dar apreciez în totalitate eforturile pe care comisarul Rehn este dispus să le facă. Permiteți-mi să vă reamintesc că în luna mai 2010 comisarul însuși a prezentat propunerea, în conformitate cu inițiativa legislativă a Comisiei. Vrem să readucem acele propuneri pe ordinea de zi.
<P>
Ne dorim ca, în cele din urmă, moneda euro să ia forma unei monede internaționale, ne dorim o piață mare și lichidă, care va reduce costul împrumuturilor. Ne dorim ca o parte a împrumuturilor - o sumă limitată, desigur - să fie atribuită pe termen lung cu ajutorul unui instrument avansat de reglementare a pieței. În consecință, sper ca votul de mâine va fi favorabil și că toți cei care pretind că sunt în favoarea eurotitlurilor vor discuta această chestiune mai degrabă cu receptivitate decât să se bazeze pe prejudecăți ideologice.
<SPEAKER ID="169" NAME="Corien Wortmann-Kool">
raportor. - (NL) Dle președinte, dacă un lucru este clar, acela este că Europa are nevoie de o bază solidă pentru a preveni o nouă criză a monedei euro în viitor și pentru a asigura o creștere economică durabilă. Grupul nostru, Grupul Partidului Popular European (Creștin-Democrat ), este mulțumit de rezultatele pe care le-am obținut până acum în pachetul legislativ privind guvernanța economică. Aș dori să le mulțumesc călduros tuturor deputaților, raportorilor, raportorilor alternativi, angajaților, membrilor personalului și tuturor pentru numeroasele ore pe care le-am petrecut împreună pentru a realiza acest lucru, deoarece, prin exercitarea competențelor sale, Parlamentul European a adoptat o poziție fermă și ambițioasă. Aș dori să îi mulțumesc Președinției maghiare, în special dlui András Kámán, pentru eforturile depuse în vederea eliminării diferențelor dintre Consiliu și Parlament. Într-adevăr, dvs. personal ați făcut posibil ca noi să ajungem la un acord în legătură cu 98 % dintre aspecte, parțial datorită suportului util din partea dlui comisar Rehn și a personalului său. Este un rezultat excelent, dar nu a fost ușor de realizat.
<P>
Mâine, ne vom exprima votul asupra rapoartelor. Grupul din care fac parte este puternic convins de faptul că trebuie să pornim de la gradul ridicat de convergență pe care am obținut-o. Sper că vom fi capabili să eliminăm ultimele diferențe pe parcursul următoarelor săptămâni, astfel încât să putem finaliza un acord înainte de venirea verii. Acest lucru este foarte important, deoarece grupul din care fac parte luptă pentru un vot final în plenară în luna iulie.
<P>
Turbulențele de pe piețele financiare continuă și trebuie să găsim urgent o soluție la criza datoriilor din mai multe țări. Cu toate acestea, la fel de urgent este - și aceasta este sarcina noastră de colegiuitor - ca Europa să demonstreze că dispune de un proces de luare a unor decizii puternice referitoare la un pact de stabilitate ambițios și la o guvernanță economică. Luarea unei decizii înainte de sosirea verii este crucială pentru a restabili încrederea în moneda euro, deoarece Pactul de stabilitate și de creștere a fost încălcat încă din anul 2003. În loc să se aplice normele, acestea au fost, pur și simplu, liberalizate, iar acum trebuie să punem capăt acestui lucru. Această chestiune se referă la legislația credibilă, nu la negocierile din culise dintre statele membre care au ca scop evitarea sancțiunilor. În situația în care statele membre nu reușesc să întreprindă acțiuni eficiente pentru îndeplinirea angajamentelor și reducerea deficitelor - iar acestea sunt angajamente pe care, amintiți-vă, și le-au asumat de bună voie - atunci, luarea deciziilor trebuie să fie eficientă. Acesta este motivul pentru care această Cameră a propus procedura de vot inversată.
<P>
Să recunoaștem, formula magică a colegilor noștri deputați de stânga, regula de aur, nu va oferi soluția. Din nefericire, banii nu cresc în copaci și zilele soluțiilor ușoare și ale opțiunilor nedureroase au rămas în urmă. Acesta este motivul pentru care Grupul PPE solicită finanțe publice durabile și să nu fie permise deficite bugetare de 5 % sau 6 %. Sarcina datoriei - dovada dureroasă a situației la care asistăm - împiedică creșterea economică, nu doar în țările noastre europene, ci și în Statele Unite.
<P>
Avem nevoie de o bază solidă și, de aceea, sunt încântată că asupra componentei preventive a propunerilor va acționa Consiliul, în special pentru a ne asigura că statele membre își vor consolida responsabilitățile naționale și își vor implica parlamentele naționale în acest proces; termene-limită clare, proceduri și vizite de inspecție, rapoarte publice mai multe, presiuni inter pares și dezbateri publice mai degrabă în această Cameră decât din cadrul Consiliului. Evident, semestrul european reprezintă o realizare importantă, deoarece ne dorim locuri de muncă și creștere.
<P>
Ne aflăm în fața unei zile de o importanță istorică. Mâine, în această Cameră, vom fi pregătiți să ne asumăm responsabilitățile. Observ că Grupul Alianței Progresiste a Socialiștilor și Democraților din Parlamentul European și Grupul Verzilor/Alianța Liberă Europeană vor să saboteze lucrările. Se pare că nu doresc să lucreze într-un spirit de compromis decât în cazul rapoartelor lor. Dle președinte, acesta nu este spirit de compromis. Aș dori să fac apel la toți deputații care consideră că finanțele publice viabile sunt importante pentru a susține aceste șase rapoarte mâine. Acestea nu reprezintă rezultatul final, deoarece mâine vom continua să mai facem un pas înainte în consultările cu Consiliul privind modul în care putem depăși aceste ultime obstacole din calea noastră; ceea ce sperăm că va fi obținerea unui acord în luna iulie.
<SPEAKER ID="170" NAME="Carl Haglund" LANGUAGE="SV">
Dle președinte, cred că evenimentele pe care le-am putut urmări săptămâna aceasta, atât în cadrul Consiliului, cât și în acele țări care se luptă din greu cu probleme economice foarte grave, ne demonstrează încă o dată cât de important este pachetul pe care îl dezbatem acum. Dacă nu vom reuși să înregistrăm progrese privind aceste aspecte, este mai probabil ca problemele să continue, decât să se rezolve. De asemenea, cred că este important să ne amintim ce s-a întâmplat în anul 2005 când ar fi trebuit să luăm măsuri și să demonstrăm că nu este în regulă să încălcăm clauzele de alocare comune. Nu am făcut acest lucru; în schimb, am schimbat normele. Acum a sosit momentul să rectificăm acest aspect.
<P>
Acest pachet este important. Aș dori să adresez un mare "mulțumesc” colegilor mei deputați. Am lucrat din greu împreună. Așa cum a mai fost spus de nenumărate ori, suntem foarte aproape de realizarea obiectivului, dar în același timp, este important să reușit la votul de astăzi și în luna iulie. Aș dori, de asemenea, să îi mulțumesc dlui Kármán din partea Președinției maghiare, care a desfășurat o activitate minunată. Apreciem, cu adevărat, ceea ce a realizat. Așa cum am mai spus, aș dori, de asemenea, să le mulțumesc colegilor mei deputați, în special dnei Ferreira. Am desfășurat o activitate excelentă în vederea creării unei proceduri de supraveghere macroeconomică, ceea ce este un aspect nou care completează acțiunile întreprinse pentru a menține moneda comună pe linia de plutire. Acesta este un lucru de care are nevoie Europa.
<P>
Revenind la anul 2005, Parlamentul European ne solicită în continuare să găsim o soluție referitoare la ceea ce numim "votul cu majoritate calificată inversată”. De ce? Deoarece am constatat că dacă nu avem un sistem adecvat automat de luare al deciziilor în cadrul Consiliului, deciziile necesare nu se adoptă. Nu mai putem permite să se întâmple acest lucru. În acest sens, mai avem o chestiune nerezolvată, dar sper că Consiliul va gestiona organizarea unei discuții serioase privind acest aspect. Consiliul European se reunește joi și vineri. Nu trebuie să fie cazul ca, din motive de prestigiu, să nu se ia o decizie privind un aspect despre care cu toții știm că este necesar. Nu trebuie să fie cazul ca anumite state membre mai mari să creadă că pot conveni în avans asupra unor aspecte, considerându-l "o afacere încheiată”. Consiliul trebuie să dispună de un veritabil mecanism decizional, iar legislația trebuie decisă în urma consultărilor cu Parlamentul European. Consiliul are acum posibilitatea să adopte decizii înțelepte și sunt sigur că Parlamentul European îl poate ajuta să le adopte pe cele corecte.
<P>
Referitor la elementele macroeconomice, aș dori, în primul rând, să subliniez că, datorită activității pe care am desfășurat-o în Parlament, avem o propunere asupra căreia am convenit cu Consiliul și care este suficient de transparentă și conține o soluție suficient de automată. Consider că această soluție presupune că și în viitor ne vom putea simți în siguranță cu privire la zona euro și la posibilitatea de a remedia diferitele probleme economice dintr-o anumită țară, care ar putea avea ca rezultat punerea în pericol a întregii zone euro. Cred că este bine ca în raportul nostru să stabilim un sistem care să se ocupe de țările care nu reușesc să își îndeplinească angajamentele, cu alte cuvinte, o cerință de remediere directă a problemelor. Prima dată când se încalcă o promisiune, țara în cauză va fi obligată să achite un depozit purtător de dobândă, așa cum l-am numit noi. Acest lucru este necesar. Nu putem transmite un semnal, în sensul că nu vor exista consecințe dacă o țară promite să realizeze un lucru, în special, dar ulterior nu reușește. Din nefericire, aceasta a fost propunerea inițială. Sunt încântat că am putut rectifica acest aspect. Este o chestiune de principiu importantă. În același timp, trebuie, de asemenea, să ne luptăm cu problema fraudei, care presupune inducerea în eroare și a altor țări. Și acest lucru este extrem de important. Consider că Parlamentul European a desfășurat o bună activitate în această privință.
<P>
După cum au afirmat mai mulți vorbitori, votul de mâine este unul important și cred că se va desfășura cu bine. Sper că, la sfârșitul acestei săptămâni și pe parcursul săptămânilor viitoare, Consiliul European va putea avea o discuție serioasă despre ce putem face pentru a ajunge la un acord. Și noi vom proceda la fel în Parlament. Ulterior, putem avea o legislație de care Europa are nevoie atât de mult. Acest lucru este crucial dacă vom putea continua să avem o monedă comună.
<SPEAKER ID="171" NAME="András Kármán">
președinte în exercițiu al Consiliului. - Dle președinte, înainte de a trece la fondul problemei, aș dori să îmi exprim aprecierea sinceră față de președintele Comisiei pentru afaceri economice și monetare, față de raportori, raportorii alternativi și toți reprezentanții grupurilor politice care au participat activ la acest proces pentru toate contribuțiile lor valoroase. Îi sunt, de asemenea, recunoscător Comisiei și dlui comisar însuși, pentru eforturile lor de a facilita discuțiile, nu numai pe parcursul trialogurilor de aici din Parlament, dar și din cadrul Consiliului.
<P>
Cele șase texte legislative privind guvernanța economică au reprezentat prioritatea numărul unu a Președinției maghiare. Trebuie să subliniez faptul că desemnarea acestui dosar ca prioritatea principală nu a fost decizia individuală a Președinției. Inițiativa Comisiei a fost, de asemenea, susținută de către șefii de stat și de guvern ai celor 27 de state membre. Dacă dorim să construim o monedă euro puternică, acest pachet de guvernanță este un element fundamental al acestui proces.
<P>
Economia mondială, inclusiv cea din Europa, s-a confruntat cu cea mai gravă criză de la Marea Depresiune, iar noi a trebuit să tragem concluziile necesare. Trebuie să realizăm că șocul va avea efecte de lungă durată dacă nu vom elimina cauzele fundamentale ale crizei. Multe dintre lecțiile care trebuie învățate sunt abordate de cele șase propuneri legislative prezentate de către Comisie în luna septembrie a anului trecut. Se va pune un accent mai mare pe prevenire în scopul evitării necesității unor politici prociclice nocive în perioade economice nefavorabile.
<P>
Până în prezent, Pactul de stabilitate și de creștere (PSC) s-a axat pe deficit, dar acest fapt nu a împiedicat acumularea unui nivel ridicat al datoriilor, prin urmare, de acum înainte se va acorda o atenție sporită criteriului datoriei. Lecția învățată se referă la faptul că procedurile nu au fost suficient de stricte și automate. De asemenea, acesta este motivul pentru care adresăm aceste întrebări aici, pentru a consolida credibilitatea Pactului. Am realizat, de asemenea, că într-o Uniune care utilizează o monedă unică este posibil să nu fie suficientă coordonarea politicilor fiscale prin intermediul PSC, deci am acceptat introducerea unui nou mecanism de combatere a dezechilibrelor macroeconomice, care vor fi tratate în același mod ca dezechilibrele fiscale.
<P>
Pentru a reflecta mai bine și mai profund cerințele tratatului în procedurile naționale ale statelor membre, suntem pe cale să adoptăm norme pentru îmbunătățirea calității cadrelor bugetare naționale.
<P>
Sunt încrezător că Parlamentul și Consiliul au aceleași obiective, și anume consolidarea guvernanței economice a UE și a zonei euro, prevenirea viitoarelor crize și construirea unui cadru mai solid pentru guvernanța economică din zona euro și din UE, în ansamblu.
<P>
În urma unei runde intense de trialog cu raportorii și a discuțiilor din cadrul Consiliului, acesta și-a modificat abordarea generală în cursul zilei de luni. Rezultatul acestui proces a fost comunicat Parlamentului European printr-o scrisoare transmisă în ziua imediat următoare, 21 iunie. Împărtășesc opinia potrivit căreia pe parcursul trialogurilor, calitatea textului s-a îmbunătățit substanțial, iar pachetul a devenit mai puternic și mai coerent. Acest aspect este valabil în special în cazul creșterii transparenței și a responsabilității, precum și în ceea ce privește aplicarea mai strictă și automată a procedurilor.
<P>
În primul rând, permiteți-mi să menționez elementele principale referitoare la creșterea transparenței și a responsabilității. Trebuie să descriem semestrul european în textul juridic incluzând implicarea amplă a Parlamentului în acest proces. Am adăugat dispoziții care prevăd procesul de dialog economic dintre instituțiile europene, inclusiv Parlamentul European, Consiliul și statele membre individuale. Parlamentul European și Consiliul vor fi pe picior de egalitate cu privire la înființarea și funcționarea tabloului de bord al indicatorilor pentru un mecanism de alertă referitor la prevenirea și corectarea dezechilibrelor macroeconomice. Cu privire la ciclul de guvernanță și la procedura de supraveghere, respectăm în totalitate rolul foarte important al părților interesate relevante la nivel național, inclusiv rolul partenerilor sociali.
<P>
În al doilea rând, revenind la aspectul referitor la aplicarea mai strictă și automată a procedurilor, permiteți-mi să menționez următoarele: va fi introdusă o sancțiune suplimentară și un depozit purtător de dobândă pentru statele membre aflate într-o procedură de dezechilibru excesiv. Aceasta a fost veriga lipsă din cadrul procedurilor și completează procedura într-un mod foarte logic, similar cu cel prevăzut în supravegherea bugetară. La inițiativa Parlamentului este prevăzută, de asemenea, o amendă suplimentară pentru statele membre care își falsifică statisticile fiscale. Aplicarea votului cu majoritate calificată inversată se extinde la recomandările privind prevenirea și corectarea dezechilibrelor macroeconomice. De asemenea, în componenta preventivă a Pactului de stabilitate și de creștere, prevedem reexaminarea extinderii votului cu majoritate calificată inversată. În același timp, vor fi consolidate procedurile deja existente "respectă sau explică”. La adoptarea deciziilor privind personalul PSC, Consiliul trebuie, ca regulă generală, să urmeze recomandările și propunerile Comisiei sau să își explice poziția în mod public.
<P>
Președinția consideră că acest compromis la care s-a ajuns în cadrul trialogurilor reprezintă o abordare bună, echilibrată și cuprinzătoare. Credem că toate părțile au un interes puternic pentru a ajunge la un acord rapid. Regret că propunerea prezentată în ședința plenară este diferită de compromisul la care am ajuns în urma mai multor runde de negocieri și nu ia în considerare oferta finală de compromis a Consiliului. De asemenea, sunt recunoscător față de atitudinea prevăzătoare a Parlamentului de a lăsa, în continuare, deschisă posibilitatea de a ajunge în scurt timp la un acord în prima lectură. Este momentul ca Europa să își unească forțele și ca Uniunea să fie pregătită să se ridice la nivelul așteptărilor. Toate piețele și investitorii dau dovadă de vigilență și ar dori să știe dacă ne putem îndeplini responsabilitățile sau nu. Adoptarea rapidă și în timp util a pachetului este o necesitate pentru noi toți.
<SPEAKER ID="172" NAME="Olli Rehn">
vicepreședinte al Comisiei. - Dle președinte, onorabili deputați, permiteți-mi să îi mulțumesc președintei Comisiei pentru afaceri economice și monetare, dna Sharon Bowles, raportorilor Corien Wortmann-Kool, Elisa Ferreira, Vicky Ford, Goulard Sylvie, Diogo Feio și Carl Haglund, precum și raportorilor alternativi care au jucat cu toții un rol important în cadrul negocierilor. Președintele, raportorii și raportorii alternativi au reprezentat cu toții această Cameră cu o mare distincție.
<P>
De asemenea, apreciez foarte mult rolul remarcabil îndeplinit de secretarul de stat András Kármán, care a reprezentat Președinția maghiară cu o asemenea abilitate și determinare. Și aș îndrăzni să spun că sunt foarte mândru de echipa mea din Comisie și le voi mulțumi de îndată ce vom ajunge la destinație, desigur, cu ajutorul dvs.
<P>
Apreciez mult textele pe care le-ați finalizat. În cadrul trialogurilor, negociatorii Parlamentului au îmbunătățit propunerile Comisiei în privința multor aspecte importante. Și ați beneficiat de foarte multe îmbunătățiri importante din partea Consiliului.
<P>
Comisia susține textele pe care urmează să le votați și putem saluta și accepta toate amendamentele dvs. După cum știm, Consiliul a fost de acord cu aproape toate. Dar a făcut acest lucru, cu unele excepții care prezintă o mare provocare - permiteți-mi să revin, în câteva momente, la acest aspect.
<P>
Nu avem timp să precizăm toate avantajele obținute de Parlament în cadrul acestor negocieri: echipa mea a întocmit o listă recapitulativă cu nici mai mult, nici mai puțin de 50 de modificări majore câștigate de dvs.
<P>
De exemplu, ați codificat semestrul european, ați stabilit un dialog economic structurat, oferind un rol important Parlamentului pe parcursul semestrului european. Ați obținut posibilitatea de a avea o discuție detaliată referitoare la situația specifică fiecărei țări, la fiecare etapă-cheie de luare a deciziilor din ciclul de politici, inclusiv confirmarea dreptului Parlamentului de a iniția un dialog cu statele membre individuale. Ați câștigat un flux de informații mai bun pentru Parlament și mai multă transparență la toate capitolele legislației. Ați obținut un angajament din partea Comisiei de a efectua un studiu privind eurotitlurile în termen de șase luni de la intrarea în vigoare a acestei legislații. Acest studiu va fi însoțit de o declarație a Comisiei, al cărei text l-ați văzut și care stabilește domeniul de aplicare al acestui raport. Voi reveni și asupra acestor chestiuni. În această declarație, Comisia se va angaja, de asemenea, la revizuirea, până la jumătatea anului 2014, a caracterului interguvernamental al mecanismului european de stabilitate.
<P>
Ați obținut votul cu majoritate calificată inversată într-o serie de situații importante - pentru a îmbunătăți automatismul procesului de luare a deciziilor - ca regulă în cadrul componentei corective a Pactului, în care se află, din nefericire, 24 de state membre din cele 27 existente. Ați câștigat, de asemenea, un rol egal pentru Parlament în ceea ce privește stabilirea tabloului de bord, pentru a detecta posibile dezechilibre macroeconomice și ați introdus garanții solide în dialogul social, respectarea tradițiilor naționale referitoare la contractele colective de muncă, structura salariilor și rolul partenerilor sociali; acestea sunt aspecte pe care le susținem în totalitate.
<P>
Vor exista amenzi dure pentru fraudarea statisticilor și garanții de independență pentru autoritățile naționale de statistică. Ați introdus sancțiuni rapide în procedura dezechilibrelor excesive. Am putea continua la nesfârșit.
<P>
În prima dvs. întâlnire legislativă cu Ecofin în calitate de colegiuitor în domeniul politicii economice, ați îndeplinit aproximativ toate obiectivele importante. Este un rezultat foarte bun pentru Parlament și pentru Europa.
<P>
Referitor la eurotitluri, în contextul acestui pachet, voi confirma ceea ce am declarat la trialogul din data de 15 iunie. Comisia intenționează să prezinte Parlamentului și Consiliului un raport privind crearea unui sistem de emitere în comun de obligațiuni publice europene sau de eurotitluri, în regim de răspundere solidară, în conformitate cu articolul 8a alineatul (5) din Regulamentul privind aplicarea eficientă a supravegherii bugetare în zona euro, în termen de șase luni de la intrarea în vigoare a respectivului regulament. Aceste eurotitluri ar avea ca obiectiv consolidarea disciplinei fiscale și creșterea stabilității prin intermediul piețelor, precum și profitând de creșterea lichidității, asigurându-se că statele membre care se bucură de cele mai înalte standarde de creditare nu vor avea de suferit din cauza unor rate de dobândă mai ridicate. Raportul va fi însoțit, dacă este cazul, de propuneri legislative.
<P>
Cu alte cuvinte, în opinia noastră, un astfel de raport privind eurotitlurile merge mână în mână și are sens numai împreună cu o consolidare în perspectivă a guvernanței economice, în conformitate cu acest pachet supus dezbaterilor astăzi.
<P>
Permiteți-mi să adresez câteva cuvinte despre viitoarele etape. Sunt îngrijorat. În cazul în care pachetul nu va fi acceptat, nici Consiliul, nici Parlamentul nu trebuie să considere că pot trece responsabilitatea de la unul la celălalt. Așa nu o să meargă. Populația care urmărește din exterior luarea deciziilor nu este interesată de detaliile minore. Dacă nu vom reuși - și spun noi și mă refer la noi toți - vor spune, pur și simplu, că "Europa” a eșuat. Europa ar eșua, iar încrederea oamenilor în capacitatea Europei de a le rezolva problemele reale ar suferi o lovitură imensă.
<P>
În plus, niciuna dintre cele două instituții nu ar trebui să își imagineze, nici pentru un moment, acest lucru - indiferent dacă din motive tactice sau de fond - ar putea obține o ofertă mai bună la cea de-a doua lectură. Președinția a extras cu o foarte mare abilitate compromisurile din partea Consiliului care, cel mai probabil, nu vor mai apărea pe masa negocierilor dacă nu va putea fi obținut un acord în prima lectură.
<P>
Într-adevăr, numai un aspect rămâne deschis: domeniul de aplicare al votului cu majoritate calificată inversată. Consider că suntem conștienți cu toții de eforturile pe care le-am făcut. Comisia susține votul cu majoritate calificată inversată. La fel și BCE, și o serie de state membre, dar nu toate dintre acestea, și nu în toate domeniile. Consiliul a acceptat deja votul cu majoritate calificată inversată în cinci din cele șase decizii, în cazurile în care a fost posibil din punct de vedere juridic. Referitor la cea care a mai rămas, există un dezacord între Parlament și Consiliu. Consider că se poate găsi o soluție și aceasta trebuie găsită. Prin urmare, vă rog să căutați zilele următoare o soluție constructivă privind aspectul rămas nerezolvat și fac apel la Comisie, de asemenea, să răspundă printr-o abordare constructivă la rândul său.
<P>
Vă pot asigura din nou că pentru a găsi o soluție satisfăcătoare, Comisiei va lucra până în ultimul minut și ultima secundă. Consolidarea guvernanței economice în Europa este, pur și simplu, prea importantă pentru a eșua din cauza acestei ultime chestiuni rămase nerezolvate.
<P>
Să ne amintim că în curând Consiliul va semna tratatul privind mecanismul european de stabilitate (MES), care se concentrează pe acțiuni corective. Dar MES va completa doar noul cadru de supraveghere economică sporită, care se concentrează pe prevenire și are o importanță fundamentală deoarece va reduce substanțial probabilitatea apariției în viitor a unor crize, precum cea prin care am trecut.
<P>
Permiteți-mi să închei cu un mesaj simplu. Dacă nu se va încheia niciun acord săptămâna aceasta și nu va avea loc nicio sesiune de vot până cel mai târziu în luna iulie, acest lucru va reprezenta o afacere neprofitabilă pentru Europa și pentru cetățenii europeni. În plus, dacă va trebui să revenim la aceste dosare în luna septembrie, efectul va fi numai frustrare, amărăciune și rezultate mai slabe pentru toți.
<P>
Ați acceptat 99,9 % din conținut. Rog acum ambele părți să parcurgă și ultimii câțiva centimetri pentru a ajunge la un acord. Este extrem de important, întrucât acest pachet reprezintă, într-adevăr, elementul fundamental al răspunsului nostru cuprinzător la criza aflată în curs de desfășurare. Este absolut crucial pentru credibilitatea Uniunii Europene să finalizăm pachetul înainte de vacanța de vară și apoi să avansăm și să îl utilizăm efectiv.
<SPEAKER ID="173" NAME="Pervenche Berès" LANGUAGE="FR">
Dle președinte, dle președinte în exercițiu al Consiliului, dle comisar, doamnelor și domnilor, aș dori să mă refer la trei categorii de aspecte în numele Comisiei pentru ocuparea forței de muncă și afaceri sociale.
<P>
Primul aspect este că, dacă vom adopta acest pachet de guvernanță economică, trebuie să ne asigurăm că este avut în vedere întregul Tratat de la Lisabona. În conformitate cu tratatul, luarea în considerare a obiectivelor referitoare la promovarea unui nivel ridicat al ocupării forței de muncă, garantarea unei bunăstări sociale adecvate și combaterea excluziunii sociale este un obiectiv transversal care se aplică și acestui pachet de guvernanță economică. Dacă pot spune așa, am uneori impresia că acest obiectiv a fost retrogradat, ca prioritate secundară.
<P>
Acesta este motivul pentru care Comisia pentru ocuparea forței de muncă și afaceri sociale a fost interesată ca întregul pachet să se bazeze nu numai pe articolul 121 din tratat, care se referă la coordonarea politicilor economice, ci și pe articolul 148, care se referă la politica ocupării forței de muncă în materie de coordonare a responsabilităților statelor membre la nivel european. De asemenea, acesta este motivul pentru care considerăm că în cadrul Uniunii, rolul Consiliului Ocuparea Forței de Muncă, Politică Socială, Sănătate și Consumatori (EPSCO) trebuie să fie garantat cu fermitate, la nivel de egalitate cu Consiliul Afaceri Economice și Financiare (Ecofin).
<P>
Deoarece, dacă - și astfel ajung la cel de-a doua categorie de aspecte la care vreau să mă refer - prin revizuirea Pactului de stabilitate și de creștere, singurul nostru obiectiv este tipul de guvernanță care să satisfacă agențiile de rating, atunci vom rata o oportunitate importantă în istoria uniunii noastre economice și monetare. Istoria ne cere să adoptăm o viziune mult mai globală, astăzi, și să urmărim atent scopurile pentru care este instituită această guvernanță economică.
<P>
Bineînțeles, trebuie să reducem datoriile și, de asemenea, trebuie să ne asigurăm că această guvernanță economică ne ajută să garantăm succesul strategiei Europa 2020. Din acest punct de vedere, considerăm că există și alte abordări care ar putea fi utilizate. Dle comisar, de ce în evaluarea obiectivelor bugetare pe termen mediu ale statelor membre se poate acorda un tratament special doar cheltuielilor privind pensiile? De ce acest tratament special nu poate fi acordat și investițiilor în viitor, reprezentate de cheltuieli pentru educație sau pentru cheltuieli care trebuie efectuate pentru combaterea excluziunii sociale, un obiectiv pe care l-ați stabilit și pe care l-am introdus în strategia Europa 2020? Care este motivul pentru care aceste obiective și acest tip de abordare nu se aplică și în cazul cheltuielilor pentru cercetare și dezvoltare sau pentru infrastructură?
<P>
Cea de-a treia categorie de aspecte se referă la modul în care se desfășoară supravegherea macroeconomică. Considerăm că acesta este un rezultat esențial al acestui pachet, dar acest lucru înseamnă că trebuie aplicat simetric. În cele din urmă, pentru noi, cei de aici din Parlamentul European, este o problemă esențială în joc. Dna Ford a afirmat că aceasta este o luptă pentru putere. Nu este o luptă pentru putere, este o chestiune care ține de democrație. Dacă ne dorim o guvernanță economică europeană, avem nevoie de un spațiu pentru dezbaterea publică și pentru democrația europeană, pentru ca această politică economică europeană să funcționeze. Din acest punct de vedere, trebuie să spun că nu consider o abordare corectă refuzul dvs. și al Consiliului de a permite Parlamentului European să participe la stabilirea indicatorilor macroeconomici prin intermediul unor acte delegate.
<SPEAKER ID="174" NAME="Sari Essayah">
în numele lui David Casa, raportor pentru aviz al Comisiei pentru ocuparea forței de muncă și afaceri sociale. - Dle președinte, dl Casa m-a rugat să iau cuvântul în numele dumnealui, deoarece nu poate fi aici, în acest moment.
<P>
Multe dintre amendamentele înaintate de Comisia pentru ocuparea forței de muncă și afaceri sociale au fost luate în considerare de către raportorii "pachetului celor șase”. Transmitem mesajul că o societate poate avea o economie sănătoasă doar dacă membrii săi sunt capabili să contribuie pe deplin la dezvoltarea sa. O economie sănătoasă se bazează pe un nivel corespunzător al politicilor sociale și de ocupare a forței de muncă, și invers, un nivel corespunzător al politicilor sociale și de ocupare a forței de muncă este condiția esențială a unei economii sănătoase. Acele state membre care au avut cele mai prudente politici fiscale și strategii de creștere sunt acum cele mai performante. Aceasta este dovada că stabilitatea fiscală conduce la creștere și la ocuparea forței de muncă.
<P>
Trebuie să respectăm normele Pactului de stabilitate și de creștere. Este esențial să obținem creștere și locuri de muncă și să prevenim ca povara datoriei să fie transmisă copiilor noștri și generațiilor următoare. Trebuie să înțelegem că fiecare euro utilizat pentru plata dobânzii aferente datoriei publice nu ajunge la investițiile în educație, securitate socială și alte domenii care oferă un cadru necesar pentru buna dezvoltare a economiei și pentru bunăstarea populației. Prin urmare, este esențială o reducere, cât mai repede posibil, a gradului nostru de îndatorare din statele membre.
<SPEAKER ID="175" NAME="Herbert Dorfmann">
în numele Grupului PPE. - (DE) Dle președinte, doamnelor și domnilor, există, fără îndoială, multe cauze pentru situația economică în care ne aflăm acum, în zona euro și în întreaga Uniune Europeană, dar, în special, două dintre acestea ies în evidență. În primul rând, am realizat practic mult prea târziu care este direcția în care se îndreaptă Europa. În al doilea rând, când am realizat acest lucru, Consiliul, în special, a refuzat mult timp să inițieze măsurile necesare - care sunt de fapt prevăzute în Pactul de stabilitate și de creștere - sau să impună sancțiunile necesare. Mai clar, pur și simplu nu a reușit să tragă semnalul de alarmă.
<P>
Noul regulament privind supravegherea macroeconomică ar trebui să abordeze aceste două probleme. În primul rând, sistemul complet nou pe care îl prevede ar trebui să ne permită recunoașterea dezechilibrelor macroeconomice într-un stadiu incipient; iar în al doilea rând, ar trebui să fim capabili să acționăm rapid. Am creat un bun tablou de bord, chiar dacă în urma unor discuții îndelungate. Aș dori foarte mult să îi mulțumesc raportoarei, dna Ferreira, pentru cooperarea sa pozitivă în acest context.
<P>
Trebuie să ne asigurăm că sunt adoptate măsuri imediate pentru a contracara dezechilibrele. Tocmai de aceea este necesar ca mecanismul care urmează să fie elaborat aici să nu poată fi distrus prin mijloace politice. De aceea utilizarea votului cu majoritate calificată inversată este atât de importantă și fundamentală pentru Parlament.
<P>
Dacă dorim să aplicăm eficient instrumentul în cauză, acest lucru reprezintă, evident, un transfer de putere de la capitalele naționale la Bruxelles. Acest lucru este foarte probabil necesar oricum într-o uniune economică și monetară. Doar atunci când cetățenii europeni vor observa că acum acționăm eficient și că am învățat din greșelile pe care le-am făcut, vom putea recâștiga încrederea pierdută.
<P>
Vă pot asigura că grupul meu va susține mâine raportul Ferreira.
<SPEAKER ID="176" NAME="Stephen Hughes">
în numele Grupului S&D. - Dle președinte, nu există mulți deputați în această Cameră care nu sunt de acord cu necesitatea de a diminua datoria și deficitele până la un nivel rezonabil, în anii următori. Grupul meu, cu siguranță, consideră că trebuie să facem acest lucru.
<P>
Nu este vorba de o confruntare politică între deputații morali din punct de vedere fiscal și cei iresponsabili din acest punct de vedere. Diferența dintre noi și dvs., pe de o parte, și cea dintre progresiștii și conservatorii din această Cameră, pe de altă parte, se referă la modul în care vom reveni la finanțe publice solide, la costurile economice și sociale implicate, la costurile pentru capacitatea viitoare a Europei de a concura pe o piață mondială. Dle comisar, rămâneți convins de ideea că nu există nicio alternativă la agenda dvs. cu un singur punct: austeritatea. Considerăm că acest lucru este total greșit. În opinia noastră, abordarea dvs. și a majorității de dreapta din cadrul Consiliului reprezintă cea mai mare amenințare la însuși viitorul ideii europene, deoarece aceasta distruge noțiunea de apartenență la o comunitate, conceptele de solidaritate și coeziune.
<P>
Marea majoritate a milioanelor de oameni care și-au pierdut locurile de muncă în timpul acestei crize sun în continuare șomeri. Care este mesajul Consiliului și al Comisiei pentru acești oameni? Sau pentru milioanele de oameni ale căror locuri de muncă sunt în pericol, sau pentru cei care trăiesc în sărăcie? Care este mesajul pentru sutele de milioane de oameni care suferă, ca rezultat al reducerilor aportului din partea sectorului public, din domeniul sănătății, al educației? Ce mesaj aveți pentru aceștia? Ce mesaj avem din partea Consiliului săptămâna aceasta? Ei bine, sincer, nu mă aștept la absolut nimic.
<P>
La reuniunea de săptămâna aceasta, Consiliul nu le va oferi nicio rază de speranță oamenilor care muncesc din greu, șomerilor sau tinerilor care suferă atât de mult. Aceștia au fost afectați grav și pe nedrept de criza pe care nu ei au determinat-o, iar acum vor fi afectați din nou pentru a repara prejudiciul pe care nu ei l-au cauzat.
<P>
Agenda dvs. politică și economică este total inacceptabilă pentru noi, cei din această parte a Camerei. Pe parcursul procesului legislativ, am sugerat amendamente rezonabile și echilibrate la propunerile Comisiei și am propus o conectare fermă între reformele naționale și programele de stabilitate și de creștere, utilizând pentru început un vehicul puternic pentru promovarea necesară a investițiilor publice. Am elaborat propuneri pentru menținerea unor niveluri rezonabile ale investițiilor publice productive și am propus elaborarea unor norme noi cu adevărat anticiclice. Aș putea continua, dar realitatea este că agenda economică și socială actuală a fost deturnată de către cei de dreapta. Nu există nici măcar spațiu pentru abordări politice moderate, ca să nu mai discutăm despre cele mai progresiste.
<P>
Vă rog, dle comisar Rehn, să nu îmi spuneți că aceste politici pe care le-am denunțat sunt urmate de către guvernele socialiste. Știți bine că într-un moment în care și cele mai puternice economii din Europa trebuie să se supună solicitărilor unui sector financiar iresponsabil și din ce în ce mai periculos, niciun stat membru nu poate modifica singur această agendă.
<P>
În încheiere, mă întreb cine va beneficia de deciziile care vor fi adoptate săptămâna aceasta. Cred că singurele persoane care vor beneficia, vor fi cele care au cauzat această dezordine, în primul rând, sectorul financiar, și cred că acest lucru este scandalos.
<SPEAKER ID="177" NAME="Sharon Bowles">
în numele Grupului ALDE. - Dle președinte, până acum am ajuns la un acord cu privire la aproape întreg pachetul și am demonstrat că procedura de codecizie funcționează, grație eforturilor Președinției maghiare și, în special, ale dlui András Kármán, precum și grație echipei de negociere a Parlamentului și Comisiei.
<P>
Președinția și Comisia au subliniat numeroase completări parlamentare - cred că au fost 50. Acestea includ un cadru legal pentru semestru și supravegherea programelor naționale de reformă, independența institutelor naționale de statistică și amenzile pentru fraudă, misiunea de supraveghere a Comisiei, un dialog economic între toate părțile interesate și, în general, o transparență net superioară.
<P>
Nu putem totuși ascunde faptul că au existat diferențe semnificative în cadrul negocierii pachetului. În opinia mea, nu consider acest lucru egocentrism politic, ci mai degrabă căutarea adeziunii, pentru a garanta adeziunea cetățenilor. Ceea ce ne desparte pe noi, cei din Parlament, nu sunt problemele pe care le avem cu Consiliul, însă, indiferent de cât de dificil ar fi, trebuie să facem față datoriei noastre democratice. Aceasta este Camera care va conferi adeziune.
<P>
Unii preferă interguvernamentalismul. Deoarece textul convenit este recunoscut ca fiind mai bun decât abordarea generală a Consiliului, acest lucru nu are sens. Nu are sens nici în căutarea de adeziune - o absență atât de evidentă în cea mai mare parte a reacției la criză și o consecință a deciziilor interguvernamentale. După ce am conștientizat faptul că facilitățile oferite de Fondul de stabilitate ar trebui să fie mai mari și după ce am recunoscut că ratele dobânzii punitive nu oferă sustenabilitate și șansa de a reveni pe piețe, această Cameră nu s-a temut să conducă, iar Consiliul a urmat-o.
<P>
Suntem mai puternici când conlucrăm și consider că diferențele finale se pot rezolva.
<SPEAKER ID="178" NAME="Ivo Strejček" LANGUAGE="CS">
Dle președinte, pachetul celor șase propuneri care vizează îmbunătățirea disciplinei în zona euro se bazează pe convingerea că statele membre vor respecta cu mai multă rigurozitate arhitectura nou creată și mai strictă pentru supravegherea supranațională. Consider că este o problemă să gândim în acești termeni, în special deoarece unele state membre nu au fost capabile până acum să respecte norme mai puțin stringente și să determine în mod eficient aplicarea acestora. Aș dori să menționez patru aspecte pe care le consider controversate.
<P>
Primul dintre acestea este votul cu majoritate calificată inversată, care a fost menționat de mai multe ori în această Cameră. Considerăm că votul cu majoritate calificată inversată este un instrument care poate fi utilizat în cazuri excepționale, utilizarea acestuia trebuie întotdeauna explicată în mod corespunzător și detaliat, iar prin efectuarea de controale adecvate ne asigurăm că acest vot este utilizat în conformitate cu dreptul primar.
<P>
Nu suntem de acord cu creșterea numărului de domenii supuse unor proceduri de supraveghere, pentru care se propune utilizarea votului cu majoritate calificată inversată. Abordarea propusă va crește puterea politică a Comisiei și a Parlamentului European în detrimentul Consiliului și a autorităților naționale, ceea ce nu ne dorim.
<P>
Referitor la misiunile de supraveghere, am rezerve serioase privind propunerea unor asemenea misiuni, întrucât acestea vor fi compuse în principal din funcționari ai Comisiei Europene și le vor fi încredințate competențe importante, fără ca membrii acestor misiuni să aibă vreun mandat politic. Este o rezervă fundamentală. Cei care nu sunt supuși controlului public de către alegători, indiferent cât sunt de bune intențiile lor, nu pot efectua o supraveghere peste capul autorităților politice naționale sau al celor mai înalte instituții naționale.
<P>
Tabloul de bord, care încearcă să întocmească o listă a indicatorilor macroeconomici la nivel supranațional și pe baza acesteia să evalueze capacitatea autorităților naționale și a economiilor lor de a face față dezechilibrelor economice, este o idee discutabilă. Situația actuală din Grecia este un bun exemplu al faptului că soluțiile dictate din exterior provoacă opoziția locuitorilor din țara respectivă și reprezintă una din cauzele tensiunii sociale în creștere.
<SPEAKER ID="179" NAME="Philippe Lamberts" LANGUAGE="FR">
Dle președinte, Grupul Verzilor dorește guvernanță economică. Nu doar pentru a le face oamenilor pe plac, nu pentru că vom arăta bine, ci, pur și simplu, pentru a le oferi cetățenilor europeni instrumente, pornind de la moneda euro, care să le permită să facă față provocărilor secolului al XXI-lea, cu alte cuvinte, pentru a asigura un nivel de trai decent pentru toată lumea, nu doar pentru puținii fericiți și în limitele fizice ale planetei - și aceasta este noutatea, desigur.
<P>
În acest sens, susținem rapoartele referitoare la cadrele bugetare și la componenta macroeconomică a pachetului privind "guvernanța economică”. Suntem mulțumiți de toți indicatorii care au fost selectați, chiar dacă ne-ar fi plăcut ca unul dintre aceștia să se fi referit la inegalitățile dintre venituri, întrucât acestea sunt semne clare ale unei funcționări defectuoase, atât a economiei, cât și a societății, și, prin urmare, ar trebui să acționeze ca un semnal de avertizare.
<P>
Cu toate acestea, acordul nostru privind componenta macroeconomică este condiționat de menținerea unei abordări simetrice și acesta este un mesaj pe care îl transmit Consiliului. Cu alte cuvinte, credem că statele membre trebuie să fie toate în aceeași barcă, indiferent dacă acestea au în prezent deficit sau excedent, de exemplu. Nu există niciun motiv pentru care trebuie să aplicăm favoritisme, deoarece excedentul unei țări reprezintă deficitul altei țări.
<P>
Referitor la Pactul de stabilitate și de creștere, nu putem accepta un instrument al cărui unic rezultat este și va rămâne austeritatea, austeritate și iar austeritate, cu alte cuvinte, un instrument care va face ca pentru criza economică să plătească doar cei mai vulnerabili membri ai societăților noastre.
<P>
Am dorit echilibru, dar nu prin diminuarea disciplinei bugetare, ci prin combinarea acesteia cu investiții disciplinate. Noi am propus ca obiectivele pe care și le-a stabilit Europa în strategia UE 2020 să nu fie doar cu caracter obligatoriu, ci și obligatorii în aceeași măsură și la fel de obligatorii precum normele privind bugetul sau deficitele. Sunt dezamăgit că nu a existat o majoritate în acest Parlament care să susțină, în cele din urmă, această strategie, și care să o trateze cu mai multă seriozitate.
<P>
Am fi putut accepta să votăm în favoarea acestui pachet de stabilitate și de creștere nemodificat dacă ar fi fost însoțit de un pachet fiscal ambițios, care să combine o taxă pe tranzacțiile financiare, o taxă pe energie, o taxă echitabilă pentru corporațiile transnaționale și, bineînțeles, măsuri de combatere a fraudei fiscale, astfel încât să putem ajuta statele membre ale Uniunii să finanțeze obiectivele pe care speră să le îndeplinească. Cu toate acestea, nu a existat nici cel mai mic semn în acest sens. Nu există absolut nimic în curs de pregătire, în pofida declarațiilor pe care le-a repetat și astăzi, dl Barroso.
<P>
Mă adresez acum celor de dreapta: ați ales să constituiți o majoritate strânsă cu euroscepticii, de altfel, erați liberi să o faceți, pentru a crea o formă de guvernanță economică, despre care vă pot spune acum că este nedreaptă și va fi ineficientă.
<P>
Prin urmare, vom vedea ce se va întâmpla, fie în acest Parlament, atunci când pactul dvs. cu euroscepticii va eșua, fie la alegerile din Franța din 2010 sau din Germania în 2013, când cred că alegătorii vor fi de acord cu noi.
<SPEAKER ID="180" NAME="Jürgen Klute" LANGUAGE="DE">
Dle președinte, doamnelor și domnilor, și noi am solicitat guvernanță economică în programul nostru pentru alegerile europene din anul 2009. Cu toate acestea, ideile privind guvernanța economică pe care le avem noi, cei de stânga, diferă de cele incluse în pachetul de guvernanță economică pe care îl discutăm acum.
<P>
Pentru noi, guvernanța economică înseamnă stabilirea unor norme clare pentru economie, precum și definirea unor limite. De exemplu, credem că acest lucru înseamnă interzicerea dumpingului salarial și fiscal sau stabilirea unor standarde minime pentru a opri denaturarea concurenței pe piața forței de muncă. Desigur, pentru noi, această guvernanță economică înseamnă, de asemenea, reglementarea eficientă a piețelor financiare.
<P>
Niciunul dintre aceste aspecte nu se regăsește în pachetul de guvernanță economică. În schimb, versiunea actuală a pachetului oferă impresia că aceasta este, în principal, rezultatul presiunii exercitate de către agențiile de rating asupra statelor din zona euro aflate în sudul Europei. Așa cum se poate deja observa din exemplele Greciei, Portugaliei și Spaniei, acest pachet instituie o politică de austeritate radicală, ale cărei consecințe sunt greu de anticipat pentru viitorul proiectului european în ansamblu. Această politică de austeritate radicală îi conduce din nou pe cetățenii Greciei, Portugaliei și Spaniei, dar și pe cei ai țărilor din nordul Europei spre un naționalism nechibzuit, pe care am crezut că l-am depășit de multă vreme în Europa.
<P>
Îmbunătățirile extrem de necesare care au fost aduse propunerilor inițiale ale Comisiei și care au fost elaborate în cadrul Comisiei pentru afaceri economice și monetare și votate aici - în special în raportul dnei Ferreira - au fost din nou în mare parte înlăturate și atenuate sub presiunea Consiliului. În opinia noastră, eliminarea actelor juridice delegate din raportul dnei Ferreira este total inacceptabilă. Ca urmare, Parlamentul European nu mai are nicio influență asupra modului în care sunt rezolvate dezechilibrele macroeconomice. Această misiune revine Comisiei. Are puține asemănări cu democrația, și cu atât mai puțin cu o Europă socială pregătită să înfrunte viitorul.
<P>
În opinia noastră, pachetul de guvernanță economică - cel puțin în forma sa actuală - reprezintă reacția greșită la criza cu care ne confruntăm. De aceea, nu vom susține pachetul în forma sa actuală.
<SPEAKER ID="181" NAME="Claudio Morganti" LANGUAGE="IT">
Dle președinte, dle comisar Rehn, doamnelor și domnilor, când a fost introdusă moneda euro, este posibil să nu fi fost clar ce ar putea însemna pentru un stat membru pierderea politicii monetare. Astăzi asistăm la consecințe dramatice în Grecia.
<P>
Zona euro nu a fost și nu a devenit o zonă monetară optimă. O țară afectată de criza financiară consideră că este mai dificil să se relanseze și ar putea foarte bine să tragă și alte state membre după ea în prăpastie. Începând de la Maastricht, au existat criterii menite să prevină situațiile periculoase, și am observat modul în care acestea au eșuat lamentabil. În 1999, Grecia nu a îndeplinit niciun criteriu și după doar doi ani a intrat deja în zona euro. În plus, Portugalia a fost prima țară care a primit avertismente în 2002 privind nivelul deficitului.
<P>
Și în trecut au existat semne, dar acum toți cetățenii europeni ar putea sfârși prin a plăti consecințele. Prin urmare, așteptăm să vedem dacă aceste noi măsuri se dovedesc a fi mai utile. Acestea reprezintă probabil ultima șansă înainte de a declara eșecul definitiv al politicii economice europene.
<SPEAKER ID="182" NAME="Hans-Peter Martin" AFFILIATION="NI">
(DE) Dle președinte, drama care înconjoară Uniunea Europeană se transformă în tragedie. Probabil că mâine va conta și ultimul vot. Ca o persoană aleasă în mod direct de 500 000 de alegători din Austria, cum pot sprijini acest pachet?
<P>
Acum le putem explica conceptul de guvernanță economică și celor mai eurosceptici, dar nu și în cazul în care acesta nu are o legitimitate democratică și nu există control și echilibru. Cum ar trebui să funcționeze dacă, pe de o parte, de facto este stabilit un protectorat - Grecia -, iar pe de altă parte, obligațiunile contribuabililor din țările care o duc mai bine sunt devalizate de Banca Centrală Europeană și de băncile "rele”? Cum le poți explica oamenilor care au fost ferm convinși că nu ar trebui să renunțe la marcă și la șiling faptul că acum, pur și simplu, avem brusc nevoie de euroobligațiuni, deoarece băncile nu pot fi ținute sub control - de altfel, dle Hughes, este foarte bine că social-democrații au conștientizat acest lucru acum. Singurul mod în care îmi pot imagina acest lucru este dacă, în cele din urmă, cedăm și admitem că atunci ar fi trebuit să facem una sau alta; dacă ne recunoaștem greșelile și dacă, având în vedere că Europa se distruge în jurul nostru, oferim, în cele din urmă, o viziune prin care putem supraviețui globalizării.
<P>
Nu regăsesc totuși acest aspect în pachetul actual și de aceea, - făcând abstracție oarecum de aspectele individuale - este foarte dificil pentru orice persoană responsabilă să voteze în favoarea acestuia.
<SPEAKER ID="183" NAME="Krišjānis Kariņš" AFFILIATION="PPE">
(LV) Dle președinte, acesta este precum cazul în care casele sunt proiectate de oameni cu studii superioare, dar de obicei sunt construite de oameni care abia dacă au studii medii. În plus, dacă pe parcursul construcției unei case, se întâmplă să existe un constructor care este ori neștiutor, ori nu este corect și nu toarnă în fundație cantitatea necesară de beton, așa cum este prevăzut în proiect, atunci casa va fi strâmbă. În cazul zonei euro, fundația, stabilitatea fundației au fost prevăzute în Pactul de stabilitate și de creștere. Din nefericire, s-a întâmplat ca diferite state membre - probabil la fel ca niște constructori leneși sau neatenți - nu au aderat la Pactul de stabilitate și de creștere și au creat datorii guvernamentale și deficite bugetare, excesiv de mari. Atunci când a apărut criza economică mondială, această casă a zonei euro a început să se clatine. Dacă zona euro ar fi o casă, atunci, în mod logic, ar trebui să ne apucăm din nou de lucru și să turnăm o nouă fundație. În acest caz, avem un pachet de guvernanță economică finalizat, pe care ar trebui să îl aprobăm, ca o fundație consolidată, astfel încât, în viitor, când va veni următoarea furtună, zona euro să nu se mai clatine. De asemenea, dacă dorim să ne facem o idee despre cum arată această instabilitate, trebuie doar să ne uităm la evenimentele din Grecia. Doamnelor și domnilor, trebuie să evităm situația în care casa noastră se va mai putea clătina încă o dată în viitor, iar soluția este să aprobăm pachetul de guvernanță economică. Vă mulțumesc pentru atenția acordată.
<SPEAKER ID="184" NAME="Udo Bullmann" AFFILIATION="S&amp;D">
(DE) Dle președinte, aș dori ca la începutul comentariilor mele să îi adresez o întrebare dlui comisar Rehn și dlui Kármán din Consiliu. Ambii au menționat un aspect rămas în suspans în disputa dintre majoritatea parlamentară și Consiliu. Săptămâna aceasta, am observat opoziția Consiliului față de textul raportului elaborat de dna Ferreira, raportoare a Grupului Alianței Progresiste a Socialiștilor și Democraților din Parlamentul European, referitor la abordarea simetrică. Puteți să îmi spuneți dacă această problemă s-a rezolvat, întrucât Consiliul a votat în favoarea raportorului? În realitate, mai există vreo problemă între majoritatea de aici și Consiliu - sau ați omis să menționați acest lucru? Dacă da, aș dori, de asemenea, să știu acest lucru, altfel aș putea crede că o considerați lipsită de importanță. Aș dori ca amândoi să îmi explicați acest aspect la sfârșitul dezbaterii.
<P>
Ascultând cele două grupuri conservatoare din această Cameră, precum și pe liberali, am impresia că, dacă vom adopta ce au prezentat ei aici, lumea va fi pusă în ordine. Din păcate, nu este așa. Ulterior, în lume va fi mai rău, nu mai bine - deoarece au transformat oportunitatea de a crea o politică economică mai comună în Europa într-un pachet de austeritate. Este un lucru rău, deoarece reprezintă o politică din secolul trecut, o abordare depășită care adoptă doar regimurile de sancțiuni din tehnicile politice, și nu stimulentele, impozitarea inteligentă sau abordările echilibrate, așa cum au fost prezentate de noi. Diferite părți ale acestei Camere au formulat destule propuneri pragmatice pentru a permite depunerea unui pachet echilibrat.
<P>
Dacă dna Wortmann-Kool dorește să susțină că va fi blocată de verzi și de social-democrați, nu are decât, dar este pur și simplu absurd. Se întâmplă exact contrariul. Deputaților din această Cameră care formează Grupul Partidului Popular European (Creștin-Democrat) - și care sunt când de partea Comisiei, când de partea Consiliului - le-aș spune că nu ne aflăm aici pentru a evita dezbaterile, ci, mai degrabă, pentru a avea opinii personale. Asta așteaptă alegătorii de la noi. Prin urmare, trebuie să vă atrag atenția că, în prezent, nu puteți ști dacă un stat membru cumpără echipamente de apărare, avioane de luptă sau investește în sistemul educațional de mâine. Nu sunteți în măsură să realizați o evaluare calitativă a politicii sale bugetare. De fapt, noi dorim să vă oferim mijloacele necesare pentru a face acest lucru. Ne-am dorit un pact mai inteligent, care să ofere o oportunitate mai mare pentru a avea o Comisie cu influență. Nu pot să înțeleg de ce dl comisar Rehn nu este de acord cu acest aspect - am avea mai multe oportunități de influență și o politică economică modernă care să facă referire la obiectivele UE 2020, în interesul cetățenilor. V-ați abătut de la drum și este păcat. În consecință, acest pachet nu este echilibrat deloc.
<P>
Vom continua să luptăm pentru un pachet economic mai bun. Îi datorăm acest lucru electoratului nostru. Sincer, răspunsul trebuie să fie "mai multă Europă”, nu "mai puțină Europă”. Trebuie totuși să fie Europa corectă - nu pachetul greșit.
<SPEAKER ID="185" NAME="Olle Schmidt" AFFILIATION="ALDE">
(SV) Dle președinte, dle comisar, Europa se află într-o situație dificilă, dar exact în perioade de criză este UE de obicei capabilă să adopte decizii curajoase. Faptul că mâine vom putea lua o decizie privind instituirea de norme mai stricte și mai clare pentru guvernanța economică este extrem de important, nu doar pentru țările din zona euro. Toată lumea va fi afectată. Liderii Europei au ezitat și au produs incertitudine. Nervozitatea s-a răspândit. Mesajul lor s-a schimbat de la o zi la alta. Decizia de mâine va putea demonstra că Parlamentul este capabil să adopte decizii dificile în momente dificile. Grecia a apelat la înșelătorie pentru a putea intra în zona euro. Acest lucru este adevărat. Tocmai de aceea, liderii Germaniei și ai Franței dau dovadă acum de autoritate totală și își asumă responsabilitatea pentru viitorul Europei, în loc să continue să vorbească pe un ton neclar, în șoaptă.
<P>
Pactul de stabilitate și de creștere trebuie reformat, iar normele înăsprite. Pacta sunt servanda - convențiile trebuie să fie respectate - nu o nouă Grecie! În Suedia, știm că drumul către stabilitate și creștere trece prin finanțe de stat solide. Dl Bullman îi poate întreba pe deputații suedezi din grupul său. Speranța mea este că social-democrații suedezi vor putea să susțină această propunere, mai ales pentru că am reușit să includem norme care protejează contractele colective din Suedia. Acum, ultimul impediment este eliminat, ceea ce le permite social-democraților suedezi să aibă un rol esențial pentru ca Suedia să devină un membru al Pactului euro plus. Dacă Suedia va face parte din cercul restrâns al UE, nu ne putem târî pur și simplu în spatele euro-criticilor din Ungaria, Republica Cehă și Regatul Unit. Aceasta nu este o companie bună de păstrat.
<SPEAKER ID="186" NAME="Kay Swinburne" AFFILIATION="ECR">
Dle președinte, mă aflu într-o poziție dificilă în această dezbatere, deoarece cred că pentru o monedă puternică și pentru o economie puternică sunt necesare norme fiscale puternice. Acesta, cred eu, a fost motivul esențial pentru care țara mea nu a aderat la moneda euro. O uniune monetară a fost dintotdeauna dificil de realizat fără pașii semnificativi către o uniune economică și din cauza acestei din urmă cerințe, nu cred că Regatul Unit va adera vreodată la zona euro.
<P>
Pentru grupul politic al Parlamentului din care fac parte, suveranitatea națională asupra deciziilor privind politica economică este un principiu fundamental. Dacă toate aceste șase rapoarte și normele pe care le prevăd se aplică doar zonei euro, am putea să oferim un sprijin mai activ Eurogrupului în luarea deciziei de a consolida principiile care stau la baza uniunii monetare. Dacă toate statele membre care utilizează moneda euro doresc consolidarea și aprofundarea coordonării politicilor economice, atunci aceasta ar trebui să fie decizia lor.
<P>
Regatul Unit și alte state care nu fac parte din zona euro doresc să fie vecini buni. Cu toate acestea, sunt inacceptabile încercările de a-i obliga pe aceia dintre noi care se află în afara zonei euro să respecte obiective și procese destinate să armonizeze politica economică. Nu îmi doresc să văd că zona euro se confruntă cu o dificultate prelungită, dar ECR nu poate susține legislația UE care transferă orice alte competențe de la guvernele naționale aflate în prezent în afara zonei euro.
<P>
Să sperăm că toate statele membre au învățat lecțiile crizei, și anume că un buget echilibrat și o disciplină fiscală puternică sunt recompensate prin costuri de finanțare mai reduse pe piețele financiare și că sinceritatea în raportările statistice este esențială pentru continuarea încrederii piețelor. În esență, este în interesul nostru al tuturor să existe o zonă euro puternică și ca moneda euro să devină o monedă globală. Noile norme trebuie să asigure transformarea acesteia într-o monedă mai puternică și mai durabilă.
<SPEAKER ID="187" NAME="Sven Giegold" AFFILIATION="Verts/ALE">
(DE) Dle președinte, noi, cei din Grupul Verzilor/Alianța Liberă Europeană, ne dorim să asistăm la o guvernanță economică europeană puternică. Aceasta înseamnă că, pe de o parte, ne trebuie norme solide pentru a aborda dezechilibrele - așa cum au fost prevăzute în raportul dnei Ferreira - și, bineînțeles, avem nevoie, de asemenea, de sancțiuni în cazul încălcării acestor norme. De aceea, vom vota în favoarea acestor două rapoarte, așa cum vom proceda și pentru raportul dnei Ford, care prevede o bază statistică pentru cooperarea noastră economică.
<P>
La fel și în cazul celor trei rapoarte referitoare la Pactul de stabilitate și de creștere: o monedă euro comună și, în plus, avem nevoie de limite în Europa privind deficitele și datoria. Aceste limite au fost depășite în perioada de criză. Cu toate acestea, este important să luăm în considerare modul în care sunt reduse deficitele și datoria. În prezent, asistăm în repetate rânduri în cazul Greciei, Portugaliei și Irlandei la prezentarea, sub presiunea Comisiei Europene, în cadrul negocierilor cu guvernele naționale, a unor rezultate și pachete în care cei mai slabi suferă, iar cei bogați - care au prosperat foarte mult în ultimii 20 de ani - sunt lăsați în pace. Acest fapt a zdruncinat încrederea oamenilor în proces. De aceea, noi, cei din Grupul Verzilor/Alianța Liberă Europeană, ne dorim ca obiectivele UE 2020, precum și cele privind deficitul și datoria să fie pe deplin obligatorii în rapoarte și în cadrul Pactului de stabilitate și de creștere.
<P>
Prin neacceptarea acestui aspect, doamnelor și domnilor din grupurile liberale și conservatoare, ați renunțat la unul dintre principiile coeziunii sociale din Europa. Nu putem fi de acord. Considerăm că este extrem de regretabil, deoarece ne-am fi dorit să asistăm la o largă majoritate pro-europeană, aici, în Parlament.
<P>
Dacă mâine nu obținem majoritatea voturilor pentru aceste rapoarte, atunci suntem întotdeauna pregătiți să lucrăm împreună în mod constructiv pentru a obține o soluție comună privind guvernanța economică în care responsabilitățile sociale și economice sunt tratate cu tot atâta seriozitate.
<SPEAKER ID="188" NAME="Nikolaos Chountis" AFFILIATION="GUE/NGL">
(EL) Dle președinte, pentru noi, cei din Grupul Confederal al Stângii Unite Europene/Stânga Verde Nordică, acest pachet de guvernanță economică nu este doar răspunsul greșit la criză, ci marchează și sfârșitul Europei pe care o știm. Obiectivul acestui pachet nu este coordonarea economică și disciplina fiscală, așa cum se susține, ci impunerea unui memorandum de austeritate permanentă în întreaga Europă, asupra tuturor lucrătorilor. Obiectivul "semestrului european”, precum și programele naționale de stabilitate și reformă nu înseamnă convergență; acesta determina desființarea contractelor colective de muncă, liberalizarea concedierilor, privatizarea industriei și desființarea sistemelor publice de pensii.
<P>
Aceste politici nu apără interesele cetățenilor din Europa sau speranțele lor de creștere reală. Din contră, acestea apără interesele băncilor, care au păstrat cu bună știință în contabilitate obligațiuni toxice care fac obiectul speculațiilor internaționale pe scară largă, precum și interesele marilor corporații care au descoperit, pe piața comună, un paradis pentru speculații și evaziune fiscală. Aș dori să menționez, de exemplu, compania germană Hochtief, care administrează aeroportul din Atena; nu a achitat un euro din 2001 și datorează TVA în valoare de 500 de milioane de euro.
<P>
Există foarte multe discuții despre Grecia. De un an de zile, esența pachetului de guvernanță economică se aplică în țara mea, iar consecințele sunt dezastruoase: recesiunea se agravează, inflația a atins niveluri nemaiîntâlnite/crescut mai mult decât oricând, investițiile au încetat complet, dreptul la muncă și contractele colective au fost practic abrogate, s-a înregistrat cea mai mare scădere a costului forței de muncă din Europa, șomajul a atins 20 %, iar datoria a crescut, alimentând un cerc vicios și periculos de recesiune, îndatorare și mai multe împrumuturi. Acesta este motivul pentru care lucrătorii eleni, furioși au ieșit pe străzi și în piețe, luptând astfel pentru anularea politicilor de austeritate, pentru a-și apăra venitul, dreptul la muncă și drepturile sociale, precum și pentru o creștere reală și un viitor mai bun pentru Grecia și Europa.
<SPEAKER ID="189" NAME="Francisco Sosa Wagner" AFFILIATION="NI">
(ES) Dle președinte, aspirăm la crearea unei zone cu un guvern economic care să se supună principiilor federalismului, adaptate totuși procesului de integrare europeană.
<P>
Nu mai putem trece cu vederea această situație. Există o incompatibilitate în a avea o monedă comună, dar care nu dispune de instrumentele fiscale și financiare de care are nevoie.
<P>
Mai exact, avem nevoie de: emiterea de obligațiuni europene comune, respingerea categorică a concurenței dintre obligațiunile emise de diferite state membre, instituirea unei trezorerii cu adevărat europene și armonizarea politicilor fiscale pentru a garanta egalitatea, a combate frauda fiscală și a contribui la definirea unei politici sociale europene progresiste, bazată pe servicii publice eficiente.
<P>
Unii pot spune că aceste idei sunt elementare. Cu toate acestea, trebuie repetate de nenumărate ori, deoarece nimeni nu le ascultă. Din acest motiv, și anume din lipsă de ascultare, trăim vremuri întunecate, așa cum au fost anticipate de poetul Bertolt Brecht.
<SPEAKER ID="190" NAME="Íñigo Méndez de Vigo" AFFILIATION="PPE">
(ES) Dle președinte, când am intrat prima oară în această Cameră, acum 20 de ani, această dezbatere nu ar fi avut loc, deoarece această Cameră era un parlament consultativ, la acel moment, iar mulți dintre noi au luptat mai mult de 20 de ani pentru a o transforma în ceea ce este astăzi, un parlament colegiuitor.
<P>
Cu toate acestea, a colegifa înseamnă a fi responsabil. Iar acum este necesar un exercițiu de responsabilitate. O parte din această Cameră a adoptat vechiul slogan din mai 1968: "Fiți realiști, cereți imposibilul”. Evident, dacă se cere imposibilul, în cele din urmă devine imposibil să se aprobe ceva.
<P>
Grupul Partidului Popular European (Creștin-Democrat) nu a negociat cu niciun grup individual. Noi am negociat cu toate grupurile. Cu toate acestea, am încheiat acorduri doar cu cele care au fost pregătite să facă acest lucru.
<P>
Dle președinte, consider că dacă analizăm obiectiv propunerea Comisiei, poziția Consiliului și ceea ce se află acum pe masa negocierilor - care se va supune la mâine vot - s-au înregistrat incontestabil multe progrese. Aceasta este adevărata controversă sau dilemă pe care trebuie să o rezolvăm mâine.
<P>
La sfârșitul vieții sale prolifice, Miguel de Cervantes a afirmat că există momente în viață când trebuie să alegem între a fi "drum” sau "han”. A fi "han” însemna pentru Cervantes să stai, să te plângi că nu te bagă nimeni în seamă și să nu faci nimic. A fi "drum” înseamnă să mergi înainte, să depășești obstacolele, chiar dacă știi că nu există doar realizări, că drumul nu este probabil cel pe care ți-ai dori să mergi și totuși să continui să mergi mai departe.
<P>
Este ceea ce cred că ar trebui să facă această Cameră mâine: să meargă mai departe, să rezolve divergențele care o mai separă de Consiliu, dar să privească înainte într-un moment în care criza îi afectează pe toți europenii. În astfel de momente, nu este responsabil să spunem "Nu-mi convine, mă ridic și plec”. Să fii responsabil înseamnă să îți continui drumul.
<P>
Prin urmare, dle președinte, cred că la votul de mâine, vom convoca o nouă întâlnire cu Consiliul pentru luna iulie. Cum obișnuia să spună un alt poet - dl Sosa Wagner a citat un poet german, eu voi cita un poet francez, Paul Valéry - Un poem nu este terminat niciodată, doar abandonat.
<P>
Vom abandona rezultatul final până în luna iulie și sper că Președinția maghiară, care a înregistrat un succes atât de mare, va putea să încheie un acord care să mulțumească pe toată lumea.
<P>
Vă mulțumesc, dle președinte, și aș dori să subliniez că este pentru prima dată în 20 de ani când cronometrul a greșit în favoarea mea, oferindu-mi mai mult timp.
<SPEAKER ID="191" NAME="Edward Scicluna" AFFILIATION="S&amp;D">
(MT) Cele șase rapoarte referitoare la guvernanța economică constituie un pachet complex pentru Uniunea Europeană, în special pentru zona euro. Celor care au alcătuit pachetul le este foarte dificil să explice, iar celor din afară le este și mai greu să înțeleagă. Este de înțeles că oamenii sunt dezorientați, atât de criza care se desfășoară în fața lor, cât și de reacția noastră neclară și timidă. De aceea, nouă ne revine responsabilitatea de a le explica alegătorilor modul în care votăm; de a le spune dacă suntem "pentru” sau "împotrivă” pentru absolut fiecare dintre aceste rapoarte. Pe scurt, pachetul care ne-a fost prezentat de Comisie a fost destinat să acopere cele trei faze ale modului în care trebuie să reacționăm la criză. În primul rând, acest pachet se concentrează asupra prevenirii, atenuării și soluționării crizei. Rapoartele Wortmann-Kool, Feio și Goulard menționează pe larg utilizarea sancțiunilor, ca fiind principalele instrumente necesare pentru a preveni o țară să atingă niveluri periculoase ale deficitului și datoriei, precum și scenariile care apar atunci când aceste țări ignoră diversele avertismente care le-au fost adresate cu privire la situația lor fiscală dezastruoasă. Inițial, între rapoarte existau discrepanțe cu privire la severitatea amenzilor care ar trebui impuse, deși ulterior au fost acceptate sugestii mai moderate. Modalitatea cea mai dificilă și mai creativă de atenuare a crizei, evitând dezechilibrele macroeconomice prin utilizarea tablourilor de bord care determină îndeplinirea obiectivelor, a rămas în raportul Ferreira. În pofida restricțiilor de ordin tehnic și a altor presiuni, acest raport a reușit, cel puțin, să obțină un set minim de obiective dorite. Oricine speră să găsească o soluție la criza actuală în cadrul acestui pachet va face acest lucru în van. Acest pachet nu este bine gândit, nu conține idei rezonabile formulate de economiști europeni și străini privind modul în care țările afectate pot depăși criza. Singurul raport care a încercat să obțină un consens referitor la garanții pentru moneda euro a fost eliminat, în ultimul moment, de către Consiliu și amânat, pur și simplu, de către Comisie, cu promisiunea de a efectua studii suplimentare privind acest aspect. Nu avem nimic concret la dispoziție; în final, am obținut doar o promisiune la o promisiune. Trebuie să reținem că întreaga esență a acestui exercițiu este de a ajuta Europa să își revină, de a o salva din încurcătură și de a ne asigura că poate să avanseze și să devină competitivă la nivel mondial. Din acest motiv, nu ne putem opune ideii că țările din zona euro trebuie să își reducă sarcinile fiscale excesive. Suntem de acord că nimeni nu ar trebui să concureze cu o astfel de povară grea. Cu toate acestea, nu se poate accepta impunerea unei diete severe care ar conduce doar la îmbolnăviri și slăbiri ulterioare. Europa trebuie să își construiască o masă musculară economică; are nevoie de sisteme creative pentru a consolida creșterea economică și a crea locuri de muncă. Este o mare dezamăgire că după atâtea luni, în acest pachet nu s-a regăsit nici măcar una din propunerile inteligente care au avut șanse la început.
<SPEAKER ID="192" NAME="Wolf Klinz" AFFILIATION="ALDE">
(DE) Dle președinte, doamnelor și domnilor, mult timp am crezut că piața internă și introducerea unei monede comune ar conduce automat la convergență economică și convergența statelor membre și că doar criteriile de la Maastricht sunt suficiente pentru a asigura disciplina. Acum realitatea ne-a ajuns din urmă. Instrumentele de gestionare s-au dovedit a fi inadecvate și, în trecut, acestea au fost încălcate flagrant.
<P>
O monedă unică și o politică monetară unică nu sunt posibile pe termen lung decât dacă există norme dure în domeniul politicii fiscale, bugetare, economice și sociale. Acum, UE încearcă o nouă abordare. Metaforic vorbind, mai are o ultimă șansă. Dacă prin această ultimă șansă nu reușește să atingă obiectivul, daunele ar putea fi grave. UE s-ar putea afla într-o fază regresivă, am putea asista la revenirea renaționalizării și a protecționismului și la primele semne de dezintegrare în zona euro.
<P>
Noul pachet încearcă să prevină acest lucru și să pună o nouă bază. Susțin acest pachet, chiar dacă îl consider mai degrabă lipsit de fermitate, având în vedere problemele pe care tocmai le-am subliniat. Există riscul ca semestrul european să se dovedească a fi un exercițiu centralizator și birocratic. Este posibil ca pactul pentru euro să fie ineficient. Avem nevoie de recomandări obligatorii din partea Comisiei. Avem nevoie de inițiative automate și de sancțiuni pe care Consiliul le poate opri numai prin vot cu majoritate calificată inversată. Este, cu siguranță, necesar dacă se va pune capăt, în cele din urmă, disputelor aprinse, dezonorabile și opace dintre membrii Consiliului, în culise. Avem nevoie urgent de un mecanism de soluționare clar pentru sectorul financiar pentru ca acesta să mai poată funcționa.
<SPEAKER ID="193" NAME="Derk Jan Eppink" AFFILIATION="ECR">
(NL) Dle președinte, a devenit clar faptul că o uniune monetară implică o uniune bugetară, precum și respectarea normelor. Aceasta este lecția de învățat din criza euro. Consider că pachetul pe care l-am stabilit miercurea trecută este foarte echilibrat și, prin urmare, am onoarea să vă informez, dle comisar, că delegația belgiană din rândul conservatorilor și reformiștilor europeni va aproba acest pachet.
<P>
Cu toate acestea, am câteva aspecte de criticat. În ansamblu, cred că euroobligațiunile nu sunt o soluție miraculoasă. Ieri, dl Gideon Rachman a scris în Financial Times că nu te poți vindeca de intoxicația cu alcool, cu o sticlă de vodcă. Am avut o dezbatere teologică pe această temă cu dna Goulard. Nu putem fi de acord, dar o admir ca adversar. De asemenea, consider că teoria dezechilibrelor economice este mai degrabă vagă și nesigură. Nu este adevărat că Germania are un excedent comercial deoarece Portugalia are un deficit comercial. Acest lucru chiar ar fi interpretat ca "economia UE pentru tonți”.
<P>
Prin urmare, dle președinte, avem la dispoziție cel mai bun text care se poate realiza. Voi vota în favoarea acestuia și cred că, în acest moment și în această perioadă de criză din zona euro, noi și acest Parlament trebuie să ne îndeplinim obligațiile care ne revin și este ceea ce îmi doresc să fac.
<SPEAKER ID="194" NAME="Georgios Toussas" AFFILIATION="GUE/NGL">
(EL) Dle președinte, pachetul de măsuri de guvernanță economică creează un instrument puternic pentru a impune restructurările capitaliste într-o manieră uniformă și o strategie uniformă în toate statele membre, cu scopul de a consolida competitivitatea, profitabilitatea și puterea de capital. Acesta este un memorandum permanent pentru clasele muncitoare din toate țările membre ale Uniunii Europene. Propaganda vulgară despre datoriile și deficitele Greciei, Irlandei, Portugaliei și ale altor țări este menită să acuze drepturile dobândite de clasele muncitoare și să ascundă adevăratul inculpat, și anume capitalismul și monopolurile sale. Terorismul ideologic al clasei burgheze susține că singura modalitate de salvare este sacrificarea muncitorilor pentru a păstra intactă profitabilitatea capitalului.
<P>
Între 1985 și 2011, cu excepția bogățiilor incalculabile însușite din capitalul rezultat din exploatarea clasei muncitoare în Grecia, capitalul monopolist din țară și din străinătate a sustras 628 de miliarde de euro din dobânzi și rambursări, în calitate de creditori sau debitori.
<P>
Clasa muncitoare nu le datorează nimic celor care au jefuit ceea ce ei au câștigat prin sudoarea frunții. Din contră, lor li se datorează toată bogăția furată de capital. Mesajul transmis de Partidul Comunist din Grecia de pe stâncile de la Acropole a fost mai actual ca niciodată: "Națiuni ale Europei, ridicați-vă. Distrugeți barbaria capitalistă și suveranitatea monopolurilor.”
<SPEAKER ID="195" NAME="Andreas Mölzer" AFFILIATION="NI">
(DE) Dle președinte, cu cât vom garanta mai mult viitorul mecanism de stabilizare european, cu atât mai mult statele puternice vor deveni dependente de periferia supraîndatorată a UE. Centralizarea și moneda unică, care nu ar putea fi niciodată o valută forte pe termen lung, au contribuit la problemele actuale, însă acum ni se propune ca soluție de salvare exact continuarea în acest mod greșit.
<P>
În primul rând, sunt puse arbitrar în aceeași oală și economiile puternice, și cele slabe din puncte de vedere economic. Ulterior, recurgem la diferite măsuri de salvare - absolut în zadar - și acum nu contează decât să reușim în privința guvernanței economice europene. În opinia mea, dacă economiile supraîndatorate doresc să rămână în zona euro, atunci trebuie să fie supuse, în schimb, unui control bugetar strict. Genul de centralizare care îmbracă forma exercitării de la Bruxelles a autorității bugetare asupra tuturor statelor membre reprezintă totuși o intervenție nepotrivită în privința suveranității statelor membre și, în plus, va transforma statele puternice din Europa în simple marionete ale birocrației UE.
<P>
În opinia mea, ar trebui să ne opunem cu toate forțele dorinței lente a Bruxelles-ului de a avea din ce în ce mai multă centralizare.
<SPEAKER ID="196" NAME="Danuta Maria Hübner" AFFILIATION="PPE">
Dle președinte, misiunea și responsabilitatea noastră aici înseamnă a asigura faptul că atât statele membre, cât și Uniunea în ansamblul său depășesc criza, mai puternice, iar pachetul de guvernanță economică ne conduce în această direcție. Pachetul - din punct de vedere politic, de neimaginat anterior crizei și cu siguranță imperfect încă - este într-adevăr un pas important înainte.
<P>
Cu toate acestea, este evident că a ajunge la un acord este un lucru - și e de datoria noastră aici - dar a asista la aplicarea sa în practică și a beneficia ulterior de noile norme constituie o cu totul altă provocare. Această reformă, care introduce mai mult automatism, în defavoarea negocierilor politice și a discreției, va trebui să treacă testul vieții adevărate și acest lucru va necesita o puternică voință politică și o atitudine de responsabilitate.
<P>
Nu este clar cât timp va dura ca toate acordurile instituționale să fie puse în aplicare și ca noile norme să înceapă să dea roade. Această incertitudine creează riscuri, iar noi nu trebuie să creăm spații suplimentare pentru aceste riscuri. De asemenea, rămâne neclar modul în care va funcționa interacțiunea dintre semestrul european și noua infrastructură de guvernanță economică și, în plus, mă îngrijorează acest mecanism european de stabilitate permanent, care apare ca un instrument interguvernamental.
<P>
Sper că acordul nostru privind pachetul celor șase va netezi calea pentru ca aceste instrumente să fie, în cele din urmă, transformate în instrumente comunitare.
<P>
În încheiere, permiteți-mi să afirm că pachetul de guvernanță economică ne oferă o șansă ca atitudinea de învingător/învins să dispară din realitatea noastră europeană și ca Europa să nu devină un joc cu sumă nulă.
<SPEAKER ID="197" NAME="Liem Hoang Ngoc" AFFILIATION="S&amp;D">
(FR) Dle președinte, doamnelor și domnilor, concetățenii noștri pun la îndoială meritele politicilor de austeritate, care le reduc serviciile publice și le restricționează securitatea socială. Acolo unde sunt frecvente, aceste politici nu au reușit să reducă datoria publică și să scadă rata șomajului. Conținutul acestui pachet de "guvernanță” - îl numesc "conținut” în mod deliberat - pe care îl discutăm astăzi este atât de ridicol încât și economiștii sunt șocați, deoarece va împiedica ajustarea politicii bugetare la ciclurile economice.
<P>
Pe parcursul trialogului, reprezentanții Comisiei au recunoscut că nu au utilizat niciun model teoretic sau econometric drept fundament pentru a formula previziuni și recomandări riguroase. Au admis faptul că își desfășoară activitatea bazându-se doar pe intuiții. Având în vedere acest lucru, este dificil să înțelegem de ce deputații conservatori, liberali și eurosceptici din această Cameră au încercat orbește să consolideze textul propus de Comisie. Sunt cu atât mai puțin în postura de a ne ține prelegeri, având în vedere că guvernele conduse de prietenii lor au creat aceste deficite prin reduceri fiscale, care sunt atât nedrepte, cât și ineficiente: nu este adevărat, dle Gauzès? Aceștia fac declarații mărețe privind Strategia Europa 2020, dar refuză să permită excluderea de la calculul deficitelor a cheltuielilor care ne pregătesc pentru viitor, cum ar fi cheltuielile pentru investiții.
<P>
Da, dnă Wortmann-Kool, acesta este fondul adevărat al dezbaterii, în opinia noastră. Da, să reducem deficitele, de exemplu, revenind asupra "cadourilor” fiscale de care au beneficiat, în primul rând, creditorii statului, dar fără a sacrifica investițiile, formarea profesională și locurile de muncă, deoarece investițiile de azi reprezintă locurile de muncă de mâine și veniturile din impozite aferente; acest lucru ne va permite să reducem deficitele. Aceasta este teorema care ar trebui să apară pe frontispiciul pachetului de "guvernanță”.
<P>
Stimați colegi deputați conservatori și liberali, unii dintre dvs. doresc să pedepsească în mod automat cu miliarde de euro statele care se abat de la dogma dvs. De asemenea, doresc să pedepsească țările care nu vor reduce salariile pentru a-și recâștiga echilibrul extern. Aceștia consideră că deficitele sunt, în primul rând, rezultatul intențiilor rele din partea acelor state, ca și cum modelul neoliberal de care nu v-ați îndoit niciodată nu ar fi cunoscut cea mai gravă criză după cea din 1929 și ca și cum nu ar fi condus deja la presiuni asupra puterii de cumpărare a oamenilor obișnuiți și nu ar fi cauzat o contracție masivă a veniturilor din impozite: iată două fenomene care s-au aflat la originea creșterii datoriei private și gradului de îndatorare publică.
<P>
Când se va ajunge la vot, socialiștii și democrații vor transmite un semnal clar împotriva acestui pachet de austeritate, care poate doar să intensifice sentimentul de indignare, în creștere în întreaga Europă. Acest semnal clar se adresează tuturor lucrătorilor din Europa și, în special, concetățenilor noștri din Franța și Germania, aflați în pragul unor alegeri care vor avea un impact decisiv asupra viitorului Europei.
<SPEAKER ID="198" NAME="Ramon Tremosa i Balcells" AFFILIATION="ALDE">
Dle președinte, în primul rând aș dori să le mulțumesc tuturor raportorilor pentru activitatea lor extraordinară, în special colegilor și prietenilor mei, Sylvie Goulard și Carl Haglund.
<P>
Votul nostru privind pachetul de guvernanță economică ar putea fi unul dintre acele momente de cotitură din istoria acestui Parlament. Nu numai prin consecințele sale directe, dar și prin ținuta morală pe care o arătăm cetățenilor noștri. Este timpul ca politica și guvernele să adopte o poziție mai fermă referitoare la ce este greșit și ce este corect în valorile pe care dorim să le apărăm, inclusiv în domeniul economic.
<P>
Ne dorim guverne care mint în legătură cu propriile bugete și deficite? Nu, nu ne dorim, deoarece chiar dacă pentru o vreme se poate nega realitatea, aceasta întotdeauna se răzbună, în cele din urmă. În plus, ne dorim guverne care respectă Pactul de stabilitate și de creștere? Eu cred că da. Prin urmare, este necesar să gestionăm sancțiunile.
<P>
Știm că dacă statele membre trebuie să se sancționeze între ele, nu se va întâmpla nimic. De aceea, susțin pe deplin majoritatea calificată inversată, și în numele partidului meu, coaliția liberală catalană, care acum conduce guvernul din Catalonia, precum și administrația orașului Barcelona. Automatismul este foarte necesar dacă ne dorim să fim siguri că limitele nu sunt încălcate în mod nestingherit.
<P>
În plus, există solicitarea la adresa Comisiei de a prezenta o propunere privind eurotitlurile. Aș dori să susțin în mod public că aceasta trebuie să fie o propunere care ia în considerare caracteristica disciplinei fiscale.
<SPEAKER ID="200" NAME="Peter van Dalen" AFFILIATION="ECR">
(NL) Dle președinte, criza din Grecia este unul dintre factorii care stau la baza acestei dezbateri. A le împrumuta mai mulți bani grecilor și a le solicita să pună în aplicare mai multe reduceri sunt acțiuni imprudente. Grecia nu va mai fi capabilă niciodată să ramburseze împrumutul, iar o economie care este pe moarte nu poate face reduceri. Nu poți cere unui schelet să strângă cureaua.
<P>
Ce trebuie să facem, atunci? În primul rând, aceia din această Cameră care au introdus Grecia în zona euro ar trebui să își mărturisească vina, cum ar fi cazul ministrului de finanțe belgian, dl Reynders. Evident, acest lucru nu ar fi trebuit permis niciodată.
<P>
În al doilea rând, o parte a datoriilor Greciei ar trebui anulată și, pentru a ne asigura că rata reziduală va fi într-adevăr rambursată, ar trebui întocmit un plan multianual de redresare a economiei Greciei.
<P>
În al treilea rând, Pactul de stabilitate și de creștere ar trebui să includă sancțiuni automate pentru cei care încalcă termenii apartenenței la zona euro, astfel încât să nu ne mai permitem niciodată să ajungem în această situație nefericită. Din acest punct de vedere, cred că raportul elaborat de dna Wortmann-Kool ar fi putut fi mult mai strict.
<P>
Dle președinte, susțin "pachetul celor șase”, dar, din această cauză, mă voi abține la votul privind raportul dnei Wortmann-Kool.
<SPEAKER ID="201" NAME="Ilda Figueiredo" AFFILIATION="GUE/NGL">
(PT) Dle președinte, acest pachet legislativ nu reprezintă răspunsul la problemele economice și sociale grave cu care se confruntă multe țări și care afectează lucrătorii și populația, în general. Acestea provin, în principal, din politicile tot mai neoliberale ale UE care concentrează puterea financiară și politică în mâinile celor puțini.
<P>
Prin extinderea solicitărilor Pactului de stabilitate și de creștere și prin stabilirea de sancțiuni mai dure, rezultatul negocierilor dezvăluie un consens politic care există între cele trei instituții privind direcția și alinierile principale ale Uniunii Europene. Acesta face parte dintr-un atac fără precedent la adresa drepturilor parlamentelor naționale, care sunt constrânse prin orientările neoliberale ale UE privind bugetele țărilor lor, obiectivul fiind acela de a impune măsuri de austeritate pentru lucrători și populație, privatizări și reduceri ale investițiilor publice în sectoarele și serviciile de bază.
<P>
Deoarece, după cum știm, luptele lucrătorilor din Grecia, Irlanda și Portugalia au fost în van, a sosit momentul să realizăm o schimbare radicală și să nu mai insistăm asupra beneficiilor adresate numai grupurilor economice și financiare, mai ales celor din marile puteri europene. În aceste documente legislative se propune perpetuarea acestor măsurilor de intervenție, care subjugă popoarele și țările și le transformă în adevărate protectorate sau colonii. Se propune, de asemenea, continuarea într-un mod care poate duce numai la dezastru economic și social și la implozia efectivă a Uniunii Europene. Prin urmare, suntem împotriva lor.
<SPEAKER ID="202" NAME="Jean-Paul Gauzès" AFFILIATION="PPE">
(FR) Dle președinte, dle comisar, dle ministru, doamnelor și domnilor, au fost formulate deja multe comentarii privind diferitele rapoarte care alcătuiesc acest pachet de guvernanță. Care sunt cele mai importante aspecte, în acest stadiu, care ne ajută să apreciem activitatea care a fost desfășurată? Faptul că avem astăzi acest pachet, care este rezultatul negocierilor dintre Consiliu și Parlament, deja constituie un progres considerabil. Acesta acoperă o lacună evidentă în dezvoltarea euro și, din nefericire, a fost nevoie de criza datoriilor pentru a ne determina să realizăm acest lucru.
<P>
În această sens, trebuie să remarcăm activitatea apreciabilă desfășurată de Președinția maghiară și calitatea negociatorilor din acest Parlament. Aș dori, de asemenea, să subliniez rezultatele obținute de Parlament în discuțiile cu Consiliul, deoarece acesta din urmă a demonstrat o deschidere autentică. Trebuie să ne amintim cum era situația, în trecut, și să măsurăm progresul în mod obiectiv.
<P>
Așadar, sunt aceste prevederi mulțumitoare? Sunt și suficiente? Există întotdeauna loc de mai bine, desigur, dar acest pachet oferă deja soluții reale pentru consolidarea zonei euro și pentru crearea acelei abordări economice concertate, care este necesară. Putem susține cu seriozitate, precum oponenții acestui pachet, că putem realiza o creștere peste un munte de datorii care este întotdeauna amânat la nesfârșit?
<P>
Pentru cei care ne acuză de susținerea unui program de guvernanță care nu este bazat pe niciun model teoretic sau econometric, voi spune doar atât: modelele despre care discutați au prevăzut sau au prevenit criza cu care ne confruntăm și care nu s-a terminat încă; sau au condus, în schimb, la comportamente cu risc ridicat sub pretextul adevărului matematic?
<P>
Dle președinte, doamnelor și domnilor, mâine, Parlamentul va trebui să adopte o decizie, și sper că va transmite un semnal puternic și clar, atât cetățenilor noștri, pentru a le reda încrederea în Europa, cât și piețelor, pentru a ne stabiliza moneda.
