<CHAPTER ID="022">
Preferințe tarifare generalizate (dezbatere) 
<SPEAKER ID="288" NAME="Președinte">
Următorul punct pe ordinea de zi este raportul (A70051/2011) elaborat de dl Scholz, în numele Comisiei pentru comerț internațional, referitor la propunerea de regulament al Parlamentului European și al Consiliului de modificare a Regulamentului (CE) nr. 732/2008 al Consiliului de aplicare a unui sistem de preferințe tarifare generalizate pentru perioada cuprinsă între 1 ianuarie 2009 și 31 decembrie 2011 - C70135/2010 - 2010/140(COD)).
<SPEAKER ID="289" NAME="Helmut Scholz" LANGUAGE="DE">
Dle președinte, dnă Győri, dle De Gucht, doamnelor și domnilor, discutăm un aspect important al politicii privind comerțul internațional într-un moment foarte târziu al zilei. Dată fiind importanța acestui aspect, aș fi preferat o prezență deplină în Parlament, cu toate locurile ocupate. Sistemul generalizat de preferințe (SGP) al Uniunii Europene este o realizare majoră a politicii comerciale europene. Acesta ne deschide piața către cele mai sărace țări din lume pentru toate tipurile de produse, cu excepția armelor. De asemenea, acordă concesii comerciale țărilor în curs de dezvoltare pentru o serie întreagă de produse. SGP+ este un sistem valoros de încurajare, care le oferă țărilor în curs de dezvoltare și alte concesii dacă semnează și pun în aplicare acordurile importante internaționale privind drepturile omului, standardele muncii și protejarea mediului. Cu toate acestea, sistemul are puncte slabe și necesită să fie actualizat în mod regulat.
<P>
De-a lungul anilor, Parlamentul European, țările partenere, companiile și organizațiile neguvernamentale au făcut sugestii importante de îmbunătățire a sistemului. Toată lumea așteaptă acum ca Comisia să își publice propunerea privind revizuirea atât de necesară a sistemului. Termenul-limită al acestei propuneri a fost 1 iunie 2010. Comisia nu a livrat la timp propunerea, iar această incapacitate a lăsat țările și companiile atât din UE, cât și din afara acesteia într-o stare periculoasă de incertitudine. Regulamentul existent trebuie revizuit acum.
<P>
Încercați să salvați situația cu ajutorul unei dispoziții tranzitorii, iar mâine, adică joi, vom vota doar acest lucru. Dispoziția tranzitorie este doar o prelungire. Nu schimbă nimic, nu îmbunătățește nimic și nu pune în aplicare noile cerințe care rezultă din Tratatul de la Lisabona. Acest fapt a stârnit atât surprindere, cât și nemulțumire în cadrul Parlamentului European, iar eu, în calitate de raportor, am avut aceeași reacție. Este obligația deputaților acestui Parlament să garanteze respectarea drepturilor, a îndatoririlor și, de asemenea, a puterilor acordate reprezentanților aleși ai cetățenilor Europei prin Tratatul de la Lisabona. Este, de asemenea, obligația noastră să ne asigurăm că reducerea tarifelor aduce o îmbunătățire adevărată a situației din țările în curs de dezvoltare. Pentru a proteja partenerii UE de consecințele unei proceduri tergiversate, am sugerat inițial Comisiei pentru comerț internațional să fie amendate doar acele elemente ale regulamentului care sunt necesare pentru ca Parlamentul să-și îndeplinească noul rol.
<P>
În același timp, aș dori să subliniez faptul că sunt convins că este necesară o reconcepere generală a sistemelor SGP și SGP+. În timpul ședințelor intensive cu Consiliul și cu Comisia privind chestiunile juridice care rezultă din Tratatul de la Lisabona și care afectează dispoziția tranzitorie, Parlamentul a decis, în cele din urmă, să fie foarte încrezător. La acest moment, aș dori încă o dată să îmi exprim sincerele mulțumiri față de președintele Comisiei pentru comerț internațional, profesorul Moreira, pentru eforturile sale neobosite ca mediator, dar și față de dvs., dle De Gucht, pentru asigurarea, din partea Comisiei, că amendamentele-cheie, mai ales cele referitoare la informarea și implicarea Parlamentului, vor fi respectate și în practică. De aceea, am decis să renunțăm la toate amendamentele noastre, pentru ca dispoziția tranzitorie să poată intra cât de repede posibil în vigoare. Am făcut acest lucru mai întâi în interesul partenerilor noștri și al companiilor care sunt afectate.
<P>
Asigurarea Comisiei include o promisiune ca Parlamentul European să fie în viitor informat pe deplin, imediat și în același timp cu Consiliul despre activitatea legată de aspectele esențiale ale SGP și despre toate evoluțiile, precum și să împartă toate documentele legate de SGP. Comisia garantează, de asemenea, că Parlamentul European va fi notificat despre orice suspendare a preferințelor conform articolului 16 alineatul (3), despre retrageri, inclusiv rapoartele corespunzătoare de la Comisie privind anchetele, conform articolului 17, și despre deciziile de salvgardare, conform articolelor 20 și 21, înainte ca acestea să intre în vigoare.
<P>
Salutăm prezentarea procedurii Omnibus 1 și disponibilitatea Comisiei de a purta discuții aprofundate cu privire la propunerile pe care le-a fomulat în Omnibus 1. În același timp, am dori să îi reamintim Comisiei că Omnibus 2 trebuie prezentată de urgență.
<P>
În sfârșit, aș dori să subliniez încă o dată că Parlamentul a făcut o concesie privind dispoziția tranzitorie. Nu trebuie să uităm că trebuie să luptăm pentru o continuare și fundamentală punere în aplicare a drepturilor parlamentare ale Parlamentului.
<SPEAKER ID="290" NAME="Enikő Győri">
Președintă în exercițiu a Consiliului. - (HU) Dle președinte, dle comisar, dle Scholz, doamnelor și domnilor.
<P>
Dle Președinte, permiteți-mi să continui în limba engleză. Din cauza terminologiei cred că este mai potrivit să folosesc limba engleză. De când Comisia și-a prezentat propunerea de a extinde, pe o perioadă limitată de timp, aplicarea regulamentului actual privind SGP, așa numita propunere de prelungire, Consiliul a reiterat în permanență, în fața acestui parlament, importanța adoptării acestei propuneri la timp. Aceasta are drept scop asigurarea că țările în curs de dezvoltare și cele mai puțin dezvoltate vor continua să beneficieze de sistemul de preferințe generalizate al UE, care reprezintă un element fundamental al politicii comerciale a UE pentru țările în curs de dezvoltare.
<P>
Consiliul este încântat să observe că primul pas către adoptarea acestei propuneri la prima lectură are loc astăzi aici, în Parlamentul European. Vom lua cât de repede posibil măsuri pentru a confirma acordul dintre instituțiile noastre pe baza poziției adoptate astăzi de dvs. În același timp, Consiliul așteaptă viitoarea prezentare de către Comisie a propunerii sale privind revizuirea substanțială a sistemului SGP al UE.
<P>
Ar trebui să adaptăm sistemul astfel încât să ajutăm mai bine economiile în curs de dezvoltare care au cel mai mult nevoie de preferințe, și să asigurăm că va deveni un instrument de politică externă și de dezvoltare și mai eficient, asigurând stimulente pentru o bună guvernanță. Având în vedere acest lucru, Consiliul își exprimă disponibilitatea de a lucra împreună cu Parlamentul în spiritul bunei cooperări, cu scopul de a pune în aplicare un cadru juridic modern, cuprinzător și complet funcțional, care va fi prielnic necesităților țărilor în curs de dezvoltare.
<P>
Permiteți-mi să închei profitând de această ocazie pentru a aprecia pe deplin, în numele Președinției, eforturile pozitive și constructive din partea președintelui Comisiei INTA, dl Moreira, și a raportorului pentru acest dosar, dl Scholz, de a ajunge la un acord privind această propunere.
<SPEAKER ID="292" NAME="Karel De Gucht">
membru al Comisiei. - Dle președinte, apreciez cu căldură susținerea din cadrul Comisiei pentru comerț internațional față de propunerea privind prelungirea regulamentului de aplicare a unui sistem de preferințe tarifare generalizate. Mulțumirile noastre speciale se adresează raportorului, dl Scholz, și președintelui Comisiei INTA, dl Moreira, pentru disponibilitatea de a găsi o soluție pragmatică privind modalitatea de abordare a preocupărilor Parlamentului referitoare la aplicarea noilor norme privind actele delegate și de punere în aplicare la regulamentul existent privind SGP.
<P>
Vă amintiți că prelungirea a fost propusă ca un mijloc de a asigura tranziția între perioada de timp necesară ajustării la intrarea în vigoare a Tratatului de la Lisabona și prezentarea unui nou regulament privind viitorul sistem SGP al UE. Susținerea Parlamentului European, exprimată în votul Comisiei INTA din 3 martie, deschide calea unei continuități de succes a actualului sistem, în beneficiul țărilor în curs de dezvoltare și al UE. Consolidează, de asemenea, rolul și angajamentul UE față de obiectivele politicii UE de dezvoltare.
<P>
Comisia a auzit foarte clar preocupările Parlamentului privind aspectele decizionale ale regulamentului SGP. În această privință putem să ne reconfirmăm susținerea activă și deplină pentru Parlamentul European pentru a-și îndeplini rolul referitor la politica comercială, conform dispozițiilor din Tratatul de la Lisabona. Din acest motiv Comisia se implică în discutarea, într-un spirit constructiv, a preocupării Parlamentului, exprimate în ultimele săptămâni. Această discuție va continua în contextul celor două propuneri ale Comisiei de regulament care să ajusteze luarea de decizii în domeniul politicii comerciale, în lumina intrării în vigoare a Tratatului de la Lisabona - Omnibus I și Omnibus II.
<P>
În paralel, Comisia va depune toate eforturile pentru a acționa conform solicitării Parlamentului de a fi pe deplin informat despre activitatea referitoare la aspectele esențiale ale SGP. Acest lucru este, într-adevăr, crucial pentru ca Parlamentul să își poată juca în mod eficient rolul în politica comercială. Din acest motiv, Comisia, bazându-se pe solicitările existente, va informa imediat Parlamentul și Consiliul cu privire la toate evoluțiile importante și va partaja toate documentele relevante privind SGP.
<P>
În încheiere, așteptăm cu nerăbdare alte discuții cu dvs. privind viitorul sistem de preferințe generalizate, în urma propunerii referitoare la un nou regulament care vă va fi transmisă în luna mai. Sunt pregătit să discut cu prima ocazie elementele principale ale propunerii, odată ce va fi adoptată de Comisie.
<SPEAKER ID="293" NAME="Béla Glattfelder">
în numele Grupului PPE. - (HU) Dle președinte, sunt foarte încântat de faptul că voința raportorului de a face un compromis a înlesnit la timp prelungirea sistemului de preferințe tarifare. Președinția maghiară a Consiliului European a jucat un rol foarte important în acest proces. Eșecul prelungirii sistemului de preferințe tarifare ar afecta acum extrem de dur cele mai sărace țări din lume. Este totuși regretabil faptul că Comisia Europeană a înaintat târziu această propunere Parlamentului, și că nu am putut avea aici o dezbatere semnificativă, chiar dacă Regulamentul SGP merită o modificare. Și acest lucru este motivat de faptul că preferințele tarifare pe care le acordăm celor mai bogate țări din lume, exportatoare de petrol, precum Emiratele Arabe Unite sau Arabia Saudită, sunt nejustificabile. Merită să ne gândim dacă Rusia, care nu este membră a OMC deoarece nu a dorit să adere la această organizație, și care deseori se folosește de politica comercială pentru a exercita presiune în politica externă, merită să obțină preferințe comerciale.
<P>
Merită, de asemenea, să ne gândim cum am putea integra criterii de viabilitate în sistemul de preferințe tarifare. În definitiv, preferințele comerciale de astăzi se acordă și țărilor care, pe de altă parte, împiedică adoptarea, pe scena internațională, a acordurilor de protecție a climei sau, la drept vorbind, exportă în Uniunea Europeană bunuri produse într-un mod care nu este durabil, deseori prin distrugerea pădurilor tropicale sau prin emisii colosale de CO2. Cred că următorul sistem de preferințe tarifare va trebui să abordeze și aceste chestiuni.
<SPEAKER ID="294" NAME="Vital Moreira" LANGUAGE="PT">
Dle președinte, ne aflăm aici pentru a dezbate cât timp va fi în vigoare actualul sistem de preferințe tarifare generalizate (SGP) deoarece Comisia nu a reușit să-și îndeplinească obligația de a prezenta într-un termen adecvat revizuirea concretă propusă a acestui sistem.
<P>
De aceea, o perioadă de prelungire a actualului regulament este așteptată, pentru ca beneficiile comerțului internațional, de care se bucură țările în curs de dezvoltare, începând cu cele mai sărace țări, să fie menținute atunci când acestea aderă la piața europeană. Este esențial ca această propunere să fie adoptată fără alte întârzieri, pentru ca țările care beneficiază de SGP să continue să beneficieze de acest sistem, și pentru jucătorii economici care vor putea, în acest fel, să își dezvolte relațiile comerciale pe baza previzibilității și a securității juridice necesare.
<P>
De aceea, în calitate de președinte al Comisiei pentru comerț internațional și de raportor alternativ, am susținut ca prelungirea să fie doar o prelungire și nimic mai mult, chiar cu renunțarea Parlamentului European la o adaptare ad-hoc a acestui regulament la actele de punere în aplicare ale Comisiei, și dându-ne încredere că va fi armonizat în viitorul apropiat, folosind așa-numitele regulamente "omnibus”.
<P>
Aș dori să subliniez că, pe baza acestei înțelegeri, decizia luată de raportor, de raportorii alternativi și de restul membrilor comisiei, a influențat angajamentul Comisiei Europene - care a fost reiterat astăzi de comisarul De Gucht și îi mulțumesc sincer pentru atenția sa - de a garanta Parlamentului European de aici încolo că va fi informat complet și la timp despre fiecare act relevant referitor la aplicarea regulamentului actual, conform dispozițiilor Tratatului de la Lisabona referitoare la politica comercială comună.
<P>
Un ultim cuvânt pentru a-i mulțumi raportorului, Comisiei și, de asemenea, Consiliului pentru acest compromis care îi va permite Parlamentului să urmărească interesele Europei și ale celor care se bazează pe noi.
<SPEAKER ID="295" NAME="Niccolò Rinaldi">
în numele Grupului ALDE. - (IT) Dle președinte, doamnelor și domnilor, sistemul de preferințe generalizate este unul dintre puținele metode de diferențiere care funcționează în favoarea țărilor în curs de dezvoltare în comerțul internațional. Este un instrument delicat care trebuie să fie folosit în cel mai bun mod.
<P>
În seara aceasta vorbim despre o prelungire, ceea ce înseamnă că termenul Comisiei va fi amânat odată ce noua propunere finală a fost depusă. Între timp, spunem totuși că este vorba de un instrument care trebuie manipulat cu atenție, iar acest fapt se aplică și relațiilor interinstituționale. Până acum, chiar și pe baza politicii anterioare Tratatului de la Lisabona, Parlamentul European nu a fost întotdeauna implicat pe deplin în luarea de decizii, după cum s-a întâmplat în perioada discuțiilor privind Columbia sau Sri Lanka, care au entuziasmat acest parlament.
<P>
Trebuie să luăm în considerare, de asemenea, meritele evaluării ex-post a deciziei de punere în aplicare a regulamentului. Care este impactul efectelor unei reduceri tarifare, ce implică suspendarea ei, care sunt mecanismele ei, care este procedura ei? Uneori, o examinare pe loc a acestor chestiuni poate revela surprize și sugera criteriile cele mai relevante pentru a face ca impactul regulamentului să fie cât mai eficient posibil.
<P>
În ceea ce privește condițiile, lumea se schimbă, iar instrumentul trebuie să dea dovadă de o mai mare conformitate în relație cu acele țări recompensate prin concesii tarifare. Conceptul principal al respectului pentru drepturile omului trebuie completat de o viziune mai largă în care, potrivit celor observate de dl Scholz - căruia îi mulțumesc pentru excelenta activitate pe care a derulat-o cu privire la acest raport - sunt luați în calcul diferiți indicatori: reabilitarea postconflict, situația specială a femeilor, sindicatele, situația de redresare în urma dezastrelor naturale, sustenabilitatea mediului înconjurător și respectarea acordurilor sociale internaționale.-
<P>
Dacă ar fi să adoptăm o combinație a acestor criterii, nu aș fi surprins dacă lista țărilor beneficiare pe care am propune-o ar fi diferită de lista actuală și, poate, mai meritorie, însă vom putea discuta din nou despre acest lucru odată ce avem o propunere finală de regulament.
<SPEAKER ID="296" NAME="Ilda Figueiredo" AFFILIATION="GUE/NGL">
(PT) Dle președinte, dat fiind că sistemul actual de preferințe tarifare generalizate expiră la sfârșitul anului, este important, așa cum s-a spus deja, ca Comisia să prezinte, la timp, noul proiect privind revizuirea detaliată a sistemului.
<P>
Acum discutăm doar despre prelungirea necesară asigurării securității juridice și garantării intereselor mutuale. Cu toate acestea, importanța acestei teme, fie pentru țările în curs de dezvoltare, fie pentru statele membre ale UE, mai presus de toate pentru statele cu economii mai slabe, ale căror interese industriale, agricole sau sociale nu sunt luate întotdeauna în calcul în acordurile comerciale internaționale promovate de Comisie, face ca o discuție detaliată să fie necesară pentru a ține seama de toate aspectele, consecințele și impacturile potențiale ale acestui sistem asupra unui regulament viitor, al cărui proiect trebuie să ajungă cât mai repede posibil la Parlament.
<SPEAKER ID="297" NAME="Oreste Rossi" AFFILIATION="EFD">
(IT) Dle președinte, doamnelor și domnilor, această măsură privește sistemul de preferințe generalizate, cu alte cuvinte, reducerile taxelor de import pentru țările terțe care își asumă anumite angajamente față de tratate sau acorduri internaționale privind chestiuni sensibile, precum drepturile angajaților și mediul. Aceste cerințe ar trebui revizuite și actualizate în mod periodic, la propunerea Comisiei Europene însă, din păcate, nu ne aflăm aici pentru a vota o revizuire, ci o prelungire a vechilor reguli.
<P>
Într-un moment delicat de criză internațională economică, dar și politică, renunțarea la revizuirea și actualizarea condițiilor de aderare sau excludere de pe listă este o alegere împotriva celor mai bune interese ale Uniunii Europene. În pofida comportamentului nelinear al Comisiei Europene vom vota totuși pentru acest instrument, deoarece credem că favorizează țările terțe care se disting în mod deosebit față de altele în ceea ce privește chestiunile considerate strategice.-
<SPEAKER ID="298" NAME="Karel De Gucht">
membru al Comisiei. - Dle președinte, am ascultat intervențiile. Înțeleg că grupurile sunt de acord că ar trebui să prelungim sistemul existent, dar că așteaptă să primească cât de repede posibil noul sistem. Este exact ceea ce vom face. Este o situație la care lucrăm. După cum știți, înainte de a face o propunere de lege este nevoie de o consultare publică, care ia timp. Este nevoie de o evaluare de impact, care durează. După aceea, bineînțeles, are loc procesul decizional intern din cadrul Comisiei Europene, privind un subiect amplu.
<P>
În acest caz este vorba de un sistem financiar care va fi aplicat pe o perioadă lungă de timp. Dorim ca sistemul să fie mult mai selectiv decât a fost în trecut, astfel încât să îi putem ajuta pe cei care chiar au nevoie de el. În acest moment, peste 150 de țări beneficiază de sistem. Nu este deloc selectiv. Vă puteți chiar întreba care este utilitatea unui astfel de sistem. Îl revizuim în amănunt.
<P>
Vom înainta propuneri în câteva luni. Parlamentul va avea atunci ocazia să le dezbată cu noi în întregime. Aș dori să repet angajamentul pe care ni l-am asumat, de a informa pe deplin Parlamentul.
<SPEAKER ID="299" NAME="Enikő Győri">
președintă în exercițiu a Consiliului. - Dle președinte, reforma SGP va reprezenta un punct central pentru Consiliu și pentru Președinție. Parlamentul și Consiliul vor avea posibilitatea unică, prin revizuirea sistemului actual, care va începe sub Președinția noastră, de a reflecta schimbările profunde din economia globală, mai ales competitivitatea mult sporită a partenerilor emergenți.
<P>
Președinția și-a notat cu mare atenție preocupările argumentate, subliniate de dl Rinaldi, privind aplicarea eficientă a SGP. Consiliul așteaptă cu nerăbdare să ia în considerare acea chestiune și multe altele pe baza propunerii viitoare a Comisiei privind un nou SGP.
<P>
Dați-mi voie să subliniez, încă o dată, cât sunt de recunoscătoare raportorului și președintelui comisiei, dl Moreira, pentru colaborare. Cred că este o victorie a bunului simț, deoarece au înțeles că este o chestiune importantă, ce necesită urgență. Cu siguranță nu am dorit să creăm probleme de ordin legal. Pentru mine acesta este un fel de model și sper că acesta ne va servi, pentru alte chestiuni în privința cărora există astfel de dispute legale, drept un exemplu foarte bun al relațiilor liniștite dintre Consiliu și Parlament.
<SPEAKER ID="300" NAME="Helmut Scholz" LANGUAGE="DE">
Dle președinte, dnă Győri, dle De Gucht, aș dori în primul rând să mulțumesc raportorilor alternativi pentru colaborarea atât de constructivă. Dat fiind că am convenit, în sfârșit, asupra aspectelor formale ale dispoziției tranzitorii, aș dori să mă folosesc de această dezbatere pentru a explica pe scurt unele dintre cerințele pentru viitorul regulament.
<P>
Noua versiune a regulamentului ar trebui să urmărească următoarele obiective principale: 1. să sporească eficiența sistemului; 2. să elaboreze norme care să asigure un proces de reformă mai bine reglementat, fiind garantată participarea la acest proces a beneficiarilor; 3. să asigure în cadrul regulamentului un rol corespunzător sarcinii de control democratic, pe care trebuie să o îndeplinească Parlamentul. Aceasta include propuneri de la Comisia pentru dezvoltare.
<P>
Noul sistem de preferințe generalizate (SGP) ar trebui să fie mai clar și mai transparent. Aș dori să prezint trei argumente în această privință, iar primul se referă la regulile de origine. Regulile de origine și procedurile administrative care le însoțesc sunt unul dintre principalele motive ale subutilizării preferințelor comerciale acordate prin SPG, în special de către țările cel mai puțin dezvoltate. În actuala versiune a sistemului regulile de origine pot împiedica deseori o preferință care există pe hârtie să aibă un impact pozitiv. Tocmai m-am întors de la Conferința parlamentară privind Organizația Mondială a Comerțului (OMC) de la Geneva, iar această chestiune s-a aflat printre prioritățile de pe listă, care au fost discutate acolo. Din punctul meu de vedere, UE ar trebui să susțină, în cadrul OMC, acordarea de prioritate sistemului preferențial ca parte a activității sale privind armonizarea regulilor de origine.
<P>
Al doilea aspect pe care doresc să-l menționez se referă la țările partenere. Iar aici sunt de părere că este deosebit de important să dezvoltăm criterii mai simple. Coeficientul Gini este un exemplu bun de astfel de criteriu. Cum s-a menționat deja, trebuie să fim mai flexibili pentru a putea reacționa mai eficient.
<P>
Cel de al treilea aspect pe care îl menționez vizează asistența tehnică. Preferințele singure nu reprezintă o măsură suficientă. Trebuie să mărim impactul sistemului, iar rata de utilizare a SGP trebuie îmbunătățită prin acordarea de asistență tehnică.
<P>
Toate acestea țin de îmbunătățirea sistemului preferențial în întregime. Aș dori să le mulțumesc încă o dată tuturor părților implicate pentru abordarea constructivă. Pe baza asigurărilor primite astăzi sunt încântat să continui colaborarea cu Comisia.
<SPEAKER ID="301" NAME="Președinte">
Dezbaterea a fost închisă.
<P>
Votul va avea loc mâine la ora 11.30.
<P>
Declarații scrise (articolul 149 din Regulamentul de procedură)
<SPEAKER ID="302" NAME="George Sabin Cutaș" AFFILIATION="S&amp;D">
în scris. - Subliniez faptul că propunerea Comisiei Europene nu reprezintă reforma "Sistemului de preferințe generalizate" cerută de Parlamentul European în Rezoluția sa din 5 iunie 2008, ci doar o prelungire a actualului set de reguli. Împărtășesc, prin urmare, părerea raportorului cu privire la necesitatea revizuirii imediate a acestui regulament, conceput în 2008 și a adaptării lui la dispozițiile Tratatului de la Lisabona, intrat ulterior în vigoare. Prin intermediul acestui tratat, Parlamentul European beneficiază de noi competențe în domeniul comerțului și trebuie să aibă un cuvânt de spus privind criteriile de eligibilitate, lista țărilor beneficiare și retragerea temporară a preferințelor GSP. Pe viitor, va fi nevoie de o revizuire generală a regulamentului, care să urmărească o mai bună implicare a țărilor beneficiare în procesele de reformă care le privesc, acordarea de asistență tehnică pentru dezvoltarea capacității lor instituționale și revizuirea și armonizarea regulilor de origine
<SPEAKER ID="302" NAME="Elisabeth Köstinger" LANGUAGE="DE">
Sistemul generalizat de preferințe (SGP) acordă unui număr de 176 de țări în curs de dezvoltare acces preferențial la piața UE. Reducerile tarifare sau accesul fără taxe vamale la piața internă îi permit comerțului să contribuie la reducerea sărăciei în aceste țări. Din aceste motive susțin dispoziția tranzitorie care asigură continuitatea legală a SGP, astfel încât această oportunitate să rămână disponibilă pentru țările în curs de dezvoltare. Comerțul este, de asemenea, un instrument important și eficient care le acordă țărilor afectate șansa de a se apropia de statul de drept și de democrație și de a dezvolta o economie care funcționează bine. Date fiind importanța și caracterul urgent al acestei chestiuni, sunt în favoarea unei prelungiri și a unui progres rapid în ceea ce privește regulamentul.
