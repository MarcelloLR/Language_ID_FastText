<CHAPTER ID="014">
Cooperarea consolidată în domeniul creării unei protecții a brevetelor unitare (dezbatere)
<SPEAKER ID="076" NAME="Președinte">
Următorul punct pe ordinea de zi este recomandarea elaborată de Klaus-Heiner Lehne, în numele Comisiei pentru afaceri juridice, referitoare la propunerea de decizie a Consiliului de autorizare a cooperării consolidate în domeniul creării unei protecții a brevetelor unitare [05538/2011 - C7-0044/2011 - 2010/0384(NLE)].
<SPEAKER ID="077" NAME="Klaus-Heiner Lehne" LANGUAGE="DE">
Dle președinte, doamnelor și domnilor, avem de-a face pentru a doua oară cu cooperarea consolidată. În urmă cu câteva luni, am luat pentru prima oară o decizie cu privire la cooperarea consolidată în temeiul Tratatului de la Lisabona, în domeniul dreptului familiei. Acum o vom face pentru a doua oară. Trebuie să adoptăm o decizie pur procedurală. Doresc să clarific acest lucru, pentru că în acest stadiu nu vom discuta conținutul problemelor în cauză. Vom face acest lucru ulterior.
<P>
Permiteți-mi să încep prin a spune că sunt foarte mulțumit de faptul că Președinția maghiară este prezentă aici astăzi. S-ar putea spune că este o premieră, întrucât este pentru prima dată în istoria Parlamentului European când președinția este prezentă într-o seară de luni. Acest lucru dovedește, poate, cât de important este dosarul pe care îl dezbatem astăzi.
<P>
Problema brevetului european este dezbătută pe baza unei propuneri a Comisiei încă din anul 2001. În cadrul raportului Palacio, Parlamentul a adoptat o poziție foarte specifică, inclusiv în raport cu potențialele soluții, în primă lectură. A fost imposibil să ajungem la un acord cu privire la brevet în cadrul Consiliului, în principal din cauza a două probleme. Una dintre ele se referă la competența jurisdicțională - care sunt instanțele competente pentru fiecare categorie de litigiu -, însă a existat și problema lingvistică. Problema legată de instanțele competente va putea fi probabil rezolvată în curând printr-o hotărâre a Curții Europene de Justiție, într-un aviz emis la începutul lunii martie, moment în care vom ști precis ce se poate face și ce nu.
<P>
Referitor la problema lingvistică, nu s-a înregistrat niciun progres. Toamna trecută, președinția belgiană a trebuit să admită faptul că este imposibil să se ajungă la o soluție cu privire la problema lingvistică sau, cel puțin, că nu se poate ajunge la o soluție îndeplinind și cerința unanimității prevăzute de Tratatul de la Lisabona. Pur și simplu, principiul existenței a 23 de limbi oficiale ale Uniunii Europene, teoretic egale între ele, este diametral opus față de faptul că un brevet poate genera cheltuieli enorme, datorate în special traducerii. În acest context, există și problema că, în cazul în care un brevet se traduce în toate limbile, atunci el devine inutil pentru întreprinderile mici și mijlocii deoarece este mult prea scump, nemaiținând seama de riscul conflictelor de natură juridică ce ar putea exista în diferitele state membre. Acest tip de brevet multilingv în cadrul sistemului Oficiului European pentru Brevete se adresează, de fapt, numai întreprinderilor mari, nu și celor mici și mijlocii. Cu siguranță, acest lucru trebuie să se schimbe.
<P>
Începând cu anul 2000, Parlamentul European a solicitat de nenumărate ori în rezoluțiile sale înregistrarea unor progrese cu privire la brevetul european, având în vedere procesul Lisabona și noul proces 2020. Cred că de data aceasta chiar este suficient. Președinția belgiană a solicitat Comisiei să prezinte o propunere specifică pentru procesul de cooperare consolidată. Comisia a preluat inițiativa în acest caz. Consiliul ne-a solicitat în mod oficial aprobarea. Comisia pentru afaceri juridice și-a oferit sprijinul prin cele 16 voturi pentru față de 5 împotrivă. Între timp, 25 de state membre s-au declarat de acord cu propunerea. Chiar a sosit momentul ca Parlamentul să meargă înainte și să își exprime aprobarea față de această procedură, astfel încât să putem vedea în cele din urmă lumina de la capătul tunelului.
<P>
În încheiere, doresc să mai aduc în discuție un singur aspect. Europa nu are multe resurse. Are doar inteligența, creativitatea și ideile populației sale, născute pe acest continent. Prin urmare, este deosebit de important pentru noi ca aceste idei să fie protejate. Mă întreb cum putem să ne adresăm Chinei, Indiei și multor alte țări importante în curs de dezvoltare și să le spunem că trebuie să își protejeze drepturile de proprietate intelectuală când noi nu suntem în măsură să facem acest lucru aici, în Europa? Așadar, trebuie să facem acum acest progres calitativ către un brevet european. De aceea, sprijin această propunere de cooperare consolidată și vă invit să o sprijiniți și dvs.
<SPEAKER ID="078" NAME="Enikő Győri">
președinte în exercițiu al Consiliului. - Dle președinte, este un privilegiu și o onoare pentru mine să mă adresez astăzi distinsei audiențe. După cum tocmai a afirmat dl Lehne, prezența președinției într-o zi de luni dovedește importanța problemei discutate.
<P>
În primul rând, aș dori să mulțumesc Parlamentului European pentru abordarea sa constructivă față de eforturile Consiliului de a îmbunătăți condițiile de obținere a protecției brevetelor în Uniunea Europeană. De asemenea, doresc să mulțumesc președinției belgiene anterioare pentru eforturile neobosite depuse în sprijinul instituirii unei protecții unitare a brevetelor.
<P>
În al doilea rând, aș dori să vă spun că în această dimineață Consiliul a hotărât, printr-o majoritate covârșitoare, să vă solicite aprobarea pentru autorizarea cooperării consolidate în acest domeniu. În funcție de aprobarea dumneavoastră, Consiliul Competitivitate își va da acordul cu privire la această autorizare în data de 10 martie.
<P>
Președinția maghiară acordă o importanță deosebită îmbunătățirii competitivității UE și sprijinirii întreprinderilor mici și mijlocii din UE. Avem responsabilitatea comună de a le sprijini prin inovare, care este o forță motrice a competitivității IMM-urilor, atât la nivel european, cât și la nivel mondial.
<P>
A fost clar încă de la început că unul dintre elementele esențiale pentru îndeplinirea acestui obiectiv va fi crearea unui brevet european, amânată mai mult de 30 de ani. Menținerea situației actuale nu este o opțiune. Anual se cheltuiesc milioane de euro pentru traduceri și pentru documente administrative în vederea obținerii protecției brevetelor în cele 27 de sisteme juridice diferite din UE, în timp ce în SUA un inventator poate obține un brevet valabil pe întreg teritoriul SUA pentru o sumă echivalentă cu 1850 EUR. În UE, un brevet costă 20 000 EUR pentru numai 13 state membre.
<P>
Potrivit calculelor efectuate, întreprinderile europene înregistrează pierderi cuprinse între șapte și opt sute de milioane de euro din cauza lipsei unui brevet ale UE. Desigur, această sumă ar putea fi folosită mai eficient dacă ar fi direcționată, de exemplu, către cercetarea tehnologică.
<P>
În prezent nu există o piață internă în ceea ce privește protecția brevetelor. Solicitantul este obligat să lucreze cu 27 de sisteme juridice naționale diferite. În consecință, în practică, protecția este urmărită adesea numai într-o anumită parte a teritoriului UE, creându-se astfel probleme grave în ceea ce privește circulația mărfurilor, care sunt protejate prin brevete în anumite jurisdicții, dar pot fi produse liber în altele.
<P>
Preferăm, în mod clar, crearea unui brevet autentic, valabil pe întreg teritoriul UE, care să acopere toate cele 27 de state membre. Regretăm profund faptul că negocierile legate de regimul lingvistic au ajuns într-un punct mort, fără perspective de a ajunge la consensul necesar în viitorul apropiat.
<P>
De asemenea, trebuie să subliniez faptul că factorii decizionali ai UE exercită presiuni pentru înregistrarea unor progrese rapide în acest domeniu. Tabloul de bord al Uniunii Inovării, lansat recent, confirmă faptul că există deja un decalaj semnificativ între performanțele în materie de inovare ale SUA și ale Japoniei și cele ale UE, iar principalele economii emergente vin rapid din urmă.
<P>
Deși normele în materie de brevete nu sunt singurul factor care determină activitățile de inovare, importanța lor este evidentă pentru toată lumea. În fiecare an, continuăm să lucrăm cu actualul set de norme, iar sistemul nostru fragmentat își pierde treptat din atractivitate și competitivitate.
<P>
În aceste condiții, majoritatea covârșitoare a statelor membre consideră că instituirea unei protecții a brevetelor unitare în cadrul unei cooperări consolidate reprezintă pentru moment singura modalitate de a progresa. Cele 27 de state membre au depus cereri oficiale pentru stabilirea unei cooperări consolidate. În mod evident, acestea așteaptă obținerea unor rezultate vizibile într-un interval de timp rezonabil.
<P>
Ca Președinție în exercițiu, vom depune toate eforturile pentru a înregistra progrese semnificative în acest domeniu. Pe de altă parte, Președinția trebuie să acorde atenție obiecțiilor și rezervelor exprimate de Spania și Italia.
<P>
Permiteți-mi să mă adresez acum distinșilor deputați spanioli și italieni din această Cameră în limba lor maternă.
<P>
(ES) Mai întâi aș dori să mă adresez onoraților deputați din țara noastră parteneră, Spania. Am încredere că, prin intermediul cooperării consolidate, o dată cu crearea unui sistem de protecție a brevetelor unitare, facem pași importanți către o situație ideală în care sistemul de protecție a brevetelor unitare acoperă toate statele membre și toată Uniunea Europeană.
<P>
(IT) Mă adresez acum prietenilor noștri italieni. Pentru a evita orice îndoială, trebuie să subliniez faptul că nicio întreprindere și niciun cetățean, indiferent de țara de origine, nu va fi exclus de la avantajele unui viitor brevet unitar.
<P>
Dle președinte, vă mulțumesc pentru răbdare. Aștept cu mare nerăbdare să colaborez pe viitor cu Parlamentul în acest domeniu.
<SPEAKER ID="083" NAME="Michel Barnier" LANGUAGE="FR">
Dle președinte, doamnelor și domnilor, sprijinind această cooperare extinsă, conform propunerii domnului Lehne, veți face, dacă veți dori, un pas decisiv spre facilitarea activității întreprinderilor și inventatorilor europeni, grație atingerii, în sfârșit, a obiectivului protecției unitare a brevetelor în Europa. Imposibilitatea de a oferi o protecție mai bună și mai accesibilă invențiilor și creațiilor, în special în sectorul industrial, este, din punctul meu de vedere, o slăbiciune incredibilă și neacceptabilă în ceea ce privește competitivitatea continentului nostru, care se confruntă cu o competiție internațională extrem de dură.
<P>
De aceea, la audierea mea dinaintea dumneavoastră din data de 13 ianuarie 2010 și în multe alte rânduri, m-am angajat - a fost un legământ, de fapt - că voi avansa acest dosar pentru a mă asigura că sunt ultimul comisar al Uniunii Europene care ridică această problemă. Am făcut o propunere. Datorită abordării proactive și inteligente a președinției belgiene, propunerea a fost completată, extinsă și îmbunătățită, dar, după cum știți, nu am primit sprijinul unanim pe care îl speraserăm în acest sens. Iată de ce și cum s-a născut această idee a cooperării sporite, în contextul noului Tratat de la Lisabona. Comisia a răspuns rapid la solicitarea de cooperare consolidată care i-a fost transmisă inițial, după cum a spus domnul Lehne, de douăsprezece state membre.
<P>
În acest moment, doamnelor și domnilor, 25 de state membre și-au dat consimțământul pentru introducerea aceste cooperări sporite. Președinția maghiară a preluat ștafeta de la președinția belgiană și dă dovadă de multă hotărâre în acest sens, lucru pentru care îi mulțumim. Președinția dorește ca această cooperare să înceapă în luna martie, și îi sunt foarte recunoscător Parlamentului, dar mai ales dumneavoastră, domnule Lehne și membrilor comisiei dumneavoastră, pentru rolul crucial pe care îl are Comisia pentru Afaceri Juridice în dezvoltarea acestei activități și în obținerea de rezultate rapide în această privință.
<P>
Doamnelor și domnilor, Comisia dorește ca în această cooperare consolidată să se implice cât mai multe state membre și, personal, sper ca toate statele membre să poată în cele din urmă să sprijine această propunere, care, repet, este acceptabilă din punct de vedere politic pentru toate statele membre și necesară din punct de vedere financiar pentru toate întreprinderile. Un sprijin cât mai amplu - de fapt unanim, dacă este posibil - va contribui la asigurarea unui număr maxim de beneficii pentru întreprinderile și inventatorii europeni.
<P>
În calitate de comisar responsabil pentru piața internă, mă voi asigura că această cooperare consolidată este în continuare compatibilă cu tratatele și în special cu regulamentele privind funcționarea pieței interne. Acest lucru înseamnă, doamnelor și domnilor, că protecția unitară a brevetelor - după cum a explicat doamna Győri foarte bine în italiană și spaniolă - va fi accesibilă tuturor întreprinderilor din Uniunea Europeană, indiferent de statul membru de origine. Nu va exista discriminare.
<P>
În plus, avantajele acestei protecții unitare vor fi aceleași pentru toți inventatorii și pentru toate companiile inovatoare din Uniunea Europeană, iar aceste lucruri sunt valabile atât în cazul procedurilor, care vor fi simplificate, cât și în cazul costurilor de traducere, care vor scădea. S-a realizat deja o analiză a impactului global al acestui proiect, iar în prezent lucrăm la o evaluare riguroasă a impactului său economic.
<P>
În încheiere, Comisia regretă că deocamdată nu s-a putut ajunge la un acord între cele 27 de țări și va depune toate eforturile pentru a stabili rapid această cooperare consolidată - de îndată ce Consiliul Miniștrilor își va fi dat avizul în luna martie - prezentând proiectele de regulamente necesare pentru înființare, cu scopul de a oferi rapid această valoare adăugată întreprinderilor europene. Vă mulțumesc pentru atenție și vă mulțumesc anticipat pentru sprijinul pe care-l acordați acestei propuneri.
<SPEAKER ID="084" NAME="Raffaele Baldassarre" LANGUAGE="IT">
Dle președinte, dle comisar, doamnelor și domnilor, cu o viteză și un dinamism excepțional, acest Parlament este pe cale de a aproba prima fază a cooperării consolidate care privește în mod special piața internă. Justificarea acceptată pentru acest lucru este faptul că discuția despre un brevet european se află pe agenda noastră de mulți ani. Ar trebui, prin urmare, să specificăm că proiectul de regulament privind regimul traducerilor nu a fost adoptat de Comisie până la data de 30 iunie 2010, iar în noiembrie 2010 Consiliul a luat act de lipsa de unanimitate și de dificultatea adoptării unei decizii unanime în viitorul apropiat.
<P>
Voi trece prin urmare cu vederea ritmul în care s-a analizat dosarul în Parlament. Sper că această situație va servi drept exemplu pentru viitor, deoarece am sacrificat o serie de semnificații în favoarea unui proces legislativ rapid și eficient.
<P>
Totuși, deși nu este intenția mea să acționez doar în calitate de purtător de cuvânt al intereselor țării mele, care se opune în prezent cooperării consolidate și deoarece consider că problema brevetelor este fundamentală pentru dezvoltarea industriei și a sistemului antreprenorial, aș dori doar să menționez anumite aspecte pe care le consider importante pentru exercitarea de către acest Parlament a funcțiilor sale legislative și pentru viitoarea analiză a reglementărilor privind brevetul.
<P>
În primul rând, ar trebui să recunoaștem că un vot în favoarea cooperării consolidate va legitima sistematic utilizarea, în dezvoltarea pieței interne, a unui instrument care ar trebui să aibă mai degrabă calitatea de ultimă soluție. Vom crea, așadar, un precedent care ar putea fi utilizat în toate domeniile pieței interne. În plus, consider că, în ceea ce privește alte subiecte, Parlamentul își va putea exprima părerea într-un mod exhaustiv și autonom, astfel încât propunerile individuale să sprijine interesele utilizatorilor și ale întreprinderilor, nu neapărat pe cele ale unor grupuri individuale de țări.
<SPEAKER ID="085" NAME="Bernhard Rapkay" LANGUAGE="DE">
Dle Președinte, doamnelor și domnilor, expunerea de motive a raportorului este destul de corectă și nu necesită dezvoltare. Din acest motiv, grupul meu va aproba cooperarea consolidată. Au existat și câteva opinii contrare. O astfel de situație este legitimă, iar părerile respective trebuie ascultate. Totuși, ceea ce au avut de spus raportorul, Președinția Consiliului și comisarul arată faptul că a venit cu adevărat momentul și nu mai putem întârzia deloc.
<P>
Nu este adevărat, așa cum spun unele persoane, că aceste prevederi au fost stabilite în grabă fără nicio discuție. La fel ca multe alte argumente, și această afirmație este complet falsă. Problema lingvistică nu a devenit subiect de dezbatere doar atunci când Comisia și-a prezentat ultima propunere anul trecut, ci a fost discutată de cel puțin un deceniu. Ea nu reprezintă o chestiune nouă. Nicio persoană care se uită la felul în care au fost prezentate și discutate diferitele modele în ultimele luni nu poate spune că nu au existat suficiente discuții. A sosit momentul să tăiem nodul gordian!
<P>
Al doilea argument utilizat este acela că riscăm să distrugem piața internă. Fapt este că nu avem o piață internă în ceea ce privește brevetele, deci practic nu avem cum să o distrugem. Dacă - așa cum se întâmplă de mult timp - ne este clar că piața internă necesită un proces de brevetare uniform pentru a fi completă, întreaga piață internă nu poate fi distrusă de această măsură. În cel mai rău caz, lucrurile vor rămâne așa cum sunt. Cred, însă, că vom progresa.
<P>
Al treilea argument adus în discuție este acela că Parlamentul și-ar diminua drepturile aprobând cooperarea consolidată: nimic mai neadevărat. Vă sfătuiesc să citiți Tratatul de la Lisabona și Regulamentul nostru de procedură. Nu vom renunța la nici un drept. Aprobăm acum cooperarea consolidată, iar atunci când ea va intra în vigoare vom avea drepturile noastre individuale. Cu privire la regimul lingvistic, problema este, desigur, una pur consultativă, deoarece este nevoie de unanimitate în acest caz. Regulamentul actual privind brevetele și aprobarea jurisdicției în cazul brevetelor ar trebui, însă, să fie supuse procedurii de codecizie. Nu vom renunța la nici un drept, dimpotrivă.
<SPEAKER ID="086" NAME="Cecilia Wikström" LANGUAGE="SV">
Dle președinte, aș dori să încep mulțumindu-le domnului Lehne, pentru munca excelentă desfășurată în această privință și comisarului Barnier, care face ca acest subiect să progreseze eficient și cu succes.
<P>
După cum am auzit cu toții, acest aspect se discută de multe decenii și acum este clar că unanimitatea prevăzută de Tratat pentru luarea acestei decizii nu va fi obținută de Consiliu. Multe state membre au solicitat, prin urmare, aplicarea procedurii de cooperare consolidată în acest domeniu. Aș dori să evidențiez faptul că aceasta este o formă deschisă de cooperare, la care toate statele membre pot adera dacă doresc acest lucru.
<P>
Trebuie, deci, să decidem astăzi dacă Parlamentul trebuie sau nu să aprobe solicitarea Consiliului în vederea acestei cooperări consolidate. În opinia mea și a Grupului Alianței Liberalilor și Democraților pentru Europa, Parlamentul European ar trebui să aprobe această solicitare, conform recomandării raportorului, dl Lehne.
<P>
Protejarea unei invenții sau a unei descoperiri științifice este extrem de importantă pentru transformarea inovației și a cunoștințelor în produse utilizabile, utile, care la rândul lor vor crea creștere și locuri de muncă. În prezent, unui inventator individual sau unei întreprinderi mici îi este greu să își protejeze brevetele în întreaga Europă. După cum am fost informați, un astfel de demers este mult prea costisitor și prea complicat. Un brevet american costă în prezent în jur de 1.800 euro, în timp ce un brevet european costă peste 20 000 euro, adică de 11 ori mai mult, ceea ce este absolut nerezonabil. Întreprinderile multinaționale care dispun de numeroase resurse și de expertiză juridică vor putea face întotdeauna față situației, indiferent de sistem.
<P>
Sistemul actual este, însă, defavorabil pentru inventatorii individuali din Europa. A sosit momentul ca și realizările acestora să fie protejate, pentru ca ei să se poată dezvolta și să devină în viitor marii angajatori de care Uniunea noastră are atât de mare nevoie. Avem nevoie de acest lucru chiar acum. Nu avem timp de pierdut.
<SPEAKER ID="087" NAME="Eva Lichtenberger" LANGUAGE="DE">
Dle președinte, doamnelor și domnilor, un regim european al brevetelor ar ameliora probabil situația din anumite domenii de activitate și din sectorul științific. Totuși, trebuie să spun că speranțele asociate acestui brevet sunt prea optimiste. Trebuie să ne păstrăm simțul măsurii.
<P>
Mă opun ideii unei cooperări europene consolidate. Ne-am confruntat recent cu problema divorțului în contextul cooperării consolidate. Acum, drept consecință a acestei decizii, trebuie să luăm o nouă decizie cu privire la cooperarea consolidată. Dacă votăm în favoarea acestei aprobări, vom încuraja o situație în care, în curând, cooperarea consolidată va fi singurul mecanism pentru ajungerea la un acord deoarece este prea dificilă obținerea unui acord la nivel de Consiliu. Nu aceasta a fost intenția convenției atunci când am discutat problema cooperării consolidate.
<P>
Buna guvernanță, despre care se vorbește mult în Parlament, înseamnă, printre altele, transparență și claritate. Totuși, transparența și claritatea nu sunt promovate de cooperarea consolidată în multiplele sale forme, într-o gamă largă de domenii de activitate. Consider că vom contribui la crearea unei probleme majore dacă vor exista în permanență diferite grupuri de state care se unesc pentru a ajunge la un acord într-o anumită privință. Desigur, se va răspunde că invitația este deschisă tuturor. Problema este: în ce condiții? Mă gândeam că de data aceasta - spre deosebire de toți anii precedenți - am fi avut cu adevărat o șansă să ajungem la un acord dacă ar fi continuat negocierile.
<P>
Nu cred că în problema brevetelor cooperarea consolidată este calea corectă. Din acest motiv, nu am intenția de a vota în favoarea acestui regulament.
<SPEAKER ID="088" NAME="Zbigniew Ziobro" LANGUAGE="PL">
Dle președinte, introducerea unei legi unitare a brevetelor se discută în Europa de câțiva ani. Economiștii și oamenii de afaceri sunt de părere că o astfel de lege ar reduce în mod semnificativ cheltuielile pentru protecția brevetelor suportate de întreprinderile din Uniunea Europeană și ar asigura o protecție ieftină, efectivă și îmbunătățită. Acest lucru este deosebit de important în special pentru sectorul întreprinderilor mici și mijlocii. Recomandările și propunerile Comisiei Europene se îndreaptă tot în această direcție.
<P>
Totuși, ar trebui să luăm act de anumite propuneri controversate care fac obiectul discuțiilor în această privință - acest lucru a fost deja menționat astăzi în Parlament - și anume problema legată de traducerea brevetelor de către Oficiul European de Brevete și propunerea ca aceste traduceri să fie realizate doar în trei limbi. Trebuie să ne mai gândim și să reflectăm la motivul pentru care trebuie stabilite acele trei limbi și nu altele, în special deoarece acest lucru ar avantaja într-o anumită măsură oamenii de afaceri care utilizează una dintre aceste limbi ca limbă maternă. Cred că ar trebui să ne mai gândim la acest aspect.
<SPEAKER ID="089" NAME="Gerard Batten">
în numele Grupului EFD. - Dle președinte, Comisia Europeană a încercat deja să adopte un document legislativ comunitar privind brevetele, însă acesta a eșuat în luna iunie, când a fost respins de Consiliu, nereușind să obțină un vot în unanimitate. Comisia vrea, însă, să ducă mai departe această propunere. Faptul că o face este doar un alt exemplu al modului în care s-a construit imperiul Uniunii europene. Propunerile sunt inutile și vor impune companiile inovatoare cu din ce în ce mai multe cheltuieli și sarcini administrative.
<P>
Cine susține, deci, această propunere? Ea este promovată de 12 țări, printre care și Regatul Unit. Nu ar trebui să surprindă pe nimeni faptul că guvernul britanic de coaliție este unul dintre principalii promotori ai acestei propuneri, așa cum și alte guverne britanice au promovat majoritatea proiectelor Uniunii Europene, deși nu recunoșteau acest lucru. Dacă Partidul Conservator s-ar fi gândit vreodată să breveteze minciunile, înșelăciunea și ipocrizia, s-ar fi îmbogățit cu siguranță din redevențe și poate ar fi reușit să achite datoria națională!
<SPEAKER ID="090" NAME="Marielle Gallo" AFFILIATION="PPE">
(FR) Dle președinte, dle comisar, doamnelor și domnilor, pot înțelege că încă din cele mai vechi timpuri oamenii își tot pun întrebări despre viață și moarte, însă nu reușesc să înțeleg faptul că, încă din anii '70, Uniunea Europeană încearcă să depășească dificultățile brevetului european.
<P>
Mai întâi, aș dori să laud munca și perseverența domnului Lehne în această privință și să-i mulțumesc pentru atenția pe care a acordat-o colegilor noștri spanioli și italieni. Le-am ascultat și eu argumentele și îi înțeleg perfect. Totuși, nu ne aflăm aici pentru a soluționa o problemă lingvistică. Propunerea Comisiei Europene din data de 1 iulie 2010 se bazează pe regimul lingvistic al Oficiului European de Brevete, care și-a dovedit eficiența. Din nou, însă, această dezbatere lingvistică nu se află pe agendă.
<P>
Astăzi vorbim despre posibilitatea ca cele 25 de state membre care doresc să progreseze cu ajutorul sistemului cooperării consolidate să își poată pune în aplicare proiectele. Astăzi vorbim despre răspunsul pe care îl oferim întreprinderilor europene, care plătesc de 11 ori mai mult pentru brevetele lor decât întreprinderile din Statele Unite. Astăzi avem șansa de a demonstra că Parlamentul European este suficient de matur pentru a se ridica deasupra certurilor meschine. Vom avea destul timp să dezbatem alegerile politice sensibile cu care ne confruntăm. Să nu ne mai poticnim și să mergem mai departe pe acest drum extrem de lung spre brevetul european, sprijinind recomandarea dlui Lehne.
<SPEAKER ID="091" NAME="Edvard Kožušník" AFFILIATION="ECR">
(CS) Dle președinte, în discursul său anual privind starea națiunii, președintele american Obama a cerut consolidarea poziției Statelor Unite în domeniul inovării. Domnia sa a numit inovarea "momentul Sputnik al generației noastre”. Sunt încântat că Uniunea Europeană transmite un semnal clar cu privire la importanța inovării pentru menținerea poziției economice a Europei în concurența globală, prin programul "Uniunea Inovării”. În opinia mea, unul dintre instrumentele cheie ale succesului proiectului "Uniunea Inovării” și pentru menținerea unui loc fruntaș față de pionieri ai inovațiilor precum China și Brazilia, este înființarea unui brevet unic al Uniunii Europene. Brevetul unic ar ajuta la impulsionarea considerabilă a competitivității afacerilor europene. Mă deranjează, deci, faptul că introducerea unui asemenea instrument cheie pentru dezvoltarea inovațiilor în Uniunea Europeană este întârziată de anumite țări, din cauza unor aspecte secundare precum protecția limbilor. Sprijin prin urmare propunerea de a consolida cooperarea, chiar cu riscul ca anumite țări membre să nu participe. Nu trebuie să lăsăm ca "momentul Sputnik al generației noastre” să ne scape printre degete.
<SPEAKER ID="092" NAME="Antonio López-Istúriz White" AFFILIATION="PPE">
(ES) Dle președinte, Uniunea Europeană se bazează pe valori precum egalitatea, solidaritatea și respectul pentru limbi. Împărtășim cu toții aceste principii.
<P>
În calitate de deputați spanioli în Parlamentul European, sprijinim ideea de a instaura un sistem de brevete pentru întreaga Uniune Europeană și-l felicit pe colegul meu, domnul Lehne, pentru acea parte din raport. Sprijinim orice măsură care are drept scop îmbunătățirea și extinderea pieței interne.
<P>
Totuși, pentru o chestiune atât de importantă s-a ales un mecanism prevăzut în Tratat - cooperarea consolidată - care ar trebui să se folosească doar în ultimă instanță, cu respectarea anumitor condiții. În opinia noastră, cooperarea consolidată pe care o vom vota mâine contravine articolelor 118 și 326 din Tratat. În plus, consider că regulile jocului s-au schimbat în cadrul Consiliului, dar această problemă va fi abordată de guvernul spaniol.
<P>
Noul tratat este, fără îndoială, un instrument util pentru Uniunea Europeană, dar el nu poate fi utilizat pentru a stabili o Europă cu mai multe viteze. Multe țări care în prezent sprijină cooperarea consolidată vor resimți în curând consecințele pe propria piele, iar în cazul în care Consiliul și Comisia continuă să utilizeze cooperarea consolidată în acest mod, vom avea de pierdut cu toții.
<P>
Limba spaniolă este vorbită de 850 de milioane de persoane. Dintre cele trei limbi propuse de Comisia Europeană pentru sistemul brevetelor, doar una este comparabilă cu limba spaniolă din punctul de vedere al numărului de vorbitori. Ce criterii au fost folosite? Eficiența? Este vorba despre 1.850 de euro? Atunci de ce nu utilizăm doar limba engleză și nu lăsăm deoparte celelalte două limbi, ca să putem economisi și mai mult? Este oare vorba despre moment?
<P>
Nu Spania a fost cea care s-a opus conceptului de brevet european în trecut, ci alte țări, care, în mod paradoxal, acum se grăbesc să îl aprobe. Este vorba despre politică, așa cum bănuiesc? Ar trebui să avem grijă cu manevrele birocratice care îndepărtează milioane de cetățeni - și mii de companii care utilizează limba spaniolă - de realitatea Uniunii Europene.
<P>
Sistemul propus de Comisie este contrar dreptului europenilor de a se exprima în limba proprie, acordă întâietate unei limbi asupra altora, reprezintă o discriminare clară a concurenței, fragmentează piața și creează incertitudine juridică. Această luptă este abia la început. Din cauză că unii dintre noi se grăbesc, ne vom confrunta cu probleme juridice a căror soluționare de către Curtea de Justiție va dura câțiva ani, după cum a declarat deja guvernul spaniol.
<P>
Cele trei instituții vor trebui să dea socoteală cu privire la procedura urmată și cu privire la motivele pentru care avertismentele au fost ignorate. Această situație poate fi remediată dacă revenim la spiritul și litera tratatelor, pe care Spania le-a respectat întotdeauna.
<SPEAKER ID="093" NAME="Luigi Berlinguer" AFFILIATION="S&amp;D">
(IT) Dle președinte, doamnelor și domnilor, absența unui brevet european nu mai poate fi tolerată. Întreprinderile din Europa sunt penalizate în ceea ce privește brevetarea, ele suportând cheltuieli de 10 ori mai mari decât cele suportate de concurenții lor din Statele Unite și Japonia. În plus, fragmentarea drepturilor de autor în brevete este una dintre cauzele care frânează redresarea economică.
<P>
Comisia ne oferă cooperarea consolidată cu un regim lingvistic specific, lucru cu care nu suntem de acord. Totuși, există ceva nou. Participă 25 din 27 de state. Cadrul politic s-a schimbat. Poate că vom reuși să obținem o dezvoltare pozitivă, inclusiv, de exemplu, cu consolidarea limbii inițiatorului propunerii.
<P>
Trebuie acum să lucrăm cu toții pentru a asigura un respect sporit. În plus, dorim protejarea și extinderea limbii italiene, dar guvernul nostru a redus finanțarea acestui aspect. Vom solicita sporirea atenției acordate acestui aspect, dar trebuie să obținem un brevet european.
<SPEAKER ID="094" NAME="Antonio Masip Hidalgo" AFFILIATION="S&amp;D">
(ES) Dle președinte, să nu ne amăgim. Această procedură este un aranjament pentru ca franceza și germana să treacă în fața spaniolei, o limbă care nu este vorbită doar în Europa, ci și de alte 700 milioane de oameni din restul lumii, după cum a afirmat pe bună dreptate domnul LópezIstúriz White, adică de mai mulți oameni decât toți cetățenii Europei. Acele două limbi ar trece și în fața limbii italiene - după cum s-a spus, pe bună dreptate - fiindcă italiana și spaniola au fost deja recunoscute ca limbi autorizate pentru înregistrarea mărcilor.
<P>
Procedura prezintă numeroase incertitudini care privesc marile companii tehnologice din Europa Digitală, precum Blackberry, IBM, Nokia, Philips, și Siemens și sper ca aceste lucruri să ajungă la urechile întregii populații, în pofida încercării regretabile a unui șef de unitate a Comisiei Europene de bloca aceste demersuri.
<P>
Nu știm care va fi raționamentul, nici jurisdicția sau instrumentele. Doamnelor și domnilor, să rămânem calmi. Să utilizăm cooperarea consolidată din Tratat fără o grabă exagerată, care ar putea conduce la deteriorarea acestei proceduri. Miniștrii educației din cadrul Consiliului nu au făcut altceva decât să arunce o privire peste propunere în această dimineață, având în vedere cât de repede s-a încheiat analiza.
<P>
Îi sunt recunoscător reprezentantei maghiare pentru faptul că vorbește italiană și spaniolă ...
<P>
(Președintele l-a întrerupt pe vorbitor)
<SPEAKER ID="095" NAME="Andreas Mölzer" AFFILIATION="NI">
(DE) Dle președinte, suntem conștienți cu toții că plurilingvismul reflectă diversitatea culturală și lingvistică din Uniunea Europeană și că, drept urmare, este extrem de important. Totuși, conflictul privind limba utilizată în brevetele Uniunii Europene durează de mai bine de 30 de ani. De-a lungul acestor 30 de ani, țările europene au fost nevoite să suporte cheltuieli de traducere ridicate și, în anumite cazuri, dezavantaje competitive pe piața globală. Nu negăm că este greu de stabilit o cifră pentru imobilizări necorporale precum mărcile înregistrate și brevetele. Totuși, acestea sunt utilizate pentru a garanta împrumuturi și, de asemenea, sunt luate în considerare la ratingurile de credit.
<P>
În acest context, noua lege a brevetelor redactată în cadrul procesului de cooperare europeană consolidată, care este valabil cel puțin în anumite regiuni ale UE, prevede doar ca brevetele să fie traduse în limbile germană, engleză și franceză, ceea ce va facilita cu siguranță procedurile birocratice. Acest lucru se întâmplă mai ales deoarece limba engleză este utilizată ca limbă tehnică universală în anumite domenii, precum tehnologia informației și medicina. Nu în ultimul rând, utilizarea consecventă a trei limbi de lucru - limbile germană, engleză și franceză - ar permite o comunicare eficientă cu majoritatea populației. În ceea ce mă privește, sunt încântat să văd că noul regulament consolidează și poziția limbii germane, care încă este limba maternă cea mai vorbită în Uniunea Europeană, potrivit unui sondaj care datează din anul 2006.
<SPEAKER ID="096" NAME="Maria Da Graça Carvalho" AFFILIATION="PPE">
(PT) Dle președinte, crearea unui brevet european stimulează inovațiile și dezvoltarea științifică și tehnologică în UE. Consider că este fundamental să rezolvăm problema brevetului european. Totuși, am rezerve cu privire la limbile utilizate. În opinia mea, cea mai bună soluție ar fi să utilizăm doar limba engleză. Totuși, dacă trebuie introduse alte limbi, atunci trebuie luată în considerare și limba portugheză. Concurența este globală, iar limba portugheză este a treia limbă occidentală ca număr de vorbitori, după limbile engleză și spaniolă.
<SPEAKER ID="097" NAME="Edit Herczog" AFFILIATION="S&amp;D">
Dle președinte, crearea cunoștințelor în cadrul Uniunii Europene este întotdeauna o prioritate de care ne achităm cu succes. Totuși, gestionarea cunoștințelor nu este realizată atât de bine în cadrul Uniunii Europene. Mi-a părut foarte rău să aud că Președinția belgiană nu a putut finaliza Directiva brevetelor conform planificării, dar sper ca Președinția maghiară să se angajeze să depună toate eforturile în lunile următoare pentru a trece la faza următoare, cooperarea consolidată.
<P>
Timpul este singura resursă neregenerabilă. Timpul pe care îl pierdem nu se mai întoarce niciodată. Europa nu trebuie să se materializeze numai prin programe de austeritate. Avem nevoie de explorarea cunoștințelor, trebuie să ne extindem și, prin urmare, pentru Europa este foarte importantă dezvoltarea brevetelor, fie grație cooperării consolidate, fie grație directivei europene comune.
<P>
Aș dori să le urez mult succes celor care participă la această activitate și celor care sunt în favoarea acesteia. În calitate de cetățean maghiar, voi pierde limba maghiară, dar acest lucru este un preț mic ce trebuie plătit în comparație cu avantajele de care vom beneficia cu toții.
<SPEAKER ID="098" NAME="Toine Manders" AFFILIATION="ALDE">
(NL) Dle președinte, aș dori să-i mulțumesc comisarului Barnier pentru curajul său de a propune această problemă în acest mod, deoarece, în timpul audierii sale, a promis că pe parcursul mandatului va aborda problema brevetului european. Doresc, deci, să vă mulțumesc, dle comisar. Aș dori de asemenea să-i mulțumesc colegului meu, dl Lehne, pentru abordarea sa.
<P>
Acum trebuie numai să hotărâm dacă ar trebui să aprobăm cooperarea consolidată. Acesta este primul lucru care trebuie să se întâmple. Totuși, regret că s-a făcut diferența între importanța limbii și a identității ca fenomen cultural și ceea ce se întâmplă cu adevărat în practică.
<P>
În practică, sistemul propus acum este utilizat de toate statele membre de mai bine 35 de ani și cred că putem fi puțin mai prudenți din punct de vedere economic cu privire la modalitatea de propunere. Regret că dezbaterea se împotmolește într-o anumită măsură din cauza conflictului pe probleme lingvistice și sper - și aceasta este și solicitarea expresă a Parlamentului - ca statele membre care nu sunt poate implicate în această fază să ni se poată alătura în orice moment. Cred că acest lucru ne-ar ajuta să finalizăm această dezbatere și ne-ar permite în cele din urmă să obținem un brevet european.
<SPEAKER ID="099" NAME="Malcolm Harbour" AFFILIATION="ECR">
Dle președinte, atunci când am venit pentru prima oară în acest Parlament în anul 1999, brevetul unic european se afla pe agendă. Îmi aduc aminte că am lucrat cu KlausHeiner Lehne la raportul dnei Palacio. Mă bucur că începem să înregistrăm progrese serioase în acest sens.
<P>
Nu putem subestima importanța acestei propuneri pentru competitivitatea economiei europene. Este supus în prezent dezbaterilor un plan nou foarte inovator, al dnei Geoghegan-Quinn, intitulat Uniunea Inovării. Acest continent - Uniunea Europeană - trebuie să fie mai inventiv. Trebuie să creăm mai multe invenții și să le exploatăm mai mult. Este absolut indispensabil să existe un sistem competitiv al brevetelor.
<P>
Acest pas spre o cooperare consolidată este unul inovator, ca să putem înregistra progrese în ceea ce privește dezbaterea. Sper să ni se alăture și colegii noștri spanioli și italieni, dar această problemă nu mai poate aștepta, deoarece întreaga lume tânjește după piața inovațiilor.
<SPEAKER ID="100" NAME="João Ferreira" AFFILIATION="GUE/NGL">
(PT) Dle președinte, acest proces este foarte sugestiv, atât prin formă cât și prin conținut, cu privire la noile condiții în care marile puteri ale Uniunii Europene încearcă să își afirme și să îți apere interesele în tot mai multe domenii. Aceste noi condiții sunt prevăzute de Tratatul de la Lisabona și de acest mecanism pentru o cooperare mai strânsă și doresc să subliniez faptul că am formulat avertismentele corespunzătoare cu privire la consecințele acestora.
<P>
În acest caz, fără a pierde din vedere aspectele cheie legate de conceptul brevetului european și obiectivele și implicațiile acestuia, obiectivul va fi impunerea unui statut privilegiat pentru limbile engleză, franceză și germană la înregistrarea brevetelor, tocmai din motivul pe care l-am menționat mai înainte.
<P>
Alte limbi, precum portugheza, a treia limbă europeană din lume ca număr de vorbitori, se vor devaloriza, în detrimentul intereselor țărilor vorbitoare, iar șansele lor de a se afirma în domeniile științei și tehnologiei vor fi limitate considerabil. Dacă aceste intenții sunt puse în practică, ne vom confrunta cu o altă dimensiune a atacului asupra plurilingvismului în Uniunea Europeană (din păcate, nu suntem la primul atac de acest gen), sub pretextul reducerii costurilor.
<SPEAKER ID="101" NAME="Jaroslav Paška" AFFILIATION="EFD">
(SK) Dle președinte, dle comisar, încă din anul 2000 Uniunea Europeană face presiuni pentru cooperarea consolidată între statele membre în domeniul protecției brevetelor.
<P>
Runda finală de negocieri, care a avut loc în luna decembrie a anului trecut, a arătat, însă, că multe state membre au rezerve serioase cu privire la regimul de traducere propus pentru brevetele europene, care se bazează pe regimul lingvistic actual al Oficiului European de Brevete. Prin urmare, nu se poate ajunge la o decizie unanimă pozitivă a Consiliului, necesară pentru un progres comun ulterior. Într-o asemenea situație, este, deci, firesc și logic ca statele membre care sunt adeptele necesității consolidării cooperării între statele membre pentru protejarea proprietății intelectuale să reacționeze încercând să instituie cooperarea consolidată în domeniul creării protecției unitare a brevetelor, prin intermediul procesului stipulat în articolul 20 din Tratatul Uniunii Europene.
<P>
Dle comisar, doamnelor și domnilor, sunt convins că Parlamentul European nu împiedica cooperarea consolidată între statele membre ce doresc să coopereze.
<SPEAKER ID="102" NAME="Andreas Schwab" AFFILIATION="PPE">
(DE) Dle președinte, am ascultat astăzi numeroase argumente corecte. Aș dori să mă refer doar la câteva aspecte importante. Ar trebui să sprijinim apelul făcut de dl Lehne și să acceptăm propunerea transmisă de dl comisar Barnier. În acest moment, aș dori să atrag din nou atenția asupra activității excelente a Președinției belgiene a Consiliului. Această Președinție a obținut progrese remarcabile și în alte domenii.
<P>
Problema în discuție este decizia procedurală. Dl Lehne a menționat deja acest lucru. Nu este vorba de câți oameni din întreaga lume vorbesc o anumită limbă europeană sau care limbă este cea mai frumoasă din punct de vedere estetic. Este vorba efectiv de o decizie procedurală, pe care Consiliul este nerăbdător să o adopte. Sunt de acord cu antevorbitorul meu din Grupul Verts/ALE, care a spus că ar trebui să abordăm cu prudență această decizie procedurală. Totuși, nu este vorba decizia unui subgrup din Consiliul European de Miniștri cu privire la un anumit regim lingvistic, ci despre dorințele a 25 din cele 27 de state membre. De aceea, consider că, deși decizia de a aproba cooperarea consolidată trebuie adoptată cu grijă, Parlamentul European trebuie să aprobe această propunere.
<SPEAKER ID="103" NAME="Adam Gierek" AFFILIATION="S&amp;D">
(PL) Dle președinte, brevetul european are menirea de a sprijini inovațiile. În acest caz, de ce brevetul în sine nu poate fi inovator? Vorbim doar despre legea brevetelor, dar ar trebui să vorbim și despre care ar fi cea mai bună formă a brevetului, deoarece avem brevete pe termen scurt și brevete pe termen lung, dar acestea din urmă nu sunt neapărat mai bune sau mai bine scrise. Cred că ar trebui să creăm o formă de brevet și o procedură pentru descrierea invențiilor care să utilizeze la maximum internetul și metodele electronice de înregistrare și, prin urmare, și limba. Cred că forma cea mai ieftină, care nu ar trebui tradusă în alte limbi, ar fi un brevet electronic european.
<SPEAKER ID="104" NAME="Zuzana Roithová" AFFILIATION="PPE">
(CS) Dle președinte, sprijin de mult timp brevetul unic european, deoarece el va face mai atractive investițiile în inovare, le va permite companiilor să-și protejeze mai bine competențele și cunoștințele, va grăbi transferul cunoștințelor din cercetare în practică și. poate, ne va proteja mai bine împotriva invaziei produselor contrafăcute pe piața internă. Ne confruntăm, totodată, cu o provocare majoră. Competitivitatea noastră va fi subminată de faptul că, după 10 ani, Consiliul nu a obținut alte rezultate decât cooperarea consolidată. Salut faptul că Republica Cehă și-a revizuit poziția și a decis să se alăture negocierilor. În același timp, recunosc sensibilitatea precedentului stabilit de cooperarea consolidată, în special pentru unele state mari, deoarece este vorba despre un regim lingvistic. Consider, însă, că sistemul va fi benefic pentru toți cercetătorii Uniunii Europene.
<P>
Este important ca brevetele să fie la fel de ieftine ca în Statele Unite și de aceea sper că și Consiliul va opera mai multe simplificări. Este important să existe un nou sistem judiciar pentru brevetele europene, care să clarifice o serie de aspecte legate de brevetele din domeniul programelor informatice și al biotehnologiei. Sprijin propunerea de cooperare consolidată.
<SPEAKER ID="105" NAME="Małgorzata Handzlik" AFFILIATION="PPE">
(PL) Dle președinte, s-a vorbit deja mult despre faptul că Europa și întreprinderile europene au nevoie de un brevet și sunt de acord cu aceste păreri. În absența unui document legislativ privind brevetele, firmelor noastre le va fi mult mai greu să concureze cu întreprinderile din ce în ce mai dinamice și inovatoare din economiile emergente. Nu ar trebui să uităm, totuși, că la urma urmei, cooperarea consolidată în privința brevetelor nu este cea mai avantajoasă soluție din punctul de vedere al pieței europene comune. Ca adept al unei piețe comune puternice, prefer eliminarea, nu crearea barierelor pe piață. Fac prin urmare apel la toți cei implicați în elaborarea măsurilor legislative privind brevetele pentru a oferi soluții care să avantajeze întreaga Europă. Mă gândesc aici în principal la regimul lingvistic, deoarece în opinia mea, nu trebuie să discriminăm persoanele care nu înțeleg limbile franceză, germană sau engleză. Cred că un regim monolingv ar fi cea mai bună soluție.
<SPEAKER ID="106" NAME="Michel Barnier" LANGUAGE="FR">
Dle președinte, voi răspunde la ultimul comentariu al dnei Handzlik, pentru a sublinia, înainte de a vorbi despre procedură, substanța problemelor asupra cărora am lucrat atât de mult, după cum s-a spus, împreună cu Președinția belgiană și în ultimele săptămâni cu Președinția maghiară. Dacă o companie bulgară, slovacă, letonă sau portugheză dorește să depună cerere pentru un brevet în limba proprie, poate face acest lucru în baza propunerii pe care o discutăm, iar costurile traducerii vor fi rambursate.
<P>
Dacă există un conflict, compania va primi o traducere manuală în propria sa limbă. Dacă, înainte de primirea traducerii, ea nu respectă brevetul deoarece nu îl înțelege pe deplin, buna sa credință va fi protejată. Cu alte cuvinte, nu va trebui să plătească daune.
<P>
Pentru ca toți să înțelegem clar ceea ce se discută aici, aș dori să vă reamintesc, doamnelor și domnilor, propunerile anterioare sau viitoare. Am propus ca o companie care dorește să depună o cerere de brevet să poată face acest lucru inclusiv în limba sa. Protecția juridică va fi garantată într-una dintre cele trei limbi ale Convenției de la München, care face parte din istoria brevetelor europene. Această convenție nu e inventată de mine, ci există de mult timp. Este vorba de trei limbi. Una dintre cele trei - engleza, franceza sau germana - va fi utilizată pentru a garanta automat protecția juridică în Uniunea Europeană.
<P>
În timpul mandatului Președinției belgiene am adăugat o propunere care va fi fără îndoială discutată. Aceasta se referea la utilizarea altor două limbi cu traducere manuală, pe lângă una dintre cele trei limbi pentru protecția juridică. Cele două limbi nu vor avea valoare juridică, însă vor avea o valoare informațională și comunicativă ridicată, cu privire la conținutul brevetului. De exemplu, se poate folosi limba engleză dacă se dorește acest lucru, așa cum se poate utiliza portugheza, letona sau olandeza, cu traducere în una dintre cele trei limbi. În plus, traducerea va fi gratuită, deoarece costurile sale vor fi acoperite. Prin urmare situația este următoarea: una dintre cele trei limbi va fi utilizată pentru protecție juridică, iar alte două limbi vor fi utilizate pentru informare și comunicare. Aș dori să adaug pentru ultima oară că nicio companie europeană nu va fi discriminată, iar acest lucru le include și pe cele situate în statele membre care nu participă la cooperarea consolidată.
<P>
Cu alte cuvinte, dacă o companie spaniolă depune cerere pentru un brevet european, ea va putea să-l utilizeze fără a fi discriminată dacă Spania nu participă imediat la cooperarea consolidată. Acesta este scopul și iată de ce, doamnelor și domnilor, am lucrat din greu la acest aspect, așa cum promiseserăm. Am lucrat la această propunere cu seriozitate, fără a fi subiectiv sau părtinitor, am ținut cont de toate obstacolele și am depus eforturi pentru a obține progrese.
<P>
De aceea, cred că propunerea este acceptabilă din punct de vedere politic pentru cele 27 state membre și necesară din punct de vedere financiar pentru toate companiile din Uniunea Europeană. Dna Herczog - la fel ca dl Harbour și alți vorbitori, precum dl Schwab - a observat că acest aspect este important din punct de vedere economic. Trebuie să încurajăm, să stimulăm, să protejăm și să remunerăm creația și inovațiile. Acesta este unul dintre domeniile în care Europa are un alt avantaj. Haideți să păstrăm acest avantaj, să îl consolidăm și să îl protejăm.
<P>
Multe întreprinderi mici nu mai sunt capabile din punct de vedere financiar să-și protejeze invențiile, deoarece nu au acest brevet european. Și ce se întâmplă? Doamna Roithová tocmai a menționat cuvântul "contrafacere”. Dacă brevetul nu este protejat pentru că nu există mijloace pentru a-l proteja în cadrul Uniunii, va fi el oare protejat în două sau trei state membre? Produsele contrafăcute vor putea pătrunde în toate celelalte state membre? După pătrundere, ele se vor afla deja pe piața internă, vor dispărea locuri de muncă, iar siguranța și sănătatea publică vor fi puse în pericol. Mă refer, de exemplu, la invențiile de medicamente. Acesta este un aspect extrem de grav, de aceea l-am abordat cu seriozitate, fără a fi subiectivi, ci pur și simplu nerăbdători să înregistrăm progrese și să găsim o soluție rezonabilă, pe care o consider acceptabilă.
<P>
În final, dle președinte, aș dori să răspund la un comentariu formulat de dl LópezIstúriz White, pe care l-am ascultat cu atenție și de dna Lichtenberger. Domniile lor au spus că această cooperare consolidată, care implică în prezent 25 din 27 state membre, ar putea fi utilizată pentru a fragmenta piața unică. Sincer, cred că nu există un asemenea risc. De ce? Pentru că ne aflăm într-o situație cu totul excepțională: avem o lege a pieței unice care necesită unanimitate.
<P>
Pentru aproape toate celelalte regulamente și legi privind piața unică, avem majoritate calificată. În acest caz, avem nevoie de unanimitate. De aceea cred că nu există riscul fragmentării. Într-adevăr, Comisia Europeană va fi vigilentă, pentru a preveni orice tip de fragmentare a pieței unice.
<P>
Aș dori să-i mulțumesc din nou dlui Lehne pentru hotărârea și devotamentul său, precum și membrilor Comisiei pentru Afaceri Juridice. Aș dori să vă mulțumesc anticipat pentru sprijinul acordat cooperării consolidate, în baza acestei propuneri obiective.
<SPEAKER ID="107" NAME="Enikő Győri" LANGUAGE="HU">
Dle președinte, în primul meu discurs din această seară am vorbit într-o limbă care este limba brevetului european și în două limbi care deocamdată nu sunt limbile brevetului european. Permiteți-mi acum să vorbesc în limba mea maternă, care este și limba brevetului european conform situației din acest moment și este o limbă vorbită de numai 15 milioane de persoane din întreaga lume, dintre care 10 milioane în Ungaria. Prin urmare, doresc să le spun în mod sincer deputaților spanioli și italieni în special că acordăm o atenție deosebită egalității, importanței și utilizării limbilor.
<P>
Permiteți-mi să fac o scurtă digresiune, în numele unui stat membru pe care, dintr-un punct de vedere, l-am reprezentat până acum șase săptămâni. Acum nu mă aflu aici în calitate de reprezentant al unui stat membru, însă, până de curând, reprezentam un stat membru care avea o opinie diferită cu privire la emiterea brevetului. În ultimele luni, guvernul maghiar și-a modificat poziția inițială. Aceasta nu a fost o decizie simplă. Factorul care a determinat guvernul maghiar să-și schimbe părerea a constat într-un dialog foarte serios cu "comunitatea de afaceri”, cu reprezentanții întreprinderilor mici și mijlocii, care i-au solicitat în mod tranșant guvernului să-și modifice poziția inițială, de reticență sau. mai degrabă, negativă, pentru a le permite întreprinderilor mici și mijlocii să beneficieze de brevetul european unitar și să facă economii datorită unui regim lingvistic funcțional.
<P>
Situația din prezent - 25 din 27 - este departe de a fi ideală. Sprijinim cu toții piața unică, așa cum a făcut și Ungaria încă de la început. Avem încredere și considerăm că realizarea acestui lucru va consolida creșterea Europei care - după cum au spus mulți onorați deputați - este acum o necesitate în Uniunea Europeană de după criză. Trebuie să facem tot posibilul pentru a atinge aceste obiective. Sunt convinsă că brevetul european unic și regimul lingvistic, ca element al acestuia, trebuie privite în acest context. În plus, după cum a menționat și comisarul Barnier, cred că și companiile italiene și spaniole vor beneficia de crearea sistemului brevetului unic european.
<P>
Aș dori de asemenea să răspund la alte două remarci. Una se referă la graba noastră și la motivul pentru care avansăm într-un ritm atât de alert, din moment ce propunerea abia a fost depusă de Comisie în luna iulie. De fapt, ați răspuns deja și la această întrebare. Permiteți-mi să vă reamintesc că numai dezbaterea pe marginea regimului lingvistic durează de mai bine de zece ani în Uniunea Europeană, deci nu poate fi vorba despre grabă. Un alt comentariu s-a referit la soluția de ultimă instanță și ne întreba dacă am făcut tot ceea ce este posibil pentru a găsi o soluție acceptabilă pentru toate statele membre.
<P>
Cred că Președinția belgiană a făcut într-adevăr tot ceea ce a putut. Nu trebuie decât să ne aducem aminte că și pe perioada toamnei s-au depus din ce în ce mai multe propuneri, cu intenția de a crea acest sistem în toate cele 27 de țări ale pieței unice. Din nefericire, în ciuda tuturor eforturilor, 12 state membre s-au văzut nevoite să solicite, în luna decembrie, începerea unei cooperări mai strânse și după cum s-a menționat deja, numărul lor a crescut acum la 25. Așadar, nu se mai putea face nimic în acest sens, iar Președinția nu a avut altă soluție decât să facă apel la o cooperare mai strânsă și în acest scop v-a solicitat, așa cum vă solicit și eu acum, personal, sprijinul prin vot. Avem nevoie de piața unică și trebuie să o consolidăm. După cum au arătat mai multe studii, știm că unul dintre obstacolele principale este absența protecției unitare a brevetelor și ar trebui să acționăm pentru ca acest lucru să nu mai afecteze întreprinderile mici și mijlocii, în special în ceea ce privește inovațiile și performanțele consolidate.
<SPEAKER ID="108" NAME="Klaus-Heiner Lehne" LANGUAGE="DE">
Dle președinte, doamnelor și domnilor, aș dori să închei cu trei observații: comisarul Barnier a indicat deja că principiul cooperării consolidate a fost înființat în mod special pentru a depăși obstacolele referitoare la unanimitate. Conform Tratatului de la Lisabona, unanimitatea este excepția absolută. Cu alte cuvinte, o solicităm doar în foarte puține cazuri. Iată exact motivul pentru care a fost înființată cooperarea consolidată.
<P>
Revenind la problema lingvistică, nu limba este subiectul dezbătut astăzi. Permiteți-mi să repet clar: astăzi se dezbate doar procedura. Totuși, permiteți-mi să subliniez că am discutat deja faptul că o limbă este mai rentabilă decât trei limbi, din punctul de vedere al costului, în legătură cu raportul Palacio. După cum s-a indicat deja, trebuie ținut cont de Convenția europeană a brevetelor (CEB). Oficiul European de Brevete funcționează în limbile stabilite în CEB. O modificare a acestui regim ar însemna modificarea CEB. Totuși, CEB nu poate fi modificată de statele membre ale Uniunii Europene în mod unilateral, deoarece CEB include toate țările europene, poate doar cu excepția Maltei. Toate aceste țări, inclusiv Elveția, de exemplu, ar trebui să aprobe modificarea. Dacă nu putem ajunge la un acord între cele 27 state membre ale UE, cum putem spera la un numitor comun între cele 39 țări ale CEB? Dacă mergem în această direcție, întreaga problemă va fi amânată la infinit. Totuși, trebuie să discutăm acest aspect atunci când luăm în considerare propunerea concretă a Comisiei.
<P>
Apropo, serviciile juridice ale tuturor celor instituții au confirmat în mod expres că această cooperare consolidată este o opțiune.
<P>
Poate că aș putea adăuga un alt comentariu pe marginea aspectului lingvistic: întreprinderilor le este greu să înțeleagă lupta politică din Parlament. Acest lucru se datorează faptului că întreprinderile - cele care înregistrează brevete - funcționează de fapt într-o singură limbă atunci când își realizează activitatea de cercetare. Astfel, această dispută pe marginea principiului lingvistic este greu de înțeles de către cei implicați în problema brevetelor.
<P>
Aș dori să închei cu câteva remarci pe marginea discriminării: dacă am înțeles corect - și sunt sigur că da - acest nou brevet european este disponibil pentru toate întreprinderile și inventatorii, inclusiv pentru cei din țările care nu fac parte din cooperarea consolidată, cu alte cuvinte, el este deschis tuturor țărilor din lume. Acest lucru este de la sine înțeles.
<P>
Nu există dezavantaje pentru statele care nu participă la cooperarea consolidată. Convenția europeană a brevetelor va continua să se aplice în cazul acestora. Cu alte cuvinte, dacă doresc să înregistrez un pachet de brevete în țările respective, trebuie să le traduc.
<P>
Am un comentariu final referitor la disputa de natură lingvistică: nu există niciun element care să împiedice traducerea tuturor brevetelor în toate cele 23 de limbi oficiale. Dacă un stat membru consideră că limba sa este atât de importantă încât toate brevetele trebuie să fie traduse în limba sa, ar trebui pur și simplu să declanșeze acest proces. Totuși, acest lucru nu ar trebui făcut în detrimentul deținătorilor de brevete, ale căror inovații ajută la dezvoltarea economiei noastre. Dimpotrivă, principiul ar trebui să fie: cine plătește, poruncește. Prin urmare, statele vizate și contribuabilii acestora vor fi cei care plătesc.
<P>
Dacă un stat membru consideră că limba sa este atât de importantă încât ar trebui utilizată pentru fiecare brevet în Europa, el trebuie să adopte o abordare consecventă și să ia măsuri pentru traducerea, valabilă din punct de vedere juridic, a acestor brevete în limba respectivă. Desigur, ar trebui să o și plătească. Aceasta este observația mea finală, care sper să ajute la clarificarea acestei discuții.
<SPEAKER ID="109" NAME="Președinte">
Dezbaterea a fost închisă.
<P>
Votul va avea loc marți, 15 februarie 2011.
<P>
Declarații scrise (articolul 149 din Regulamentul de procedură)
<SPEAKER ID="111" NAME="Lara Comi" LANGUAGE="IT">
Drepturile de proprietate intelectuală reprezintă cea mai concretă recunoaștere a activității de cercetare și inovare pe care întreprinderile europene o întreprind în fiecare zi pentru a depăși provocările competitive și pentru a crea bogăție în beneficiul tuturor. Prin urmare, ele trebuie protejate în orice mod și în orice formă. Apreciez faptul că Parlamentul European este implicat în această chestiune și sunt foarte încântată că particip la votarea privind acest subiect. Cu toate acestea, "drumul spre iad este pavat cu intenții bune”, cum se spune. Cu alte cuvinte, nu este suficient să avem voință pentru a face o bună legislație care ar facilita cu adevărat activitatea întreprinderilor și le-ar apăra de concurența neloială, de concurenții care fac copii care costă mai puțin pentru că nu trebuie să suporte povara unei activități oneroase și nesfârșite în vederea găsirii de noi soluții la probleme variate. În acest caz, pe baza cunoștințelor pe care le am în domeniul pe care îl reprezint, consider că bariera lingvistică pe care o implică o cerere de brevet antrenează costuri exorbitante pentru întreprinderile noastre. Cu toate acestea, am o întrebare provocatoare. Ce impact ar avea un regim trilingv asupra activității acestui Parlament? Suma bugetară dedicată traducerii și interpretării este mai semnificativă decât orice răspuns. Nu am de ales decât să votez împotrivă.
<SPEAKER ID="111" NAME="Róża Gräfin von Thun und Hohenstein" AFFILIATION="PPE">
în scris. - Sunt încântată că acest Consiliu este de acord ca 12 state membre să folosească mecanismul de cooperare consolidată pentru a grăbi crearea unui brevet unitar al UE. Acest proiect a fost supus discuțiilor de mai mult de 10 ani și a fost, în mod regretabil, sacrificat din cauza divergențelor dintre guvernele statelor membre. Lipsa certitudinii juridice și costurile ridicate asociate sistemului actual, în care brevetele trebuie să fie validate separat în fiecare stat membru, sugrumă potențialul de dezvoltare, inovație și creștere al pieței interne. În prezent, costă de 10 ori mai mult să obținem un brevet european, care este valabil numai în jumătate dintre statele membre, decât în SUA. Jumătate din aceste costuri sunt legate de traducere. Pentru ca Uniunea să rămână competitivă, este nevoie de o abordare mai rațională. Brevetul european unitar este o idee extrem de binevenită! Solicit finalizarea cât mai promptă a demersurilor juridice și îmi exprim speranța că în viitor, toate statele membre vor înțelege necesitatea participării la acest sistem.
<SPEAKER ID="110" NAME="Tadeusz Zwiefka" LANGUAGE="PL">
S-a discutat deseori în acest Parlament despre progresul și dezvoltarea noilor tehnologii, însă procedura pentru brevetarea invențiilor în Uniunea Europeană este una dintre cele mai scumpe din lume. Costurile suportate de investitori sunt prea ridicate și procedurile sunt prea complicate. De asemenea, nu există nicio îndoială că o decizie în legătură cu brevetul UE a fost blocată în Consiliu. În această situație, Tratatul de la Lisabona le acordă statelor membre dreptul de a iniția o procedură de cooperare consolidată. Situația ideală ar fi ajungerea la un compromis asupra chestiunii brevetelor la nivelul tuturor statelor membre, dar consider că o așteptare de 20 de ani a fost suficientă. Îmi dau seama că folosirea mecanismului de cooperare consolidată dă naștere multor temeri. Să ne amintim, totuși, că pentru a-l folosi, trebuie îndeplinite condiții specifice, iar cererile respective sunt analizate întotdeauna la nivel individual, în funcție de subiectul fiecărei cereri. De asemenea, consider că această cooperare consolidată poate deveni un instrument care va deschide drumul către negocierile ulterioare, oferind o garanție mai mare de reușită. Aș dori să evidențiez faptul că, în prezent, discutăm doar în contextul procedurii și nu despre elemente referitoare la brevetele în sine. Nu s-a hotărât încă nimic. Avem o nouă rundă de negocieri în fața noastră. Acesta este doar începutul activității legate de structura brevetului UE și de regimul lingvistic care provoacă atât de multe controverse. Prin urmare, sper că vom fi, cu toții, prolifici și perseverenți în activitatea noastră, astfel încât rezultatul final va mulțumi toate părțile interesate.
