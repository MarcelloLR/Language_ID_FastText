<CHAPTER ID="012-02">
2. Situaţia din Thailanda
<SPEAKER ID="250" NAME="Președintă">
Următorul punct pe ordinea de zi este dezbaterea asupra celor șase propuneri de rezoluție privind Thailanda.
<SPEAKER ID="251" NAME="Marietje Schaake">
autoare. - Dnă președintă, Thailanda traversează o criză violentă care implică, pe de o parte "tricourile roșii”, iar pe de altă parte armata și "tricourile galbene”. Aproximativ 80 de persoane și-au pierdut deja viața și aproape 2 000 au fost rănite. Democrația este amenințată iar guvernul a declarat stare de urgență în întreg statul.
<P>
Starea de urgență a dus la cenzură. Sursele mass-media, precum televiziunea, radioul și internetul au fost blocate. Stoparea violenței reprezintă un aspect foarte important şi, în acest sens, noi încurajăm toate părțile să se autocontroleze, însă, în procesul de restabilire a calmului nu trebuie să se facă abuz de starea de urgență pentru a restricţiona drepturile fundamentale și libertățile individuale. Trebuie să se pună capăt cenzurii și să se restabilească libertatea presei și libertatea de exprimare. Aceste valori sunt importante pentru Parlamentul European în contextul relației importante pe care o are cu Thailanda.
<SPEAKER ID="252" NAME="Cristian Dan Preda">
Autor. - Aşa cum am putut constata cu toţii, pentru că se află în inima actualităţii, Thailanda a traversat, începând din aprilie, o situaţie de violenţă politică pe care ea nu o mai cunoscuse în ultimul deceniu. Aş vrea mai întâi de toate să-mi exprim solidaritatea cu familiile victimelor violenţelor de stradă. Cred că este vorba despre o confruntare, aş zice clasică, între, pe de o parte, libertatea de expresie şi de asociere şi, pe de altă parte, necesitatea pentru guvern de a menţine ordinea publică. Evenimentele s-au derulat foarte rapid în ultimele zile şi în ultimele ore. Un calm relativ pare să fii revenit la Bangkok, deşi ieri seară capitala era în flăcări în urma intervenţiei forţelor guvernamentale.
<P>
Să sperăm că va putea fi evitată o nouă spirală a violenţei, dar, pentru ca ea să fie evitată, este nevoie de moderaţie, pentru că democraţia nu se poate constitui prin violenţă. Cred că guvernul va trebui să aplice foaia de parcurs pe care a prezentat-o pe 3 mai şi cred că investigarea evenimentelor recente şi pedepsirea vinovaţilor este un pas necesar pentru a asigura reconcilierea
<SPEAKER ID="253" NAME="Véronique De Keyser" LANGUAGE="FR">
Dnă președintă, manifestațiile "tricourilor roșii” au fost oprite prin vărsare de sânge. Aș dori doar să adaug următoarele, fără însă a avea intenția de a pune paie pe foc, dat fiind faptul că procedura de urgență a Parlamentului European ne solicită să aplanăm o criză și să găsim soluții, nu să stârnim furia cetățenilor. În primul rând, orice cetățean are dreptul legitim să aspire la alegeri libere și imparțiale. Acesta este un drept incontestabil, care ar trebui acordat tuturor cetățenilor thailandezi. Această opțiune a fost propusă la un moment dat de către prim-ministrul Vejjajiva și respinsă apoi de "tricourile roșii”. Acum trebuie să revenim la propunerea prim-ministrului.
<P>
În al doilea rând, condamn folosirea armelor de foc asupra protestatarilor și represiunea brutală din ultimele zile, care, conform surselor oficiale, a făcut cel puțin 12 victime, inclusiv un ziarist italian, și a dus la rănirea multor altor persoane. Este momentul să punem capăt violenței care s-a răspândit în întreaga țară.
<P>
În acest sens, nu voi pleda pentru vreuna dintre părți, ci solicit guvernului thailandez să acorde prioritate negocierii unei soluții, să se asigure că starea de urgență declarată nu limitează libertățile individuale sau libertatea de exprimare, ceea ce nu ar face decât să agraveze tensiunile, și îl invit, în special, să ia în considerare posibilitatea revenirii la alegeri.
<P>
Protestele actuale pot duce la divizarea statului. În partea de nord-est, care este o zonă rurală cu o cultură laoțiană, au loc acțiuni de protest împotriva zonei centrale, zonei Bangkok și zonei de sud, care sunt toate teritorii democrate. Această situație ar putea duce chiar la mișcări cvasi teroriste, care ar ataca așa-numita birocrație și elită care reprezintă bastioanele puterii.
<P>
În acest caz, trebuie neapărat să se revină la alegeri, la negocieri, să se pună capăt violenței și să se păstreze libertățile. Bineînțeles, acestea nu sunt decât simple vorbe, și poate sunt naive în contextul violenței din zilele noastre. Această rezoluție parlamentară a fost aleasă în mod deliberat pentru a evita exploziile de violență în Thailanda și pentru a face loc unui dialog, însă acest fapt nu înseamnă că putem renunța la toate cererile cu privire la instaurarea democrației.
<SPEAKER ID="254" NAME="Barbara Lochbihler" LANGUAGE="DE">
Dnă președintă, imaginile care înfățișează furia, violența și distrugerea din Bangkok ne sunt încă proaspete în minte. Deși atenția s-a mutat acum, într-o anumită măsură, de la situația complicată din capitala thailandeză, acesta nu înseamnă în niciun caz că nu mai există niciun risc de conflicte violente. Conflictul violent dintre așa-numitele "tricouri roșii” și guvern, susținut de armată, a provocat peste 70 de pierderi de vieți omenești și aproximativ 2 000 de răniți. Guvernul a anunțat că va investiga aceste decese și, de asemenea, în cadrul acestei anchete trebuie incluse și decesele care au avut loc în ultimele câteva zile.
<P>
Este important să se țină cont de cauzele fundamentale care stau la baza acestor proteste și conflicte repetitive în vederea găsirii unei soluții politice viabile. O parte din populația Thailandei este dezavantajată în mod drastic și exclusă din punct de vedere social. Aceste persoane critică vehement tratamentul inegal care li se aplică și privarea lor de drepturi şi luptă pentru un nivel de trai mai bun decât cel comparativ scăzut pe care îl au acum. De asemenea, un alt factor ar fi corupția evidentă și răspândită la nivelul conducerii politice, dar care se regăsește și în rândul persoanelor care dețin poziții de răspundere în cadrul societății civile. Dacă se doreşte găsirea unei soluții de durată, atunci nu este suficient să se pună capăt ostilităților, ci aceste probleme structurale trebuie expuse și rezolvate.
<P>
Solicităm tuturor părților implicate în conflict să joace un rol serios și constructiv în vederea găsirii unei soluții la această criză majoră. Cu toate acestea, în vederea soluționării acestui conflict, ambele părți implicate trebuie să utilizeze numai măsuri pașnice și democratice și, în acest sens, au nevoie de sprijin din partea UE.
<SPEAKER ID="255" NAME="Marie-Christine Vergiat" LANGUAGE="FR">
Dnă președintă, de câteva săptămâni, mișcarea populară a "tricourilor roșii” organizează manifestații în Bangkok, solicitând respectarea democrației. Să nu uităm faptul că, deşi președintele ocupă această funcție doar din decembrie 2008, actualul guvern a venit, totuşi, la putere în urma unei lovituri de stat militare care a avut loc în septembrie 2006.
<P>
Ce anume solicitau "tricourile roșii”? Demisia prim-ministrului, dizolvarea parlamentului, alegeri anticipate - pe scurt, democrație. La 4 mai 2010, prim-ministrul a anunțat un plan de reconciliere care avea la bază acele faimoase alegeri anticipate, însă asasinarea, la 13 mai, a generalului Khattiya, comandantul "tricourilor roșii”, a pus capăt acestor negocieri.
<P>
În acest context am elaborat rezoluția pe care o avem astăzi în față. Ieri a intervenit armata, omorând mai multe persoane, inclusiv un ziarist italian. Pentru noi, este esențial ca rezoluția pe care o vom vota să țină cont de toate aceste evenimente, în special dat fiind faptul că principalii conducători ai mișcării "tricourilor roșii” s-au predat imediat și au îndemnat populația să își păstreze calmul.
<P>
De fapt, se pune problema succesiunii la tron. Regele a rămas uimitor de tăcut. Mesajul pe care trebuie să îl transmitem este că democrația nu poate fi impusă cu forța și că nu este permisă anihilarea manifestațiilor trimiţând armata căreia i se ordonă să tragă pe loc. Rezoluția nici măcar nu condamnă violența. Noi nu vom vota în favoarea ei. Poporul thailandez are dreptul la democrație și trebuie luate toate măsurile posibile în vederea evitării unei alte lovituri de stat militare.
<SPEAKER ID="256" NAME="Adam Bielan" LANGUAGE="PL">
Thailanda - un stat care până nu demult era considerat un bastion al democrației și al stabilității în Asia de Sud-Est - s-a confruntat recent cu cele mai dramatice evenimente din aproape jumătate de secol.
<P>
Luptele între susținătorii fostului prim-ministru Thaksin Shinawatra, cunoscuți drept "tricourile roșii”, și guvern, susţinut de armată, continuă. Peste 60 de persoane au fost ucise, inclusiv străini și, printre aceștia, și cetățeni ai statelor membre ale UE, aproximativ 2 000 de persoane au fost rănite, iar capitala, Bangkok, a suferit pagube de proporții.
<P>
Bineînțeles, familiile victimelor merită simpatia, condoleanțele și solidaritatea noastră, însă, trebuie să fim conștienți şi de faptul că poporul thailandez este foarte divizat în momentul actual. Drepturile omului, precum libertatea de reuniune și libertatea de exprimare sunt restricționate în mod semnificativ, iar conflictul va fi foarte greu de rezolvat prin mijloace pașnice și politice.
<P>
Prin urmare, este nevoie de exercitarea unor presiuni - presiuni la nivel internațional, inclusiv din partea Uniunii Europene - asupra ambelor părți implicate în conflict, astfel încât acestea să reia discuțiile și să încerce să își rezolve disputele prin mijloace politice, nu prin violență.
<SPEAKER ID="257" NAME="Thomas Mann" LANGUAGE="DE">
Dnă președintă, în cadrul luptelor stradale care au ajuns să semene cu un război civil, 75 de persoane au fost ucise şi peste 1 800 de persoane au fost rănite în ultima săptămână. În urma intervențiilor militare dure, conducătorii manifestanților s-au predat. Cu toate acestea, situația din Bangkok continuă să ia proporții. Atât ieri, cât și astăzi am primit telefoane cu privire la această situație. Până acum, anumite zone ale capitalei nu fuseseră afectate de conflict, însă acum datele s-au schimbat. Situația din zona de nord-est este de asemenea haotică. Imaginile dramatice transmit un mesaj clar. În ciuda culorilor tricourilor pe care le poartă cetățenii, roșu, negru, galben sau verde, aceștia trebuie să pună capăt violenței și să nu permită escaladarea situației.
<P>
Poziția Grupului Partidului Popular European (Creştin Democrat) este clară. Nu există nicio alternativă la dezbaterile obiective. Toate incidentele trebuie investigate de către o comisie independentă. Noi salutăm planul cu privire la devansarea alegerilor parlamentare. Dle Tajani, UE trebuie să dețină un rol activ și să acționeze în calitate de mediator. Deținem mijloacele diplomatice necesare pentru a distruge spirala violenței și a demara procesul unui dialog constructiv. Dle Tajani, trebuie să acționăm, deoarece Thailanda este zguduită din temelii.
<SPEAKER ID="258" NAME="Corina Creţu">
în numele grupului S&D. - Doresc să-mi exprim şi eu solidaritatea cu familiile thailandeze îndoliate în urma confruntărilor violente de la Bangkok. Situaţia este cu atât mai îngrijorătoare, cu cât nu există perspective reale de aplanare a conflictului intern. Represaliile de pe străzile capitalei thailandeze care au făcut zeci de morţi şi sute de răniţi nu pot fi acceptate sub nicio formă ca o soluţie la problemele existente.
<P>
Recurgerea brutală la forţă şi instituirea cenzurii, care nu permite posturilor de televiziune să difuzeze decât programele aprobate de guvern, sunt încălcări ale drepturilor fundamentale ale omului, iar Uniunea Europeană şi întreaga lume civilizată au datoria de a condamna utilizarea forţei armate împotriva civililor, de a cere eliberarea celor arestaţi abuziv, precum şi cercetarea cât mai obiectivă a deceselor ce au avut loc. De altfel, pierderile de vieţi omeneşti nu fac decât să sporească îndârjirea opoziţiei şi să alimenteze violenţele care s-au propagat şi în nord-estul ţării.
<P>
Există riscul degenerării acestor confruntări de stradă într-un război civil şi cred că organismele internaţionale, ONU în primul rând, trebuie să intervină cât mai este timp pentru a preveni deteriorarea şi mai gravă a situaţiei şi pentru a media debutul unui dialog necesar între putere şi opoziţie, ca singura cale democratică de soluţionare paşnică a crizei actuale
<SPEAKER ID="259" NAME="Joe Higgins">
în numele Grupului GUE/NGL. - Dnă președintă, eu personal condamn represiunea brutală exercitată de guvernul și de statul thailandez asupra protestatarilor din Bangkok și din celelalte zone ale Thailandei. În ciuda propagandei conform căreia aceștia sunt teroriști, de fapt, ei sunt, în general, agricultori săraci din zona de nord a statului și din împrejurimile Bangkokului, persoane din anumite categorii ale clasei muncitoare urbane împreună cu familiile lor, care au considerat că protestul lor este o luptă împotriva sărăciei fără margini și a necazurilor pe care le îndură.
<P>
Din păcate, aceste persoane persecutate au apelat la fostul prim-ministru miliardar, Thaksin Shinawatra, în speranța unei soluții. În ciuda unor măsuri populiste de combatere a sărăciei, adoptate de dl Thaksin în perioada în care se afla la putere, acesta este totuși reprezentantul elitei capitaliste și nu face decât să amăgească populația. Pe de altă parte, este vorba despre actualul prim-ministru Abhisit şi de partidul său, care reprezintă alte categorii ale elitei.
<P>
În opinia mea, populația săracă din zonele rurale și clasa muncitoare din zonele urbane din Thailanda au urgent nevoie de propria lor organizație independentă care să lupte pentru apărarea drepturilor acestora și sper că următoarea mobilizare care va avea loc în Thailanda va fi o luptă comună a lucrătorilor, a agricultorilor săraci, a studenților și a tinerilor, care va avea ca scop răsturnarea tuturor elitelor corupte și trecerea averilor majore ale Thailandei în proprietatea publică și sub control democratic și, într-un stat socialist, schimbând viețile cetățenilor săi și, de asemenea, luptând pentru drepturile minorităților.
<SPEAKER ID="260" NAME="Monica Luisa Macovei" AFFILIATION="PPE">
Dnă președintă, condamn utilizarea gloanțelor împotriva protestatarilor din Thailanda: mii de oameni au fost uciși, sute au fost răniți. Conform celor raportate de Amnesty International, relatări ale martorilor oculari si înregistrări video arată în mod evident că armata trage cu muniție adevărată în cetățeni neînarmați care nu prezintă niciun pericol pentru soldați sau pentru ceilalți cetățeni. Printre victime se numără și medici și copii.
<P>
Soldații thailandezi trebuie să înceteze atacurile armate, violența împotriva protestatarilor nu poate conduce și nu va conduce la o soluție democratică. Guvernul trebuie să fie conștient de faptul că stoparea acțiunilor protestatarilor poate readuce momentan liniștea pe străzi, dar nu va rezolva problema care i-a scos pe oameni în stradă, iar viața oamenilor este primordială, așa că, nu mai trageţi.
<SPEAKER ID="261" NAME="Miroslav Mikolášik" AFFILIATION="PPE">
(SK) Manifestațiile din Thailanda durează, din păcate, de câteva săptămâni. Civilii sunt supuși violențelor ca victime directe ale confruntărilor sângeroase dintre manifestanții antiguvernamentali înarmați și forţele statului. Prin urmare, aș dori să-mi exprim compasiunea față de cei care și-au pierdut rudele.
<P>
În contextul acestei situații tensionate, consider că este absolut prioritar ca pentru ambele părți implicate să pună capăt utilizării forței fizice și să prevină astfel alte pierderi de vieți omenești. De asemenea, susțin stoparea imediată a violenței și deschiderea unui dialog constructiv, în vederea soluționării conflictului prin mijloace pașnice și democratice. În același timp, solicit guvernului thailandez să nu recurgă la încălcări neîntemeiate și nejustificate ale drepturilor omului în timpul stării de urgență declarate.
<SPEAKER ID="262" NAME="Jaroslav Paška" AFFILIATION="EFD">
(SK) Conflictul politic din Thailanda s-a transformat foarte rapid într-o stare de nemulțumire gravă a cetățenilor, care a dus la moartea multor protestatari în urma intervenției forțelor de represiune. Dacă autoritățile statului folosesc forța brută și represiunea necontrolată împotriva cetățenilor propriului lor stat, merită să fie condamnate.
<P>
Prin urmare, dnă președintă, dle comisar, UE trebuie să se folosească de influența politică pe care o are asupra părţilor implicate în conflict și să solicite o soluție politică pașnică astfel încât cetățenii thailandezi să nu plătească prețul disputelor politice dintre conducătorii fiecărui grup. Guvernul thailandez în special trebuie să își asume responsabilitatea identificării unei soluții calme și pașnice la acest conflict.
<SPEAKER ID="263" NAME="Sergio Paolo Francesco Silvestris" AFFILIATION="PPE">
(IT) Dnă președintă, dle comisar, doamnelor și domnilor, încetarea focului și încheierea cenzurii: consider că acestea sunt cele două scopuri pe care Comisia trebuie să se străduiască să le atingă, dând dovadă de cea mai mare determinare, dar și de cea mai mare consecvență și folosindu-se de acele valori pe care acest Parlament le consideră inalienabile.
<P>
În contextul unui război civil precum cel care are loc în Thailanda, reîntoarcerea la democrație prin alegeri libere - despre care s-a discutat inițial, la care s-a sperat inițial, dar care acum nu mai este atât de sigură - solicită un pas esențial, și anume, sensibilizarea cu privire la sprijinul comunității internaționale față de poporul thailandez și față de reinstaurarea democrației depline în această țară.
<P>
Factorul crucial pentru implicarea comunității internaționale în această etapă este informarea și tocmai de aceea, starea de urgență nu trebuie să reprezinte o formă de cenzură disimulată. Internetul, presa și mass-media trebuie să fie capabile să informeze comunitatea internațională cu privire la evoluţia situației din Thailanda, astfel încât comunitatea internațională, cunoscând pe cât de mult posibil circumstanțele, să poată sprijini în acest moment reinstaurarea democrației.
<SPEAKER ID="264" NAME="Antonio Tajani" LANGUAGE="FR">
Dnă președintă, stimaţi deputați, Thailanda trece printr-o etapă tragică din istoria sa politică. Acest stat, cunoscut pentru dinamismul său economic și social, este afectat în prezent de o criză profundă care i-ar putea amenința stabilitatea în cazul în care nu se găsește o soluție la conflictul actual.
<P>
Într-adevăr, această criză afectează profund statul: o mare parte din populație pare să își fi pierdut încrederea în instituțiile care îl guvernează. În schimb, guvernul se luptă să pună în aplicare soluțiile cerute de circumstanțele actuale. De aici a rezultat slăbiciunea politică, care a condus la confruntări violente și la acte de agresiune care afectează în mod direct drepturile omului și libertăţile fundamentale. Nesiguranța cu privire la viitorul acestei țări persistă. În astfel de circumstanțe, Uniunea Europeană deplânge pierderea de vieți omenești, precum cea a jurnalistului italian Fabio Polenghi, ucis în dimineața zilei de ieri în timpul conflictelor dintre manifestanți și soldați. Nicio criză politică sau ideologică nu poate justifica nici acest fapt, nici confruntarea armată.
<P>
Înaltul Reprezentant al Uniunii pentru afaceri externe şi politica de securitate a solicitat deja de două ori părților beligerante să înceteze conflictul. Nici chiar în cazul în care a fost declarată starea de urgență nu se pot permite măsuri extreme dacă sunt încălcate drepturile fundamentale și dreptul la libertatea de expresie. Aceste drepturi sunt amenințate de utilizarea disproporţionată a forței.
<P>
Reluarea negocierilor este esențială pentru a împiedica agravarea situaţiei. Comisia a luat notă de foaia de parcurs prezentată de prim-ministrul Abhisit Vejjajiva. Thailanda va depăși criza actuală numai dacă își rezolvă problemele structurale majore. Este esențial ca cererile legitime ale grupurilor sociale dezavantajate să fie recunoscute de către toate părțile implicate în guvernarea statului. Acesta reprezintă un pas esențial în vederea reconcilierii naționale. Prin urmare, este neapărat necesar pentru Thailanda ca toate părțile implicate să ajungă la un consens cu privire la calea pe care trebuie să o urmeze către o societate mai pătrunzătoare.
<P>
În calitate de partener al Thailandei, Uniunea Europeană este gata să sprijine statul, atât cât îi stă în putință, pe durata acestui proces complex.
<SPEAKER ID="265" NAME="Președintă">
Dezbaterea a fost închisă.
<P>
Votarea va avea loc în scurt timp.
<P>
Declarații scrise (articolul 149 din Regulamentul de procedură)
<SPEAKER ID="266" NAME="Bruno Gollnisch  " LANGUAGE="FR">
Thailanda trece printr-o perioadă foarte dificilă din istoria sa. "Țara surâsului” a devenit o țară a lacrimilor, a vărsării de sânge, și, poate mâine, o țară a unui război civil între forțele guvernului și așa numitele "tricouri roșii”. Cum s-a ajuns la situația în care o manifestație organizată în vederea alegerilor democratice s-a soldat cu zeci de morți și mii de răniți, cu asasinarea politică a unui conducător al opoziției, cu scene înfățișând gherile urbane, cu debutul insurgenței în diferite provincii, cu stabilirea unei stări de urgență și cu interzicerea circulației pe străzi? Regele este o personalitate foarte respectată în această țară, dar nu pare capabil de a reduce tensiunile. Incertitudinea care continuă cu privire la succesiunea sa sugerează faptul că această instabilitate va persista. Violența trebuie să înceteze. Cu siguranță, guvernul actual a venit la putere în urma unor alegeri, însă aceste alegeri au avut loc în urma unei lovituri de stat și a dizolvării partidelor de opoziție. Această nedreptate trebuie să înceteze. Singura soluție posibilă constă în organizarea rapidă a unor alegeri generale și în restaurarea prealabilă a libertății politice a tuturor părților implicate, în vederea asigurării faptului că alegerile sunt democratice. UE ar trebui să se folosească de relațiile economice și politice bune pe care le are cu Thailanda în vederea aplicării acestei soluții.
