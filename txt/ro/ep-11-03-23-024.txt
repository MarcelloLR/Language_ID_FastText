<CHAPTER ID="024">
Relațiile dintre UE și Consiliul de Cooperare al Golfului (prezentare succintă) 
<SPEAKER ID="325" NAME="Președinte">
Următorul punct pe ordinea de zi este raportul (A70042/2011), întocmit de dl Baudis, în numele Comisiei pentru afaceri externe, referitor la relațiile Uniunii Europene cu Consiliul de Cooperare al Golfului.
<SPEAKER ID="326" NAME="Dominique Baudis">
raportor. - (FR) Dle președinte, mai întâi de toate aș dori să subliniez că acest raport este rezultatul unei activități foarte constructive cu grupurile politice și doresc să le mulțumesc personal, dlui Howitt, dnei Brepoels și dnei Brantner, precum și dnei Jäätteenmäki, pentru colaborare.
<P>
După cum știți, acest raport se referă la strategia globală în relațiile Uniunii Europene cu Consiliul de Cooperare al Golfului.
<P>
Activitatea noastră a început acum mai multe luni, deci înainte de evenimentele care au loc acum în lumea arabă. De atunci am observat peste tot - inclusiv în Golf - demonstrații puternice, care au loc pentru a cere mai mult respect pentru drepturile omului, libertățile fundamentale și democrație.
<P>
Cu toate acestea, chiar la începutul activității noastre, chiar înainte să fi început evenimentele, raportul - și amendamentele adoptate în comisie - a ridicat toate problemele care se află în spatele răscoalei. Condamnăm toate formele de discriminare, inclusiv discriminarea din motive de gen sau religie, subliniem problemele legate de dreptul muncii, drepturile sociale și ale sindicatelor, libertatea de gândire, libertatea de exprimare și de opinie, drepturile femeilor, necesitatea reformării domeniului justiției, abolirea pedepsei cu moartea și a sentințelor de mutilare, și drepturile politice.
<P>
Întrucât evenimentele din Bahrain au luat amploare și în fața represiunii demonstrațiilor, cât și în fața intervențiilor militare din țările învecinate, membri ai CCG, am pregătit o serie de amendamente orale împreună cu raportorii alternativi, care oferă susținere manifestanților care luptă pentru libertate. Am subliniat legitimitatea solicitărilor lor și am condamnat reacția violentă a autorităților din Bahrain, cât și intervenția militară a țărilor CCG, care s-au implicat în represiune, și ne exprimăm îngrijorările serioase cu privire la răspunsul violent al celor de la putere. În final, ne oferim susținerea deplină pentru procesul de tranziție la democrație.
<P>
Evident, acest raport subliniază și perspectivele strategice pe termen lung. Evocă potențialul unui parteneriat în multe domenii (geopolitică, energie, educație și știință și în domeniul integrării regionale).
<P>
Din punct de vedere geopolitic, Iranul reprezintă în mod clar o amenințare reală. Între Iran și Israel, statele din Golf ar fi inevitabil victimele colaterale ale conflictului. Aceste țări au mari așteptări de la noi în ceea ce privește încercarea de a împiedica Iranul să dezvolte arme nucleare. Țările CCG, care reprezintă un sfert din statele membre ale Ligii Arabe, joacă un rol important în procesul de pace. Să ne amintim că acestea stau în spatele inițiativei arabe de pace.
<P>
Cu privire la energie, CCG este furnizorul principal de petrol al Uniunii Europene, deci UE depinde de aceste țări într-o măsură foarte mare, însă rezervele lor de țiței se micșorează și acestea își pregătesc tranziția grație dezvoltării energiilor regenerabile. Putem propune experiența pe care o deținem în acest domeniu.
<P>
La nivel educațional și științific, aceste țări fac din educație una dintre prioritățile lor. Din cauza numărului limitat de universități și de profesori, asistăm la instituirea unor universități americane de renume. Din păcate, în pofida implicării sale, Uniunea Europeană se află cu mult în spatele Statelor Unite. De exemplu, anul trecut au venit doar opt studenți din țările CCG în Europa prin programul Erasmus Mundus.
<P>
În cele din urmă, CCG face progrese slabe în domeniul integrării regionale. Uniunea Europeană, având multă experiență, poate oferi ajutor, consiliere și know-how; în încheiere, solicităm semnarea unui acord de liber schimb care se negociază de peste 20 de ani.
<SPEAKER ID="327" NAME="Jaroslav Paška" AFFILIATION="EFD">
- (SK) Dle președinte, statele din Golful Persic au un potențial economic important, oferind multe posibilități pentru o cooperare mai amplă cu UE. Consiliul de Cooperare al Golfului, ca și Uniunea Europeană, are un interes serios în îmbunătățirea cooperării comerciale, care depinde, prin urmare, de capacitatea noastră de a comunica reprezentanților statelor din Golf prioritățile de cooperare.
<P>
Punctele noastre de vedere sunt apropiate cu privire la multe chestiuni referitoare la gestionarea economică a securității internaționale sau la combaterea terorismului, și de aceea ar fi păcat să limităm potențiala cooperare doar la domeniul comercial și economic. Cu siguranță ne este tuturor clar că cooperarea noastră actuală cu statele din Golf are un potențial însemnat de dezvoltare, iar elaborarea unui nou plan, mai ambițios pentru politica UE în cadrul Consiliului de Cooperare al Golfului și al statelor sale membre, alături de îmbunătățirile comerciale generate de cooperarea economică, ar putea determina și un parteneriat mai strâns cu reprezentanții lumii islamice moderate, care, în vremuri dificile, ar putea reprezenta un bonus politic valoros și interesant din această activitate.
<SPEAKER ID="328" NAME="Csanád Szegedi" AFFILIATION="NI">
(HU) Dle președinte, și eu personal sunt în favoarea intrării în vigoare a unui acord de liber schimb între Uniunea Europeană și Consiliul de Cooperare al Golfului. Regiunea ar putea deveni un partener strategic important pentru Uniunea Europeană în ceea ce privește comerț, incluzând aprovizionarea sporită cu petrol. Consider că este esențial să ne consolidăm relațiile economice. Pentru a asigura competitivitatea Uniunii Europene trebuie să găsim noi piețe și noi parteneri suplimentari, iar în domeniile în care Uniunea Europeană joacă deja un rol important, prioritatea noastră este consolidarea oficială a relațiilor. Încheierea de succes a procesului de negociere care are loc de douăzeci de ani necesită o abordare constructivă, însă flexibilă a ambelor părți, astfel încât pozițiile actuale, mai degrabă rigide să poată fi apropiate. În cazul în care credem în mod serios că Uniunea Europeană trebuie să poată concura cu Statele Unite, China și India, este esențial să intrăm, de asemenea, în diferite domenii economice și segmente de piață în care este posibil ca alte puteri majore să fie deja predominante, și să ne concentrăm asupra priorităților noastre de piață existente și să le sporim importanța.
<SPEAKER ID="329" NAME="Elena Băsescu" AFFILIATION="PPE">
Pentru început, aș dori să-l felicit și eu pe colegul meu, domnul Baudis, pentru acest raport. Parlamentul susține astfel reluarea negocierilor dintre UE și Consiliul de Cooperare al Golfului într-un moment crucial.
<P>
Evenimentele din Bahrein arată că este nevoie de o intensificare a dialogului politic dintre cele două organizații internaționale. Astfel, consider că cele șase state arabe pot da semnalul transformării pașnice a societății prin îmbunătățirea situației drepturilor omului.
<P>
Pe de altă parte, aprovizionarea cu petrol a UE este afectată de evenimentele din zona Mediteranei. În această situație, colaborarea dintre Uniune și Consiliu este esențială pentru asigurarea necesarului energetic și evitarea creșterii prețului pe piața mondială.
<P>
De asemenea, consider că este momentul ca cei 20 de ani de negocieri să se finalizeze cu semnarea Acordului de liber schimb, atât de avantajos ambelor părți. <BRK>
<SPEAKER ID="330" NAME="Karel De Gucht">
membru al Comisiei. - Dle președinte, ne aflăm aici în seara aceasta pentru a discuta rapoartele Parlamentului privind Consiliul de Cooperare al Golfului. Înțeleg că unele grupuri politice ar fi preferat să fi amânat discuția pentru a putea reflecta mai bine vremurile strategice prin care trece lumea arabă în momentul de față.
<P>
Într-adevăr, când ați început să elaborați raportul nimeni nu ar fi putut ghici cum va arăta lumea astăzi, nici în fața căror provocări aveau să se afle țările și popoarele întregii regiuni arabe. Potrivit convingerii noastre că fiecare țară este diferită de celelalte, Uniunea Europeană are pentru diferite situații răspunsuri adaptate diferite. Ați auzit-o ieri pe Cathy Ashton vorbind despre toate acestea: fie că este Tunisia, Egipt, Libia, Yemen sau Bahrain, Uniunea Europeană se confruntă cu multe alegeri și decizii critice.
<P>
Raportul pe care îl discutăm în această seară se concentrează asupra Consiliului de Cooperare al Golfului și asupra țărilor sale, unele dintre ele experimentând solicitările venite din partea populațiilor privind o mai bună respectare a aspirațiilor lor politice, sociale și economice. Guvernele din Golf răspund în moduri diferite: mecanisme financiare substanțiale pentru a diminua cele mai presante necesități si nevoile sociale, anunțarea unor reforme politice, cedarea unor puteri legislative autorităților alese sau deschiderea la dialoguri naționale, cu caracter cuprinzător și incluziv.
<P>
Însă am văzut și violență. În limitele discuției noastre din această seară, acest fapt este valabil în special în cazul Bahrainului. Am urmărit acest lucru îndeaproape; Cathy Ashton și-a exprimat în nenumărate rânduri grija cu privire la anunțurile despre violențele grave de pe străzi și la semnele de tensiuni partizane în creștere. De asemenea, a solicitat forțelor de securitate din țară să respecte drepturile omului și libertățile fundamentale. Și-a reiterat de multe ori invitația la dialog ca singură cale pentru a progresa. Toate acestea au avut loc prin folosirea unui amestec de declarații publice, pe care le-ați văzut, și prin contactul direct cu autoritățile în cauză.
<P>
Întrebarea care ni se adresează este: unde duc toate acestea? Ce ar trebui să facă UE? Cum ar trebui să interpretăm raportul dvs. având în vedere aceste evenimente? Cathy Ashton a atenționat ieri că preferă implicarea în locul izolării, iar eu împărtășesc acest punct de vedere. Raportul dvs. solicită mai multe contacte, nu mai puține, și sunt de acord cu acest lucru. În calitate de comisar pentru comerț, salut oportunitățile mai favorabile pentru schimburile dintre oamenii de afaceri. Aceasta este vremea când noi, europenii, trebuie să fim pregătiți pentru a stimula mai multe contacte cu populațiile din țările din Golf. De asemenea, este momentul ca noi, europenii, să fim pregătiți să răspundem pozitiv la orice cerere pe care o primim ca Europa să faciliteze dialogul fără precedent care să ducă la reforme.
<P>
Nu trebuie să ne dăm înapoi de la apărarea drepturilor omului și a libertăților fundamentale, însă nu trebuie nici să le dictăm, nici să impunem modelele noastre de democrație altora. Europa crede cu tărie că reformele trebuie să vină din interior. Cred că acest lucru este valabil și pentru țările din Consiliul de Cooperare al Golfului. Nu eu trebuie să îi spun acestui Parlament cum să trateze raportul pe care îl are în față. Cred că trebuie să gândim în termeni strategici, iar dialogurile și angajamentele sunt esențiale în acest sens.
<P>
UE trebuie să fie pregătită pentru a acorda sprijin pentru dialog și procesele de reformă din regiune. Suntem pregătiți să acordăm sprijin politic pentru reformă, precum și know-how și expertiză pentru a aborda chestiuni mai specifice. Salutăm orice astfel de oportunitate, însă acest lucru se poate întâmpla doar dacă și atunci când țările din regiune ne cer sprijinul.
<P>
Un cuvânt de încheiere cu privire la zona de liber schimb cu Golful pentru care sunt direct responsabil. Am încredere că atunci când la fața locului se vor materializa circumstanțele adecvate, vom putea acționa pe baza unei hotărâri comune a UE de a continua obiectivele relațiilor comerciale în ceea ce privește Consiliul de Cooperare al Golfului.
<P>
Se înțelege de la sine că stabilitatea este o condiție necesară pentru consolidarea contactelor politice dintre guverne și cetățeni, cât și pentru ca fluxul comercial să opereze eficient. Vă mulțumesc pentru atenția acordată și doresc să îi mulțumesc în mod deosebit raportorului, dl Baudis.
<SPEAKER ID="331" NAME="Președinte">
Dezbaterea a fost închisă.
<P>
Votul va avea loc mâine la ora 11.30.
<P>
Declarații scrise (articolul 149 din Regulamentul de procedură)
<SPEAKER ID="332" NAME="Bogdan Kazimierz Marcinkiewicz" LANGUAGE="PL">
Sunt de părere că este absolut vital pentru UE să formuleze o politică mai ambițioasă cu privire la Consiliul de Cooperare al Golfului (CCG) și la statele sale membre, mai ales într-un moment în care Uniunea Europeană iese dintr-o criză economică și având în vedere dezastrele, un cutremur și un tsunami, care au lovit Japonia. Sunt încântat că raportul acoperă probleme cum ar fi energia în cel mai larg sens, industria, cercetarea științifică și dezvoltarea educației. Serviciul european de acțiune externă ar trebui, de aceea, să aloce mai mulți angajați și să mărească numărul de misiuni diplomatice deschise în țările CCG, pentru o cooperare mai strânsă.
<P>
De asemenea, cred că trebuie să salutăm toate eforturile depuse, ca parte a negocierilor privind liberul schimb, pentru a garanta furnizarea sigură și în siguranță de materii prime. Cooperarea dintre UE și CCG ar trebui să cuprindă sprijin suplimentar pentru programele de schimb care îi implică pe studenți, oamenii de știință și pe profesioniști. În acest raport Parlamentul European subliniază că încheierea unui Acord de liber schimb (ALS) între UE și CCG este o prioritate pentru viitoarea cooperare cu partenerii noștri de la Marea Mediterană. Uniunea Europeană trebuie, prin urmare, să dezvolte o strategie adecvată pentru a susține procesul de integrare regională.
<SPEAKER ID="333" NAME="Andreas Mölzer" AFFILIATION="NI">
în scris. - (DE) Se pare că populațiile celor șase state din Consiliul de Cooperare al Golfului, care, incidental, sunt cei mai importanți parteneri comerciali ai UE din lumea arabă, nu cred că reformele care au fost aplicate de-a lungul ultimilor ani sunt adecvate. Încă nu este clar în ce măsură planurile de a injecta sume imense de bani pentru a susține economiile și pentru a îmbunătăți condițiile sociale în două dintre cele mai sărace state, din grupul celor șase state membre, ar putea ajuta la încetarea demonstrațiilor continue. Deși Consiliul de Cooperare al Golfului contestă legitimitatea colonelului Gaddafi și susține ideea unei zone de interdicție aeriană, în statul membru Arabia Saudită s-a tras asupra demonstranților, iar în Bahrain demonstranții au fost, de asemenea, supuși unui tratament violent. Chiar și trimiterea unor unități speciale ale Consiliului de Cooperare al Golfului pentru a proteja instalații importante de infrastructură din Bahrain este controversată, deoarece opoziția șiită face apel la comunitatea internațională pentru a proteja populația de intervențiile militare. Se pare că prin introducerea zonei de interdicție aeriană a fost deschisă cutia Pandorei. UE nu trebuie să permită să fie prinsă în afacerile interne ale statelor din Orientul Mijlociu și exact acest lucru riscă să se întâmple, deoarece echilibrul din Bahrain s-ar putea schimba rapid. Am văzut cât valorează acordurile după o lovitură în cazul acordurilor de readmisie. De aceea, ar trebui să așteptăm să vedem cum evoluează situația, în loc să forțăm progresul.
<SPEAKER ID="334" NAME="Cristian Dan Preda" AFFILIATION="PPE">
în scris. - Adoptarea raportului Baudis este binevenită întrucât acum, mai mult ca niciodată, e necesară o strategie coerentă a Uniunii în relațiile sale cu Consilul de Cooperare al Golfului (CCG). În primul rând, țările membre ale acestei organizații au o influență crescândă în lumea arabo-musulmană și pot juca un rol important în dialogul intercultural. În plus, cred că este nevoie de măsuri concrete pentru a spori vizibilitatea Uniunii în această zonă și pentru a promova înțelegerea mutuală, inclusiv prin stabilirea unei cooperări în domeniul presei și al audiovizualului, pentru a remedia deficitului de informație despre Europa. În fine, cred că evenimentele recente din Bahrein ne obligă să ancorăm mai puternic relațiile Uniunii cu CCG în respectarea drepturilor omului și a libertăților fundamentale. E nevoie, în momentul actual, să ne asigurăm că apelurile pentru reforme democratice ale manifestanților sunt ascultate în carul unui dialog politic real. Soluția conflictelor recente din Bahrein, de exemplu, e angajarea societății civile, și nu reprimarea violentă.
<SPEAKER ID="334" NAME="Anna Záborská" LANGUAGE="SK">
Un acord de liber schimb înseamnă mai puține bariere pentru cooperarea mutuală și comerț. Din aceste motive, susțin în principiu un astfel de acord. Statele care fac parte din Consiliul de Cooperare al Golfului sunt, fără îndoială, parteneri comerciali importanți, în special pentru că dețin materia primă de bază a erei noastre - petrolul. De asemenea, am salutat faptul că raportul menționează, pe lângă comerț, și lipsurile partenerilor noștri comerciali în domeniul drepturilor omului. În ciuda acestui fapt, am ezitat totuși mult timp dacă să votez pentru raport sau nu. Unele dintre statele reprezentate în Consiliul de Cooperare al Golfului sunt cu două fețe. Una ne zâmbește într-un mod prietenos și spune că este aliata noastră în combaterea terorismului islamic. Cealaltă totuși este mai puțin vizibilă și acordă anual miliarde de dolari răspândirii "educației” religioase care face apel la violență împotriva creștinilor, evreilor și tuturor celor care nu sunt musulmani. În cele din urmă am votat totuși pentru raport, pentru că aștept din partea Comisiei să ne spună, de asemenea, cine acordă sprijin financiar acestei uri, când va începe monitorizarea detaliată a manifestațiilor de violență împotriva creștinilor din statele musulmane.
