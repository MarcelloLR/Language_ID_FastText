<CHAPTER ID="009">
Explicații privind votul
<SPEAKER ID="153" NAME="Sergio Paolo Francesco Silvestris" AFFILIATION="PPE">
(IT) Dle președinte, Sudanul este cea mai mare țară din Africa Subsahariană, punctul de intersecție a lumii arabe cu cea africană și mozaicul multor grupuri etnice diferite. Conform Acordului global de pace, a avut loc un referendum în luna ianuarie 2011, acesta fiind stadiul final al procesului care are ca scop independența Sudanului de Sud față de Sudanul de Nord.
<P>
Sudanul de Sud este o zonă cu aproximativ 10 milioane de locuitori, reprezentând aproape o pătrime din teritoriul Sudanului, așa cum este constituit în prezent, și deținând aproximativ trei pătrimi din rezervele de petrol ale Sudanului. Este un stat care va trebui să se confrunte cu limitări geografice și infrastructurale imense, fără ieșire la mare și cu lipsa unei rețele de transport care să facă legătura cu Sudanul de Nord, unde au loc prelucrarea și transportul petrolului. Sudul se confruntă cu multe provocări, începând cu instituirea propriilor instituții și îmbunătățirea cadrelor socioeconomice și de securitate.
<P>
Trebuie subliniat, cu toate acestea, faptul că intervenția în această țară rămâne o prioritate pentru UE. Așadar, în 2010, Consiliul a acordat Sudanului alocări speciale în valoare de 150 de milioane de euro pentru perioada 2011-2013. Uniunea Europeană trebuie să mobilizeze toate instrumentele pe care le are la dispoziție pentru a sprijini Sudanul de Sud în delicata fază post-referendum. În același timp, trebuie să menținem o abordare echilibrată în legătură cu nordul și cu sudul țării, acordând o atenție deosebită nevoilor sudului din punctul de vedere al constituirii instituțiilor și al guvernării.
<P>
Ajutorul acordat Sudanului de Sud de către Uniunea Europeană trebuie să fie proporțional cu ceea ce poate efectiv absorbi noul stat. Trebuie să evităm situația în care viitoarele fluxuri de finanțare trimise către Juba sfârșesc prin a fi utilizate în mod necorespunzător sau, și mai grav, prin a întreține nivelul ridicat al corupției existent deja.
<SPEAKER ID="154" NAME="Lena Ek" AFFILIATION="ALDE">
(SV) Dle președinte, Sudanul este în acest moment într-o fază extrem de delicată, anterioară zilei independenței din 9 iulie anul curent, atunci când Sudanul va fi împărțit în două state. Este extrem de important ca UE să continue să ofere ajutor și să direcționeze acest ajutor către consolidarea instituțiilor care sunt necesare pentru buna funcționare a unui stat independent. Știm cu toții că situația din Cornul Africii este extrem de delicată, știm că există probleme privind tradițiile democratice, știm că situația femeilor este extrem de dificilă și știm că există probleme cu pirații.
<P>
În acest context, doresc să subliniez cât este de important ca oamenii să poată să își exercite drepturile și să poată să vorbească și să se manifeste liber. Acest lucru este valabil pentru întregul Corn al Africii și nu în ultimul rând pentru Dawit Isaak, cetățeanul suedez care este închis în Eritreea. Întreaga regiune are nevoie de dezvoltare democratică și de sprijinul Uniunii Europene.
<SPEAKER ID="155" NAME="Hannu Takkula" AFFILIATION="ALDE">
(FI) Dle președinte, aș vrea să spun că este extrem de important ca Uniunea Europeană să asigure că promovează pacea și independența acestor două state. Este cunoscut faptul că, de când Sudanul și-a dobândit independența în anul 1956, Sudanul și Sudanul de Sud au fost tot timpul în război - un război civil. De aceea este foarte important ca acum, după referendum, în cadrul căruia aproape toată lumea - peste 98 %- a dorit independență pentru Sudanul de Sud, acest proces al păcii și al independenței să fie dus mai departe.
<P>
Datoria noastră, în calitate de europeni, este, evident, aceea de a sprijini democrația, drepturile omului și libertatea de opinie, toate acestea fiind valori esențiale. De aceea, este foarte important să fim în favoarea consolidării acestor democrații și a independenței pentru Sudanul de Sud.
<SPEAKER ID="157" NAME="Salvatore Iacolino" AFFILIATION="PPE">
(IT) Dle președinte, cu siguranță rezoluția adoptată astăzi este un indicator important al cooperării și al colaborării sporite dintre Uniunea Europeană și Rusia. Guvernanța economică; spații comune de cooperare în domeniile securității, justiției și libertății; și lupta împotriva criminalității organizate, protejând în același timp drepturile inviolabile.
<P>
Africa de Nord și Orientul Mijlociu necesită o abordare comună și suntem convinși că Rusia poate juca un rol esențial în acest context.
<P>
Acest acord de parteneriat și cooperare, pregătit pentru summitul din 9-10 iunie, va putea reprezenta o linie directoare politică importantă pentru consolidarea acestei cooperări, ceea ce suntem siguri că va ajuta Rusia să devină membru al Organizației Mondiale a Comerțului și va încuraja liberalizarea regimului de vize. Între timp, Rusia trebuie să își joace pe deplin rolul, mai ales în domeniul drepturilor fundamentale.
<SPEAKER ID="158" NAME="Ville Itälä" AFFILIATION="PPE">
(FI) Dle președinte, este adoptat acum un document extrem de important și cred că este vital să continuăm dialogul cu Rusia. Pentru noi, Rusia este un vecin important și cu cât sunt mai bune relațiile dintre noi, cu atât mai bine pentru toată lumea. Aș dori, să atrag atenția asupra problemei exonerării de obligația de a deține viză. Eu cred că este un obiectiv important, dar poate ar trebui să nu ne grăbim. În calitate de reprezentant al unei țări vecine, pot să vă spun că nu putem accelera acest proces decât dacă există acorduri de readmisie care funcționează. În Rusia, este clar că autoritățile trebuie să asigure că identitatea dublă, care putea fi cumpărată până acum, nu va mai putea fi obținută. În schimb, toate aceste aspecte trebuie tratate în mod corespunzător de către Rusia, pentru a putea avansa în privința exonerării de obligația de a deține viză. De aceea nu ar trebui să grăbim lucrurile dacă nu este necesar.
<SPEAKER ID="159" NAME="Sergio Paolo Francesco Silvestris" AFFILIATION="PPE">
(IT) Dle președinte, aș dori să subliniez faptul că ne vom confrunta cu o chestiune importantă în timpul summitului care are loc astăzi și mâine. o chestiune care totuși îmi pare că lipsește din rezoluția noastră comună. Cu alte cuvinte, cred că acest summit riscă să fie eclipsat de o scindare privind interdicția de a importa legume din Europa din cauza bacteriei E coli.
<P>
La fel ca și Comisia, consider că este absurd ca Rusia să pună embargo pe produsele pe care le consumăm zilnic și asupra cărora efectuăm controale amănunțite. Cred că reacția Rusiei este mai mult o mișcare politică, după cum am văzut deja de multe ori în trecut. Cred că opinia mea legată de acest subiect, inclusiv în calitatea mea de membru al Comisiei pentru agricultură și dezvoltare rurală, va fi împărtășită de colegii mei.
<P>
Așadar, consider că este o idee bună ca această chestiune să fie abordată și în cadrul summitului și ca Rusiei să i se ceară să ridice imediat interdicția disproporționată și nejustificată privind importul legumelor, interdicție care nu respectă principiile stabilite de Organizația Mondială a Comerțului (OMC), mai ales că Rusia este candidată pentru aderarea la OMC.
<P>
Dl Putin, prim-ministrul rus, a anunțat deja că Rusia nu va ridica interdicția până când Uniunea Europeană nu va da detalii cu privire la sursa infecției cu E.coli.
<SPEAKER ID="160" NAME="Marek Józef Gróbarczyk" AFFILIATION="ECR">
(PL) Dle președinte, standardele care se aplică în Rusia sunt complet diferite față de cele valabile în Uniunea Europeană. Este suficient să menționăm problema drepturilor omului și cea a libertății de asociere, sau utilizarea fără scrupule a resurselor naturale pentru a exercita presiuni politice asupra altor țări, cum ar fi cele din Uniunea Europeană. Construcția gazoductului Nord Stream este un exemplu clar. Negocierile în curs de desfășurare sunt un test pentru Uniunea Europeană și pentru poziția pe care o vom deține în viitor - cea de partener sau cea de client.
<SPEAKER ID="161" NAME="RadvilMorkūnaitė-Mikulėnien" AFFILIATION="PPE">
(LT) Dle președinte, politicile președintelui Lukașenko sunt cauza izolării acestuia și a întregii sale țări în relațiile cu Vestul. Rusia profită rapid de acest lucru și intenționează să pună stăpânire pe întreprinderile strategice și cele mai profitabile din Belarus, în schimbul unor împrumuturi. Se vorbește deja despre introducerea unei monede comune (rubla rusească).
<P>
În cadrul următorului summit UE-Rusia, ar trebui acordată atenție situației din Belarus. Nu vorbesc despre negocierile cu Rusia cu privire la Belarus, deoarece acest lucru ar lăsa de înțeles că Rusia are un fel de "drepturi speciale” asupra acestei țări. Cu toate acestea, trebuie să înștiințăm Rusia, la cel mai înalt nivel, că este inacceptabil să consolideze influența asupra unei țări vecine exploatând o situație și negociind cu un regim autoritar care nu reprezintă poporul. Numai cetățenii din Belarus pot ajunge la o hotărâre cu privire la procesele de integrare ale țării și numai în condiții de autodeterminare democratică.
<SPEAKER ID="162" NAME="Peter Jahr" AFFILIATION="PPE">
(DE) Dle președinte, cred că putem vorbi mult timp despre progresul Rusiei în drumul spre democrație. Există, desigur, multe probleme din perspectiva noastră. Cu toate acestea, pe de altă parte, este întotdeauna mai bine să consolidăm cooperarea noastră cu Rusia, mai ales când cerem Rusiei să respecte drepturile omului sau să îmbunătățească drepturile de mediu, chiar și numai datorită mărimii acestei țări. Dacă putem asigura o cooperare fructuoasă, dar și serioasă și dacă nu uităm să înaintăm cereri legitime și să evidențiem eșecurile legitime, vom face un pas în direcția corectă, nu numai în ceea ce privește cooperarea dintre Europa și Rusia, dar, și mai important, în ceea ce privește drepturile omului. Este vorba, de fapt, despre îmbunătățirea situației populației din Rusia.
<SPEAKER ID="163" NAME="Lena Ek" AFFILIATION="ALDE">
(SV) Dle președinte, rezoluțiile de acest gen folosesc întotdeauna un limbaj extrem de diplomat. De această dată, cred că am fost prea blânzi în evaluarea relațiilor noastre cu Rusia. Știm că situația drepturilor omului în Rusia merită disprețul nostru și știm că este aproape imposibil pentru oameni să își exprime liber opiniile politice. Știm de asemenea că mulți oameni sunt în închisoare exact pentru că au încercat să își exercite drepturile. Acest lucru este inacceptabil.
<P>
Totodată, cred că exprimarea cu privire la politica energiei este necorespunzătoare. Criteriile pe care le impunem cu privire la climat și la mediu trebuie să se aplice și în cazul petrolului sau al gazului importat din Rusia. Trebuie să impunem cerințe aspre în cazul Norvegiei, care importă gaz în UE și exact aceleași reguli, trebuie aplicate și în cazul Rusiei.
<SPEAKER ID="164" NAME="Anneli Jäätteenmäki" AFFILIATION="ALDE">
(FI) Dle președinte, Rusia este un important partener al UE și UE ar profita și mai mult de pe urma relațiilor cu Rusia dacă abordarea ar fi cu adevărat strategică și suficient de categorică între summituri. Doar atunci vom obține rezultate.
<P>
Există trei probleme care trebuie luate în considerare. În primul rând, statutul de membru al OMC al Rusiei. Aderarea Rusiei la OMC și comerțul liber sunt atât în interesul UE, cât și în cel al Rusiei. Dezvoltarea climatului de afaceri și statul de drept sunt componente esențiale în evoluția Rusiei.
<P>
În al doilea rând, UE și Rusia au un interes comun în regiunea arctică și acest interes este important. UE trebuie să își consolideze politica cu privire la regiunea arctică. În al treilea rând, exonerarea de obligația de a deține viză între UE și Rusia este obiectivul corect. Cu toate acestea, Rusia ar trebui să îmbunătățească în mod semnificativ controlul și practicile de la frontieră și, din acest punct de vedere, susțin această abordare foarte practică.
<P>
(Aplauze)
<SPEAKER ID="166" NAME="Sergio Paolo Francesco Silvestris" AFFILIATION="PPE">
(IT) Dle președinte, în timp ce mă documentam referitor la acest subiect, mi-am dat seama că, în mod paradoxal, având în vedere dimensiunea țării, aceasta este o chestiune foarte importantă în Elveția, unde există multe informații și publicații referitoare la acest subiect, deși puține informații provin din Europa.
<P>
Nu întâmplător, chiar și după punerea în aplicare a Directivei 2006/114/CE, această problemă continuă să afecteze un număr mare de întreprinderi, în special întreprinderi mici și mijlocii, și consumatorii din Europa. Deoarece ne confruntăm cu peste 400 de petiții, așa cum este precizat într-un punct din rezoluție, discutăm din nou despre această chestiune în această Cameră.
<P>
Problema este reprezentată de faptul că există în continuare comercianți care ajung, fără să își dea seama, să încheie contracte cu o valoare apreciabilă pentru înregistrarea într-un anuar profesional. Cei care abia se uită peste formulare și le semnează fără să se gândească și fără a examina atent ceea ce semnează, pot fi surprinși, în mod neplăcut, de cât de mult îi va costa.
<P>
În ultimii ani, practicile de afaceri similare cu cea menționată acum s-au răspândit în întreaga Europă. Sunt dificil de combătut în mod eficient prin lege, în forma prezentă. Votul meu pentru, din dimineața aceasta, avea scopul de a ajuta, în primul rând, întreprinderile mici și mijlocii, care contribuie enorm la sistemul nostru economic.
<SPEAKER ID="167" NAME="Peter Jahr" AFFILIATION="PPE">
(DE) Dle președinte, sunt foarte mulțumit că am discutat astăzi despre anuarele profesionale și practicile de astăzi ale acestora. Acest lucru este un subiect important pentru Uniunea Europeană. Deși Comisia pentru petiții lucrează intens la acest subiect din anul 2008, nu se văd încă îmbunătățiri semnificative.
<P>
Aș dori să explic de ce situația din Germania este atât de dificilă. Este o practică normală și obligatorie în Germania ca o entitate juridică să își înregistreze adresa într-un anuar online atunci când este înființată. Oricine înregistrează o companie va primi între opt și zece scrisori drept răspuns. Este posibil ca una dintre acestea să fie autentică și celelalte inutile. Dacă răspunzi la o scrisoare greșită și completezi formularul greșit în această perioadă de înființare a întreprinderii în care ai mult de lucru și te confrunți cu birocrație excesivă, vei afla că ai semnat un contract și ai o factură de până la 1 000 de euro.
<P>
Așadar, doresc să îndemn Comisia, încă o dată, să ia în considerare o interdicție la nivel european a acestor anuare profesionale înșelătoare.
<SPEAKER ID="168" NAME="Lena Ek" AFFILIATION="ALDE">
(SV) Dle președinte, acordăm în general mult prea puțin timp în acest Parlament problemelor cu care se confruntă întreprinderile mici. S-a dezvoltat o nouă formă de fraudă, în care micile întreprinderi sunt păcălite să își facă reclamă în diferite tipuri de anuare. Apoi, când descoperă că sunt frauduloase, întreprinderile primesc un ordin de plată. Factura este apoi transmisă unei agenții de recuperare a datoriilor și datoria crește și devine de trei până la zece ori mai mare într-un timp foarte scurt.
<P>
Ultima perfecționare este că aceste ample sisteme frauduloase operează acum și peste hotare și atunci devine aproape imposibil să li se facă dreptate întreprinderilor mici la nivel individual. În schimb, acestea sunt urmărite de agențiile de recuperare fără a le putea împiedica și fără a putea denunța sau prinde persoana responsabilă pentru infracțiune.
<P>
În realitate, acest lucru mai înseamnă și că trebuie consolidată cooperarea dintre forțele de poliție europene, deoarece trebuie să putem vedea aceste modele transfrontaliere pe scară largă, întrucât nu este vorba despre acte frauduloase mici, ci despre mari cercuri de activități frauduloase organizate, care implică sume mari de bani, chiar milioane de euro. Așadar, aceasta este o rezoluție bună, dar este mult prea slabă și trebuie să mergem și mai departe în ceea ce privește cooperarea europeană.
<SPEAKER ID="170" NAME="Hannu Takkula" AFFILIATION="ALDE">
(FI) Dle președinte, am cerut permisiunea de a vorbi în timpul dezbaterii cu privire la Rusia și poate îmi veți îngădui să spun câteva cuvinte despre acest subiect, deși între timp am trecut la alt subiect. Este foarte important, cred, să întreținem dialogul cu Rusia. Avem nevoie de reuniuni la nivel înalt, dar, în calitate de europeni, trebuie să ținem minte, în această privință, care este cea mai importantă funcție a UE. Funcția noastră este aceea de a duce mai departe democrația, drepturile omului și libertatea de opinie în cadrul discuțiilor cu Rusia. Trebuie să punem accentul pe aceste valori de bază.
<P>
Când vorbim despre exonerarea de obligația de a deține viză, acesta este un obiectiv pentru viitor, căci acum consolidarea democrației din Rusia este prioritară. Să lăsăm Rusia să pornească pe drumul către democrație și să se dezvolte, respectând drepturile omului și statul de drept în consecință, înainte să vorbim din nou despre exonerarea de obligația de a deține viză.
<SPEAKER ID="172" NAME="Martin Kastler" AFFILIATION="PPE">
(DE) Dle președinte, doamnelor și domnilor, cei câțiva care încă sunteți aici, în calitate de vizitatori ai Parlamentului European, aș dori, în concluzie, să fac câteva remarci scurte cu privire la anuarele profesionale înșelătoare.
<P>
Am votat în favoarea acestei rezoluții deoarece este important pentru noi, cei din UE, să ne exprimăm clar opinia cu privire la acest subiect. Aceasta este o parte a criminalității organizate din Europa, care include companiile frauduloase care iau bani de la oameni și de la întreprinderile mici și mijlocii prin intermediul internetului. Trebuie să depunem eforturi pentru a preveni acest lucru. Comisia a ținut multe discursuri pompoase în care a cerut sprijin adevărat pentru întreprinderile mici și mijlocii și reducerea birocrației. Un aspect important al acestei probleme este stoparea acestui tip de crimă organizată. Rezoluția reprezintă un pas în direcția cea bună, dar numai unul mic. Trebuie să luăm măsuri și, de aceea, îi rog pe toți să își continue munca, nu numai pe deputații care nu sunt prezenți acum, ci pe toți cei care reprezintă cetățenii Europei în Parlament.
<SPEAKER ID="173" NAME="Syed Kamall" AFFILIATION="ECR">
Dle președinte, sunt de acord cu vorbitorul anterior. Destul de des, indiferent de problemă, răspunsul pare să vină de aici sub forma mai multor regulamente și a unei mai mari coerențe a UE. Armonizare versus recunoaștere reciprocă, dreptul european al contractelor impus, care adaugă o povară administrativă în cazul întreprinderilor mici. Totuși, lucrul asupra căruia ar trebui să ne concentrăm cu adevărat este îmbunătățirea modului de funcționare a UE. Oricare ar fi părerea dvs. despre UE, fie că sunteți sceptici cu privire la integrarea viitoare, fie că vreți o Europă mai coezivă, ar trebui să ne concentrăm pe îmbunătățirea modului de funcționare a UE și a pieței interne și, în același timp, să ne ocupăm și de frauda transfrontalieră.
<P>
De când sunt deputat în Parlamentul European, primesc scrisori și e-mailuri de la alegători care au fost păcăliți să se înscrie într-un anuar profesional, fiind apoi taxați cu o sumă mare de bani. Decât să ne concentrăm pe aspectele abordate în această săptămână, mai bine ne-am asigura că UE va funcționa mai bine. Să ne concentrăm pe reducerea poverii administrative pentru întreprinderile mici și mijlocii și să ajutăm cetățenii UE care au fost afectați de această fraudă transfrontalieră.
<P>
Explicații scrise privind votul
<SPEAKER ID="175" NAME="Laima Liucija Andrikien" AFFILIATION="PPE">
în scris. - (LT) Am votat în favoarea acestei rezoluții referitoare la situația din Sudan și Sudanul de Sud în urma referendumului din 2011. Referendumul din Sudanul de Sud a avut loc în perioada 9-15 ianuarie 2011, majoritatea covârșitoare a voturilor fiind în favoarea creării statului independent Sudanul de Sud, care este așteptat să își declare oficial independența la 9 iulie 2011, dată care coincide cu expirarea Acordului global de pace (AGP). Aceasta va fi o zi foarte importantă pentru Sudanul de Sud, deoarece crearea acestui nou stat va ridica multe provocări dificile. Salut faptul că această rezoluție solicită autorităților din Sudanul de Sud să promoveze dezvoltarea Sudanului de Sud ca stat modern, pluralist și democrat, bazat pe statul de drept și respectarea drepturilor omului, în special ale femeilor și ale copiilor, precum și prevalența dreptului cetățenilor de a-și alege guvernul în alegeri periodice libere. Deși Sudanul de Sud este bogat în resurse naturale, de exemplu petrol, cupru și fier, precum și păduri și terenuri fertile, imensa majoritate a populației sale trăiește în sărăcie, având una dintre cele mai ridicate rate ale mortalității infantile și cei mai scăzuți indicatori ai educației din lume. Prin urmare, solicit viitoarei guvernări a Sudanului de Sud să ia imediat măsurile necesare pentru a garanta un nivel minim de subzistență, garanții sociale și, mai presus de toate, securitate pentru populația Sudanului de Sud.
<SPEAKER ID="175" NAME="Sophie Auconie" LANGUAGE="FR">
Sunt sigură că Uniunea Europeană va trebui să joace un rol important în lupta împotriva sărăciei și în revitalizarea economiei Sudanului. Aș dori, așadar, să subliniez importanța menținerii ajutorului umanitar al Uniunii pentru Sudan și Sudanul de Sud.
<SPEAKER ID="175" NAME="Zigmantas Balčytis" AFFILIATION="S&amp;D">
în scris. - (LT) Am votat în favoarea acestei rezoluții. Referendumul din Sudanul de Sud a avut loc în perioada 9-15 ianuarie 2011, majoritatea covârșitoare a voturilor fiind în favoarea creării statului independent Sudanul de Sud. Se preconizează că Sudanul de Sud își va declara oficial independența la 9 iulie 2011. Parlamentul European respectă pe deplin rezultatele referendumului, acestea exprimând voința democratică a populației din Sudanul de Sud. Salut faptul că Parlamentul European a cerut guvernului din Sudanul de Sud să adopte politici privind investițiile străine în interesul populației, în așa fel încât investițiile străine în resursele naturale să contribuie la dezvoltarea economiei naționale pentru a se combate sărăcia. Sumele de bani alocate de către UE ajutorului pentru dezvoltare ar trebui folosite pentru a sprijini serviciile de bază, în special educația, sănătatea, agricultura, securitatea alimentară și dezvoltarea capacităților instituționale, pentru a asigura dezvoltarea Sudanului de Sud ca un stat modern, pluralist, democratic, bazat pe statul de drept și pe respectarea drepturilor omului.
<SPEAKER ID="175" NAME="Izaskun Bilbao Barandica" LANGUAGE="ES">
Am votat în favoarea acestei rezoluții deoarece sprijin Sudanul și Sudanul de Sud și îi felicit pentru comportamentul lor de după referendum, care va ajuta la construirea unui stat democratic în pace, prosperitate și securitate în ceea ce privește drepturile omului, drepturile economice și cele sociale din cele două țări. Pentru a obține acest lucru, rugăm cele două părți implicate să inițieze un dialog constructiv pentru a rezolva pașnic situația din Abeyi și alte chestiuni care urmează a fi negociate, cum ar fi distribuția veniturilor din petrol, delimitarea granițelor și repartizarea datoriilor. Pentru aceasta, UE trebuie să asigure resursele necesare ambelor țări pentru a sprijini serviciile sociale cum ar fi educația, sănătatea, agricultura, securitatea alimentară și consolidarea capacității instituționale și ar trebui să mențină ajutorul umanitar pentru ambele țări după data de 9 iulie, data la care Sudanul de Sud își va câștiga, în mod oficial, independența.
<SPEAKER ID="175" NAME="Mara Bizzotto" LANGUAGE="IT">
Salut cu căldură rezoluția Parlamentului referitoare la Sudan și Sudanul de Sud, care reiterează respectul deplin pentru referendumul din ianuarie 2011, sprijinind independența Sudanului de Sud. Rezoluția exprimă, astfel, sprijinul pentru principiul autodeterminării popoarelor și recunoaște dreptul comunității creștine din Sudanul de Sud de a-și crea propriul stat, independent față de autoritățile majorității musulmane. Documentul subliniază nevoia celor două state create prin scindarea Sudanului de a-și recunoaște reciproc suveranitatea și solicită adoptarea de măsuri care să ajute la consolidarea și stabilizarea prezenței lor pe drumul spre democrație, la respectarea drepturilor omului și la recunoaștere reciprocă. Dat fiind că apărarea principiului de autodeterminare a popoarelor și protecția minorităților creștine din lume sunt aspecte fundamentale ale teoriei politice ale Lega Nord, nu pot decât să îmi exprim sprijinul pentru această rezoluție.
<SPEAKER ID="176" NAME="John Bufton" AFFILIATION="EFD">
în scris. - Am votat împotriva dispoziției privind ajutorul extern de 200 de milioane de euro pentru Sudanul de Sud în vederea cooperării pentru dezvoltare, vizând să ajute Sudanul de Sud să facă față numeroaselor provocări umanitare și socioeconomice în contextul capacității reduse a statului și al fragilității politice. Întrucât UE reprezintă o instituție nedemocratică în sine și o instituție care, în opinia mea, nu ar trebui să aibă o agendă politică externă, nu pot sprijini activitatea acesteia în nicio țară terță. Regatul Unit este unul dintre donatorii cei mai importanți din lume în ceea ce privește ajutorul extern.
<P>
Este esențial ca ajutorul extern și politica externă să rămână domenii de competența statelor membre individuale și să nu fie dictate la nivelul UE, chiar dacă destinatarul are nevoie și respectă condițiile pentru a primi ajutor. Permițând UE să formuleze o agendă politică externă, vom ajunge în situația diviziunii între statele membre din cauza unei țări terțe, deoarece hotărârea Uniunii nu a fost unanimă. Acest gen de activitate la nivelul UE deschide drumul spre o competență sporită în domeniul acțiunilor externe, lucru cu care nu sunt deloc de acord.
<SPEAKER ID="176" NAME="Maria Da Graça Carvalho" AFFILIATION="PPE">
în scris (PT) În ceea ce privește răspunsul Parlamentului la situația din Sudan în urma referendumului din 2011, care a decis în favoarea independenței Sudanului de Sud începând cu data de 9 iulie, consider că propunerea de rezoluție depusă de Grupul PPE este cea mai potrivită, deoarece cred că prezintă o abordare mai bună a situației politice cu care ne confruntăm, precum și a relațiilor cu alte țări africane.
<SPEAKER ID="176" NAME="Diogo Feio" LANGUAGE="PT">
Referendumul care a avut loc în Sudan avea ca scop oprirea violenței generalizate care învrăjbea populațiile din nordul și sudul țării una împotriva celeilalte. Având în vedere rezultatele referendumului, voința poporului din Sudanul de Sud este fără echivoc în favoarea independenței, cum a fost de altfel reiterat pe parcursul multor ani. Grupul meu a monitorizat această chestiune și, în special, situația din Darfur, pe parcursul a mai multor sesiuni parlamentare și a sponsorizat cu succes candidatura avocatului sudanez, Salih Mahmoud Osman, pentru premiul Saharov din 2007. Decernarea acestui premiu a avut ca scop scoaterea în evidență a genocidului din acea țară și recunoașterea muncii pașnice a celor care, în pofida tuturor greutăților, nu au renunțat la lupta pentru pace, solidaritate și drepturile omului. Din păcate, premiul dlui Osman nu a fost suficient pentru a insufla comunității internaționale sentimentul vizat de urgență în ceea ce privește încălcările repetate și grave ale drepturilor omului înregistrate în Sudan. Sper ca, înainte și după separare, ambele părți să respecte ceea ce s-a hotărât, să construiască două țări pașnice, să își scoată popoarele din sărăcie și să promoveze buna vecinătate; și că Uniunea Europeană va putea contribui la realizarea acestor lucruri.
<SPEAKER ID="176" NAME="José Manuel Fernandes" LANGUAGE="PT">
Rezultatele finale ale referendumului din 9 ianuarie 2011 privind autodeterminarea Sudanului de Sud au confirmat, printr-o majoritate vastă, că votanții erau hotărâți să creeze un stat independent. Potrivit observatorilor internaționali ai UE, acest referendum, ale cărui rezultate au fost anunțate de Comisia pentru referendum din Sudanul de Sud și confirmate de către guvernul sudanez, a avut loc într-un mod corect.
<P>
Așadar recomand respectarea rezultatelor acestui referendum, acestea fiind o expresie a voinței democratice a poporului din Sudanul de Sud și îndemn Sudanul și Sudanul de Sud să se angajeze activ în promovarea guvernanței democratice și instaurarea păcii, securității și prosperității pe termen lung pentru ambele țări. Cred că dispoziția cu privire la ajutorul extern este foarte importantă și salut decizia luată de Consiliu la data de 23 mai 2011 de a aloca 200 de milioane de euro pentru cooperarea pentru dezvoltare în Sudanul de Sud, cu scopul de a contribui la autonomia comunităților locale, de a satisface nevoile de bază ale populației și de a asigura existența resurselor umane și a infrastructurii.
<SPEAKER ID="176" NAME="Ilda Figueiredo" LANGUAGE="PT">
Așa cum am avertizat la vremea respectivă, independența regiunii Kosovo marchează un precedent periculos în legătură cu intervenția imperialistă în crearea statelor artificiale, în compatibilitate cu interesele sale geostrategice legate de accesarea și controlarea piețelor, resurselor naturale și forței de muncă.
<P>
Cazul Sudanului de Sud este similar cu cel al regiunii Kosovo din toate punctele de vedere. Mai exact, a fost convenabilă desfășurarea unui referendum, finanțat și promovat de diverse puteri, numai în partea care solicita independența, fără ca restul populației din țară să își poată exprima opinia. Pe lângă toate acestea, în partea de sud a Sudanului, există mari resurse de petrol, care sunt fundamentale pentru marele capital internațional.
<P>
Situația din prezent, cu conflictele din Sudan și din întreaga regiune izbucnind din nou și cu disputele privind stabilirea frontierelor demonstrează că o creare artificială a acestei țări nu rezolvă niciuna dintre problemele existente și nici nu îmbunătățește standardul de viață a milioanelor de sudanezi, ci mai degrabă generează contradicții și conflicte.
<P>
După ce marile puteri imperialiste au terminat de împărțit continentul african după cum le-au dictat interesele proprii, totul indică faptul că un proces, care va duce la mai multe războaie și la suferință pentru populațiile deja devastate ale Africii, a fost reînceput în Sudanul de Sud.
<SPEAKER ID="176" NAME="Monika Flašíková Beňová" AFFILIATION="S&amp;D">
în scris. - (SK) După declararea independenței, care urmează să aibă loc exact peste o lună, Sudanul de Sud se va confrunta cu numeroase probleme umanitare și socioeconomice în același timp. Mult timp de acum încolo, ajutorul dat de țările vecine va fi mai important ca niciodată pentru Sudanul de Sud în încercarea acestuia de a lupta împotriva sărăciei, de a consolida comunitățile locale și de a accelera beneficiile păcii pentru populație.
<P>
În perioada imediat următoare referendumului, în timp ce țara va avea acces la surse multilaterale de finanțare, există riscul creării unui deficit de finanțare, care va face ca Sudanul de Sud să fie extrem de vulnerabil și să riște un colaps al statului. Cred, așadar, că este esențial ca UE să facă tot ce poate pentru a ajuta Sudanul de Sud să treacă peste această perioadă critică și să prevină o catastrofă umanitară care este de așteptat, deoarece această țară poate începe să lucreze sistematic pentru a-și realiza scopurile privind dezvoltarea numai dacă există încredere într-un viitor pașnic.
<SPEAKER ID="176" NAME="Juozas Imbrasas" AFFILIATION="EFD">
în scris(LT)Am salutat acest document deoarece solicită autorităților din Sudanul de Sud să promoveze dezvoltarea Sudanului de Sud ca stat modern, pluralist și democrat, bazat pe statul de drept și respectarea drepturilor omului, în special ale femeilor și ale copiilor, precum și prevalența dreptului cetățenilor de a-și alege guvernul în alegeri periodice libere, dar și protejarea libertății de circulație, de asociere și de exprimare a opiniilor politice prin înscrierea lor în Constituție și în legislație.
<SPEAKER ID="176" NAME="David Martin" AFFILIATION="S&amp;D">
în scris Am votat în favoarea acestei rezoluții care solicită celor două părți să prezinte, în perspectiva declarării independenței la 9 iulie 2011, planuri concrete referitoare la constituirea și/sau reformarea instituțiilor lor pentru ca cele două state să fie viabile începând de la acea dată. Proiectul solicită, de asemenea, delegațiilor UE din Sudan și Sudanul de Sud să ia măsuri proactive pentru diseminarea și punerea în aplicare a recomandărilor misiunilor recente ale UE de observare a alegerilor și a referendumului.
<SPEAKER ID="176" NAME="Clemente Mastella" AFFILIATION="PPE">
în scris(IT)Respectăm rezultatul referendumului pentru independența Sudanului de Sud, programată să intre în vigoare la data de 9 iulie 2011, acesta fiind o expresie a voinței democratice a poporului sudanez. Sperăm ca autoritățile politice să promoveze dezvoltarea acestui stat ca un stat modern, pluralist, democratic, bazat pe statul de drept și pe respectarea drepturilor omului. să sprijine prevalența dreptului cetățenilor de a-și alege guvernul în alegeri periodice libere, dar și protejarea libertății de circulație, de asociere și de exprimare a opiniilor politice. Suntem de acord, de asemenea, că toate părțile ar trebui să se implice într-un dialog permanent și constructiv pentru soluționarea problemelor rămase nerezolvate după referendum, inclusiv frontierele comune, aspectele legate de cetățenia locuitorilor din nord și din sud și distribuirea veniturilor din exploatarea petrolului. Suntem de acord cu alocarea de noi fonduri europene pentru a sprijini serviciile de bază, în special educația, sănătatea, agricultura, securitatea alimentară și dezvoltarea capacităților instituționale. UE trebuie să mențină ajutorul umanitar pentru Sudan și Sudanul de Sud chiar și după data de 9 iulie 2011 și toate partidele politice trebuie să colaboreze pentru a reprezenta toți oamenii din țară și pentru a ajuta la crearea de instituții politice stabile și democratice.
<SPEAKER ID="176" NAME="Nuno Melo" LANGUAGE="PT">
Conflictele din Sudan, mai exact din regiunea Darfur, au făcut multe victime de-a lungul anilor, mai ales din rândul celor mai dezavantajați. Să sperăm că referendumul va opri conflictul și că intrăm, în sfârșit, într-un proces de pace de durată. UE va juca un rol important în evoluția viitoare a acelei regiuni și nu poate renunța la rolul important de a aduce pace în acea regiune.
<SPEAKER ID="177" NAME="Louis Michel" LANGUAGE="FR">
Situația securității din statul Abyei este extrem de îngrijorătoare. Încurajez părțile implicate să se angajeze într-un dialog pentru pace, intrând din nou în negocieri cu Uniunea Africană. Cred că este nevoie și de un referendum, așa cum este stipulat în Acordul global de pace (AGP). Atât nordul cât și sudul vor trebui să lucreze pentru a rezolva mai multe probleme esențiale care au fost neglijate, cum ar fi stabilirea graniței dintre cele două țări, distribuirea veniturilor din exploatarea petrolului și utilizarea conductelor de petrol, chestiunea cetățeniei și organizarea de consultări populare în regiunile Nilul Albastru și Kordofanul de Sud. Sprijinul acordat Sudanului de Sud trebuie să fie una dintre prioritățile noastre. Îl încurajăm să semneze și să ratifice Acordul de la Cotonou, care va oferi noi posibilități de cooperare. Încurajăm Sudanul de Sud și Khartoumul să introducă o democrație pluralistă și multietnică și o societate civilă independentă, cu un rol-cheie pentru justiție pe lângă puterile legislative și executive. Suntem încântați că vom ura bun venit unui parlamentar din Sudanul de Sud după ce Sudanul de Sud va semna și ratifica Acordul de la Cotonou din cadrul Adunării Parlamentare Paritare (APP). Trebuie să fim în continuare atenți la partea nordică; nu trebuie să o ignorăm sau să o izolăm diplomatic.
<SPEAKER ID="177" NAME="Alexander Mirsky" AFFILIATION="S&amp;D">
în scris. - Referendumul din Sudanul de Sud a avut loc în perioada 9-15 ianuarie 2011, majoritatea covârșitoare a voturilor fiind în favoarea creării statului independent Sudanul de Sud. Acordul de organizare a referendumului a fost încheiat de către guvernul sudanez și separatiștii din sudul țării în 2005, după 20 de ani de război civil.
<P>
Autoritățile guvernamentale care reprezintă nordul au semnat Acordul global de pace cu condiția ca problema autodeterminării Sudanului de Sud să fie rezolvată în timpul referendumului. Cum situația din acea regiune s-a deteriorat semnificativ în ultimul timp, prin această rezoluție cerem guvernului Sudanului de Sud să asigure democrația în țară și să își demilitarizeze teritoriile.
<P>
Subliniem de asemenea importanța acordării de ajutor umanitar Sudanului și Sudanului de Sud și rugăm creditorii internaționali să ușureze datoria Sudanului și a Sudanului de Sud. Aș adăuga și că sunt necesare consolidarea monitorizării, trimiterea mai multor experți, acordarea de ajutor financiar regiunii și asigurarea accesului gratuit la învățământul superior în universități ale UE, pentru tinerii talentați. Am votat pentru.
<SPEAKER ID="177" NAME="Andreas Mölzer" LANGUAGE="DE">
În cadrul unui referendum care a avut loc în luna ianuarie a acestui an, o majoritate copleșitoare a Sudanului de Sud a votat în favoarea independenței și a separării de partea nordică a Sudanului. Este important ca UE să respecte fără restricții dreptul la autodeterminare a acestor oameni și să recunoască rezultatele referendumului ca fiind o expresie democratică a voinței poporului Sudanului de Sud. Cum această propunere de rezoluție îndeplinește clar aceste cerințe, am votat în favoarea sa. Acum este important ca părțile care au semnat Acordul global de pace să se angajeze într-un dialog continuu și constructiv pentru a se ocupa de problemele care au rămas nerezolvate după referendum. Acestea includ stabilirea granițelor comune, aranjamentele legate de cetățenie în nord și sud, distribuirea corectă a veniturilor din exploatarea petrolului și utilizarea conductelor de petrol.
<SPEAKER ID="177" NAME="Rolandas Paksas" AFFILIATION="EFD">
în scris. - (LT) Am salutat această rezoluție deoarece este foarte important să gestionăm conflictele armate și disputele dintre cele două țări, să oprim răspândirea neliniștii și să ajungem la un Acord global de pace și să îl punem în aplicare. Atât Sudanul de Nord cât și Sudanul de Sud trebuie să fie conduse conform principiilor democrației și ale statului de drept, respectând drepturile omului, cele sociale și cele economice. În această regiune trebuie să domnească pacea și securitatea pe termen lung. În consecință, protecția și securitatea poporului sudanez trebuie să rămână prioritare. Mai presus de toate, trebuie abordată urgent problema statutului regiunii Abyei, conform dispozițiilor din Acordul global de pace. Dacă este posibil, este important ca UE să acorde asistența pentru dezvoltare de care este nevoie. Trebuie să depunem toate eforturile pentru ca banii alocați pentru această asistență să fie folosiți în mod specific pentru serviciile esențiale și de bază. Mai mult decât atât, guvernul Sudanului de Sud ar trebui să înceapă să aplice politici privind investițiile străine, care să atragă acest tip de investiții în domeniul resurselor naturale și care să contribuie astfel la politica reducerii sărăciei.
<SPEAKER ID="177" NAME="Justas Vincas Paleckis" AFFILIATION="S&amp;D">
în scris. - (LT) Am votat în favoarea acestei rezoluții referitoare la Sudan și Sudanul de Sud deoarece referendumul care a avut loc în Sudanul de Sud, în cadrul căruia majoritatea rezidenților au votat în favoarea creării statului independent Sudanul de Sud, este dovada voinței democratice a cetățenilor. După șapte ani de război, majoritatea oamenilor din Sudanul de Sud trăiesc în sărăcie și indicatorii educației sunt cei mai scăzuți din lume. Salut, așadar, decizia UE de a aloca 200 de milioane de euro pentru a ajuta cea mai vulnerabilă parte a populației Sudanului de Sud. Aceste fonduri trebuie alocate pentru educație, sănătate, agricultură și dezvoltarea capacităților instituționale. Salut extinderea misiunii Organizației Națiunilor Unite în Sudan și trimiterea de forțe adiționale de menținere a păcii, deoarece acum este foarte important să asigurăm o dezvoltare pașnică pentru Sudan și Sudanul de Sud. Crearea noului stat este un proces complicat, în cadrul căruia este necesară rezolvarea rapidă a chestiunilor privitoare la stabilirea granițelor comune, acordarea de cetățenie populației din sudul și nordul țării și distribuția veniturilor din exploatarea petrolului etc. Odată ce semnează Acordul global de pace, țările ar trebui să se angajeze în mod constructiv într-un dialog politic. Este importantă revizuirea constituției Sudanului de Sud, pentru ca partidele politice să lucreze împreună pentru a reprezenta toți cetățenii noii țări și pentru a ajuta la crearea unor instituții politice democratice și stabile.
<SPEAKER ID="177" NAME="Maria do Céu Patrão Neves" LANGUAGE="PT">
Rezultatele referendumului din Sudanul de Sud indică fără echivoc dorința oamenilor din Sudanul de Sud de a fi independenți, așa cum au cerut timp de mulți ani. Grupul PPE a monitorizat chestiunea și, în mod deosebit, cea privind Darfurul, de-a lungul mai multor sesiuni parlamentare și a sponsorizat cu succes candidatura avocatului sudanez, Salih Mahmoud Osman, la Premiul Saharov din 2007. Acest referendum a avut ca scop oprirea violențelor dintre populațiile din nordul și sudul țării. Sperăm că va începe un nou capitol în această etapă și că vor fi create două țări pașnice. UE poate și chiar ar trebui să joace un rol important în ceea ce privește această chestiune, ajutând populațiile acestor țări să scape de sărăcie și promovând buna vecinătate.
<SPEAKER ID="177" NAME="Vincent Peillon" LANGUAGE="FR">
Această rezoluție, la elaborarea căreia am contribuit, vine într-un moment critic, deci un moment-cheie al soluționării conflictului din Sudanul de Sud. În luna ianuarie, majoritatea cetățenilor din Sudanul de Sud au votat pentru independență în cadrul unui referendum. Peste o lună, un nou stat se va naște. Cu toate acestea, există în continuare câteva motive de îngrijorare, mai ales după incidentele violente recente din disputata regiune Abyei. Mai mult ca niciodată, în această perioadă esențială, Parlamentul intenționează să își reafirme sprijinul pentru procesul de pace și să ceară cetățenilor din Sudan și din Sudanul de Sud, dar și comunității internaționale, să se dedice în continuare punerii în aplicare a Acordului global de pace din 2005. În mod special, Parlamentul European cere autorităților din Sudan și din Sudanul de Sud să propună planuri specifice care să țină seama de subiecte sensibile, precum cetățenia și distribuirea veniturilor din exploatarea petrolului. Aceste planuri vor aborda și chestiunea dificilă privind granițele, pentru ca o coexistență pașnică și viabilă a celor două state să poată fi menținută.
<SPEAKER ID="177" NAME="Paulo Rangel" LANGUAGE="PT">
Între 9 și 15 ianuarie 2011, majoritatea populației Sudanului de Sud s-a declarat în favoarea creării unui stat independent. Se știe că aceasta este o regiune a globului care a fost continuu zdruncinată de conflicte, punând în pericol posibilitatea de a se bucura de condiții de viață decente pentru largi segmente ale populației. Având în vedere aceste informații noi, Parlamentul cere autorităților Sudanului de Sud - a cărui independență va fi declarată la data de 9 iulie 2011- să depună eforturi pentru a reuni bazele necesare stabilirii unui stat democratic, care pune accentul pe demnitatea umană. Pentru aceasta, sprijinul internațional va fi necesar. Din acest motiv, salut sprijinul pe care UE a promis că îl va acorda pentru construirea noului stat. Din aceste motive, am votat în favoarea rezoluției.
<SPEAKER ID="178" NAME="Raül Romeva i Rueda" AFFILIATION="Verts/ALE">
în scris. - Mă bucur că Parlamentul European salută comportamentul pacifist și credibil al Sudanului și al Sudanului de Sud în cursul referendumului din 2011 privind Sudanul de Sud, eforturile tuturor părților semnatare ale AGP și angajamentul de care au dat dovadă față de acord. consideră că acest lucru reprezintă un pas esențial pentru punerea în aplicare a AGP și un semn pozitiv pentru coexistența pașnică a celor două țări. reamintește că respectă pe deplin rezultatele referendumului, acestea exprimând voința democratică a populației din Sudanul de Sud. invită atât Sudanul de Nord, cât și Sudanul de Sud să se implice activ în promovarea guvernanței democratice și instaurarea păcii, securității și prosperității pe termen lung pentru ambele țări, cu respectarea drepturilor omului și a drepturilor sociale și economice; solicită autorităților din Sudanul de Sud să promoveze dezvoltarea Sudanului de Sud ca stat modern, pluralist și democrat, bazat pe statul de drept și respectarea drepturilor omului, în special ale femeilor și ale copiilor, precum și prevalența dreptului cetățenilor de a-și alege guvernul în alegeri periodice libere, dar și protejarea libertății de circulație, de asociere și de exprimare a opiniilor politice prin înscrierea lor în Constituție și în legislație.
<SPEAKER ID="178" NAME="Nikolaos Salavrakos" LANGUAGE="EL">
Sute de oameni au fost uciși în regiunea Abyei, disputată între nordul și sudul Sudanului. Organizația Națiunilor Unite au anunțat recent că cel puțin 20 000 de oameni au abandonat orașul Abyei și au plecat spre sud după retragerea armatei Sudanului de Nord din zonă. Așa cum se afirmă în propunerea comună de rezoluție, ambele părți trebuie să prezinte planuri concrete referitoare la constituirea și/sau reformarea instituțiilor lor pentru ca cele două state sa fie complet independente, să înceteze ostilitățile și să promoveze guvernanța democratică, pentru a stabili o pace de lungă durată și securitatea în acea zonă.
<SPEAKER ID="178" NAME="Niki Tzavela" LANGUAGE="EL">
Am votat în favoarea propunerii comune de rezoluție cu privire la Sudan și Sudanul de Sud deoarece sprijin toate eforturile pentru dezvoltare depuse de UE pentru a restaura pacea și a reconstrui această zonă care a avut de suferit mult timp. Evenimentele recente care au avut loc în acea zonă trezesc motive de îngrijorare în ceea ce privește respectarea condițiilor stabilite cu ocazia referendumului recent privind independența Sudanului de Sud, în timp ce intensificarea violențelor în Abyei, care poate provoca o destabilizare generală a regiunii, este un eveniment negativ. Uniunea Africană are un rol important de jucat și, cu ajutorul UE și al Organizației Națiunilor Unite, trebuie să urmărească cu atenție această perioadă critică pentru a preveni o nouă izbucnire a războiului. Salut anunțul Consiliului cu privire la acordarea de ajutor economic pentru Sudanul de Sud și sprijin recomandarea de a menține ajutorul umanitar din partea UE pentru această regiune după data de 9 iulie. Consider că ambele propuneri sunt necesare și vor ajuta la consacrarea Sudanului de Sud ca stat independent și la rezolvarea urgențelor care pot apărea.
<SPEAKER ID="179" NAME="Sophie Auconie" LANGUAGE="FR">
Cred că Uniunea Europeană și Rusia trebuie să-și intensifice negocierile privind stabilirea unui parteneriat și introducerea unui acord cuprinzător privind sistemul politic, economic și social și, de asemenea, trebuie să ia în considerare toate chestiunile legate de democrație, statul de drept și respectarea drepturilor omului.
<SPEAKER ID="179" NAME="Zigmantas Balčytis" AFFILIATION="S&amp;D">
în scris. - (LT) Am votat în favoarea acestei rezoluții. Cooperarea consolidată și relațiile de bună vecinătate dintre UE și Rusia au o importanță majoră pentru stabilitatea, securitatea și prosperitatea Europei și a lumii. UE și Rusia sunt interdependente, atât din punct de vedere economic, cât și politic și, prin urmare, încheierea unui acord strategic de parteneriat între UE și Federația Rusă este deosebit de important pentru dezvoltarea viitoare și pentru intensificarea cooperării între cei doi parteneri. În relațiile cu Federația Rusă, UE trebuie să aibă o singură voce și să arate solidaritate, în special față de protecția securității energetice. Politica energetică a Rusiei față de statele membre și de țările din cadrul politicii de vecinătate comună va arăta cât de pregătită este Rusia să urmeze calea modernizării și a democrației. Salut cerința Parlamentului European ca furnizarea de resurse naturale să nu fie folosită ca instrument politic și ca principiile de interdependență și transparență să fie baza cooperări în materie de securitate energetică, împreună cu accesul egal la piețe, infrastructură și investiții.
<SPEAKER ID="179" NAME="Izaskun Bilbao Barandica" LANGUAGE="ES">
Am votat în favoare pentru că, după părerea mea, Uniunea Europeană și Rusia trebuie să folosească summitul de la Nijni Novgorod pentru a consolida cooperarea strategică și a obține un acord de cooperare globală privind un sistem social, politic și economic și să includă chestiuni legate de democrație, statul de drept și drepturile fundamentale și ale omului. Summit-ul trebuie să constituie un prilej pentru a revizui politica energetică și de securitate, care trebuie pusă în aplicare pe baza criteriilor de interdependență, transparență, garantarea furnizării și combaterea schimbărilor climatice, precum și de eficiența energetică îmbunătățită. Centralele trebuie supuse unor teste de rezistență și, în acest sens, este regretabil faptul că nu a fost adoptat amendamentul prin care se cere închiderea imediată a reactoarelor nucleare de tip Cernobîl care continuă să funcționeze.
<SPEAKER ID="179" NAME="Mara Bizzotto" LANGUAGE="IT">
Votez în favoarea acestei rezoluții comune privind summitul UE-Rusia. Rezoluția cuprinde recomandările corecte adresate reprezentanților europeni care vor participa la summit, reamintindu-le că UE trebuie să-și exercite prerogativele politice pentru a convinge Rusia să-și asume partea sa de responsabilitate în rezolvarea problemelor care afectează în prezent lumea la nivel politic, economic, geopolitic și de mediu. Rusia este unul dintre cel mai puternici parteneri ai Europei, fără a mai menționa faptul că este o țară vecină de care, inter alia, depinde politica energetică europeană. Prin votul meu favorabil, mă alătur apelului lansat de această Cameră reprezentanților UE la summit de a depune eforturi, cu ocazia acestui eveniment, în vederea creării unui dialog profitabil și util ambelor părți, orientat spre obținerea de soluții comune și efective, destinate rezolvării celor mai importante chestiuni din cadrul agendei politice europene și globale.
<SPEAKER ID="179" NAME="Maria Da Graça Carvalho" LANGUAGE="PT">
Salut toate eforturile depuse pentru consolidarea și aprofundarea relațiilor bune dintre UE și alte puteri economice. În cazul relațiilor UE-Rusia, salut reușitele obținute astăzi nu doar cu privire la un spațiu economic și de cooperare comun, ci și în ceea ce privește valorile comune. Consider că propunerea de rezoluție referitoare la summitul UE-Rusia depusă de Grupul Partidului Popular European (Creștin Democrat) este cea mai potrivită în contextul situației actuale prezentate.
<SPEAKER ID="179" NAME="George Sabin Cutaş" AFFILIATION="S&amp;D">
în scris. - Am votat pentru Rezoluția comună privind summit-ul UE-Rusia deoarece consider că relațiile cu Rusia, în special în ceea ce privește securitatea energetică, trebuie consolidate.
<P>
Noul Acord de parteneriat și cooperare trebuie să fie unul cuprinzător, obligatoriu din punct de vedere legal și să includă, în egală măsură, dispoziții privind respectarea drepturilor omului și a statului de drept. Consider că Parteneriatul pentru modernizare este un instrument potrivit pentru a încuraja reformele de partea rusă.
<P>
De asemenea, sunt de părere că aderarea Rusiei la OMC va stimula investițiile și va ameliora relațiile comerciale cu UE. Este în avantajul nostru să susținem Rusia în eforturile sale de a face parte din OMC. Pe de ală parte, Rusia trebuie să se arate disponibilă să renunțe la măsurile protecționiste de tipul uniunii vamale cu Kazahstan și Belarus.
<SPEAKER ID="179" NAME="Marielle De Sarnez" LANGUAGE="FR">
În ajunul următorului summit UE-Rusia, care va avea loc în 9-10 iunie în Nijni Novgorod, trimitem un mesaj clar statelor membre: trebuie să acordăm prioritate garanțiilor de respectare a drepturilor omului în fața unor acorduri mai ambițioase privind comerțul, vizele și cooperarea. Uniunea Europeană trebuie să spună mai clar Rusiei că ar trebui să-și respecte obligațiile și angajamentele internaționale. Din 1994, nu au existat schimbări în relațiile noastre cu Moscova, chiar dacă trebuie, în mod evident, să ne actualizăm Acordul de parteneriat și cooperare. Acest lucru ar trebui să meargă mână în mână cu progresul real în domeniul democrației și al statului de drept. În sfârșit, este inacceptabil ca furnizarea de resurse naturale să fie folosită ca un instrument politic.
<SPEAKER ID="179" NAME="Christine De Veyrac" LANGUAGE="FR">
Federația Rusă și Uniunea Europeană au dezvoltat un parteneriat strâns, iar lupta comună împotriva terorismului internațional este unul dintre numeroasele exemple în acest sens. În acest context, am susținut rezoluția adoptată azi cu privire la relațiile dintre Rusia și UE înaintea summitului din 9 și 10 iunie, care are drept scop stabilirea unui nou acord strategic. Prin această rezoluție, deputații europeni trimit un semnal politic puternic Rusiei: deși o intensificare a cooperării economice, energetice, strategice și internaționale între UE și Rusia este de dorit, aceasta ar trebui să fie condiționată de eforturile de protejare a drepturilor omului și a libertăților civile.
<SPEAKER ID="179" NAME="Diogo Feio" LANGUAGE="PT">
Schimbul de priviri între Europa și Rusia a fost întotdeauna caracterizat de o admirație reciprocă și, în același timp, de o frică reciprocă. În ceea ce privește Europa, nu de puține ori s-a simțit intimidată de dimensiunea, populația și puterea militară a Rusiei și înspăimântată de expansiunea rusească. Rusia a imitat progresul științific și tehnic european încă de pe vremea lui Petru cel Mare, dar în același timp l-a considerat un motiv de teamă pentru că era văzut ca un potențial pericol la adresa sufletului și stilului de viață rusesc și o amenințare la adresa integrității sale teritoriale. Aceste tendințe nu au fost eliminate, ci mai degrabă intensificate de Războiul Rece. Calea urmată de Rusia spre democrația liberă și pluralistă a avut urcușuri și coborâșuri, cu toate acestea nu se poate nega drumul lung parcurs de această țară din perioada Cortinei de Fier. În ciuda acestui fapt, nu există nicio îndoială că încă mai are multe de făcut în acest sens și că Uniunea Europeană și Federația Rusă nu împărtășesc doar o moștenire istorică, culturală și religioasă, ci au și interese și dificultăți comune, ceea ce justifică o apropiere a relațiilor la mai multe niveluri. Uniunea Europeană ar trebui să-și continue eforturile în înfăptuirea și fructificarea acestei convergențe.
<SPEAKER ID="179" NAME="José Manuel Fernandes" LANGUAGE="PT">
Rusia este un membru permanent al Consiliului de Securitate al ONU și împărtășește responsabilitatea pentru menținerea stabilității în lume și în UE. Dificultățile din Orientul Mijlociu, Libia, Iran, terorismul, securitatea energetică, schimbările climatice și criza financiară vor putea fi depășite mai eficient dacă relațiile noastre cu Rusia se vor baza pe cooperare. Cu toate acestea, la trei ani după conflictul cu Georgia, Rusia încă nu respectă acordurile din 12 august și 8 septembrie 2008 privind retragerea forțelor sale din provinciile georgiene ocupate din Osetia de sud și Abhazia și nu oferă Misiunii de monitorizare a Uniunii Europene acces liber și total la aceste teritorii.
<P>
Prin urmare, pledez pentru ca UE și Rusia să accelereze negocierile spre un nou acord de parteneriat și cooperare, bazat pe interdependența dintre UE și Rusia. Acest acord ar trebui să fie obligatoriu din punct de vedere juridic și ar trebui să cuprindă toate domeniile legate de democrație, statul de drept și respectarea drepturilor omului și a drepturilor fundamentale.
<SPEAKER ID="179" NAME="João Ferreira" LANGUAGE="PT">
Ca de obicei, interesele marilor grupuri economice și financiare din Europa primează în această rezoluție. În acest context trebuie să vedem presiunea exercitată asupra Rusiei (fapt care se întâmplă cu multe alte țări) de a adera la Organizația Mondială a Comerțului, în vederea promovării "unui mediu concurențial echitabil pentru comunitățile de afaceri ale ambelor părți” și "liberalizării comerțului în economia mondială”,, facilitând, în același timp, investițiile străine și renunțând " la orice măsură protecționistă”. Prin urmare, rezoluția este o repetare a vechii politici neoliberale și de ingerință a UE.
<P>
Totuși, în acest caz, pe lângă accesul la investiții și piețe, există și o preocupare centrală legată de accesul și controlul surselor și fluxurilor de energie, precum și al altor materii prime, în special pământurile rare, pentru care există o problemă serioasă de penurie în UE. Prin urmare, se solicită "intensificarea cooperării între UE și Rusia în domeniul furnizării de materii prime și pământuri rare”, îndeosebi acelea care sunt considerate ca fiind de importanță critică. Așa zisele probleme legate de "securitate” ar trebui de asemenea subliniate, inclusiv "instalarea scutului de apărare antirachetă”. Să nu uităm că România, care este membră a UE și a NATO, și-a exprimat dorința de a găzdui acest sistem, care constituie o amenințare la adresa securității Rusiei și a păcii în Europa.
<SPEAKER ID="179" NAME="Ilda Figueiredo" LANGUAGE="PT">
Majoritatea Parlamentului European își exprimă încă o dată obișnuita poziție neoliberală și de ingerință în legătură cu relațiile dintre UE și Rusia.
<P>
Interesele grupurilor economice și financiare primează, punând presiune asupra Rusiei să adere la Organizația Mondială a Comerțului, pentru a promova "un mediu concurențial echitabil pentru comunitățile de afaceri ale ambelor părți”,, Rusia trebuind să faciliteze investițiile străine și să renunțe la " orice măsură protecționistă”.
<P>
Accesul și controlul energiei sunt esențiale în acest sens și, prin urmare, necesită acces la piețe, infrastructură și investiții. Există, de asemenea, un anumit simț al disperării, având în vedere că i se solicită Rusiei să intensifice cooperarea în materie de furnizare de materii prime și pământuri rare, în special cele considerate "de importanță critică”.
<P>
Și, în cele din urmă, vorbim și de ipocrizie. Rusiei i se cere "continuarea dialogului cuprinzător cu privire la probleme de securitate, inclusiv instalarea scutului de apărare antirachetă”, în condițiile în care un membru al UE și al NATO, România, și-a exprimat deja dorința de a găzdui acest sistem, care, în mod evident, reprezintă o amenințare la adresa securității Rusiei și a păcii în Europa. Nici măcar Statele Unite nu au oferit nicio asigurare că nu ar fi așa.
<SPEAKER ID="179" NAME="Monika Flašíková Beňová" AFFILIATION="S&amp;D">
în scris. - (SK) Rezoluția se ocupă de pregătirile summitului UE-Rusia care va avea loc între 9 și 10 iunie 2011 la Nijni Novgorod. Summitul se va axa pe probleme comune, precum criza economică și financiară, aderarea la OMC, energie și probleme legate de securitate energetică, eforturile pe termen lung de a renunța la sistemul de călătorie pe bază de vize între UE și Rusia, precum și alte chestiuni regionale și internaționale.
<P>
Rusia este o piață de desfacere enormă pentru bunurile UE și, bineînțeles, este și un furnizor major de petrol și gaz natural pentru statele membre ale UE. Deși relațiile dintre Rusia și UE s-au îmbunătățit în ultimii ani, părțile implicate continuă să aibă anumite rezerve și să păstreze o anumită distanță. Cred că, dacă nu sunt luate măsuri adecvate pentru remedierea acestei situații, influența UE ar putea să scadă încet atât în Rusia, cât și în țările vecine, cu riscul ca Uniunea să-și vadă rolul limitat la cel de simplu partener comercial.
<SPEAKER ID="179" NAME="Juozas Imbrasas" AFFILIATION="EFD">
în scris. - (LT) Am salutat acest document pentru că Rusia, care este un membru permanent al Consiliului de Securitate al ONU, împarte cu UE responsabilitatea menținerii stabilității mondiale și pentru că consolidarea cooperării și a relațiilor de bună vecinătate dintre UE și Rusia are o importanță majoră pentru stabilitatea, securitatea și prosperitatea Europei și a lumii. Încheierea acordului de parteneriat strategic între UE și Federația Rusă are o importanță crucială în dezvoltarea și intensificarea ulterioară a cooperării dintre cei doi parteneri. Cu toate acestea, încă există îngrijorări cu privire la respectarea și protecția, în Rusia, a drepturilor fundamentale și a drepturilor omului, la statul de drept, independența sistemului judiciar, controlul politic al mass-media, măsurile represive luate împotriva jurnaliștilor și a reprezentanților opoziției și corectitudinea alegerilor. Documentul subliniază importanța securității energetice, iar politica energetică a Rusiei față de statele membre și de țările din cadrul politicii comune de vecinătate va arăta dacă Rusia este într-adevăr pregătită să urmeze calea modernizării și a democrației. Furnizarea de resurse naturale nu ar trebui să fie folosită ca un instrument politic. Principiile interdependenței și transparenței ar trebui să reprezinte bazele cooperării, împreună cu accesul egal la piețe, infrastructură și investiții.
<SPEAKER ID="179" NAME="Sandra Kalniete" LANGUAGE="LV">
Am votat pentru această rezoluție și aș dori să subliniez faptul că politica energetică a Rusiei față de statele membre ale UE și de țările din Europa de Est va fi dovada definitivă a modului în care Rusia va putea într-adevăr să o ia pe drumul modernizării și al democrației. Dacă furnizarea de resurse energetice nu este exploatată ca instrument politic, dacă se aplică norme egale, transparente și nediscriminatorii tuturor actorilor de pe piață, dacă Rusia face o alegere obiectivă, folosind dependența reciprocă existentă în domeniul energiei într-un mod cooperant, pe baza unor principii specifice, echitabile și obligatorii din punct de vedere juridic, vom fi în măsură să vorbim despre o nouă eră în dezvoltarea unei Europe unite. Bineînțeles, nu trebuie să uităm și nu putem ignora mai multe chestiuni importante, care continuă să împiedice dezvoltarea unei relații strânse între UE și Rusia, și, în special, faptul că la aproape trei ani de la războiul din Georgia, Rusia continuă să ocupe o parte considerabilă a teritoriului suveran al Georgiei, continuă să ignore acordul încheiat în 2008 și nu asigură Misiunii de monitorizare a Uniunii Europene accesul corespunzător la acest teritorii.
<SPEAKER ID="180" NAME="Tunne Kelam" AFFILIATION="PPE">
în scris. -Am votat în favoarea acestei rezoluții referitoare la summitul UE-Rusia, dar nu văd progrese reale din partea Rusiei în combaterea corupției și în aplicarea statului de drept și a prevederilor legale internaționale. Afirmațiile declarative ale președintelui Medvedev nu reprezintă nici o dovadă, nici o garanție a unui progres real. Aș dori să vă reamintesc că, în timp ce Rusia încearcă să adere la OMC, ea încalcă, în funcție de situație, diferite obligații internaționale, îndeosebi cele legate de drepturile omului. Poate avea UE într-adevăr încredere într-un stat care aplică selectiv prevederile legislative internaționale? Solicit UE să monitorizeze îndeaproape perioada de dinainte, din timpul și de după alegeri și să se asigure că fiecare încălcare este identificată și se atrage atenția asupra ei. Alegerile independente și transparente sunt piatra de temelie a statelor democratice, iar dacă Rusia dorește să se numere printre acestea, trebuie să îndeplinească standardele. Deși UE și Rusia sunt interdependente, de cele mai multe ori, vedem că UE este cea care se adaptează la cerințele Rusiei. UE trebuie să aibă o poziție fermă și să solicite o punere în aplicare totală și solidă a statului de drept, a democrației, a respectării drepturilor omului și a unui sistem judiciar independent. Orice sub acest nivel echivalează cu a nu respecta principiile noastre. Mai mult decât atât, îi vom dezamăgi pe cetățenii ruși care doresc libertate, prosperitate și securitate.
<SPEAKER ID="180" NAME="Jacek Olgierd Kurski" LANGUAGE="PL">
Uniunea are nevoie de o deschidere a relațiilor cu Rusia pentru că de la ultimul summit UE-Rusia au apărut multe dificultăți noi, pe care nu le putem depăși fără o cooperare îmbunătățită. Astăzi, Uniunea Europeană se pronunță în unanimitate împotriva politicii Rusiei de a răscoli conflicte înghețate și împotriva încercărilor Moscovei de a se amesteca în politicile statelor independente care au făcut parte în trecut din URSS, precum Georgia. Observăm din ce în ce mai neliniștiți cazuri succesive de atacuri la adresa libertății presei și a jurnaliștilor independenți. La întâlnirile cu rușii trebuie să vorbim ferm despre libertatea presei în Rusia. Să ne asigurăm cu prioritate că Moscova permite libertatea presei. Cu toate acestea, nu sunt de acord cu condamnarea rușilor pentru că nu au permis marșul homosexualilor și nu acordă cuplurilor homosexuale dreptul de a se căsători și de a adopta copii. Cred că, din respect față de abordarea noastră față de mișcările persoanelor homosexuale și lesbiene, fiecare țară are dreptul deplin de a adopta propria politica independentă. Uniunea Europeană respectă cultura vecinilor săi și nu ar trebui să intervină în chestiuni legate de moralitate sau axiologie.
<SPEAKER ID="180" NAME="Giovanni La Via" LANGUAGE="IT">
Cooperarea consolidată și relațiile de bună vecinătate dintre Uniunea Europeană și Rusia au o importanță majoră pentru stabilitate, securitate și prosperitate în Europa și în lume. Sper că votul de azi va duce la adoptarea unor măsuri decisive care să ne permită să alegem aceeași cale, bazată pe transparență și pe împărtășirea misiunilor comune care trebuie îndeplinite în scopul bunăstării comune. Mă refer la acele măsuri care sunt necesare pentru prevenirea oricărei periclitări a siguranței în Europa, inclusiv o viitoare cooperare în materie de imigrație ilegală, îmbunătățirea controalelor la trecerea punctelor de frontieră și un schimb eficient de informații privind terorismul și crima organizată.
<SPEAKER ID="181" NAME="David Martin" AFFILIATION="S&amp;D">
în scris. -Votez pentru această rezoluție, care reafirmă nevoia urgentă ca Rusia să pună în aplicare principiile fundamentale ale democrației, statul de drept, drepturile omului și libertatea presei, în calitate de fundamente ale cooperării și solicită Rusiei să ia măsuri concrete în vederea îmbunătățirii bilanțului propriu în materie de drepturile omului și să asigure protecția jurnaliștilor, a drepturilor activiștilor, a minorităților și a reprezentanților opoziției în fața violenței și a intimidării.
<SPEAKER ID="181" NAME="Clemente Mastella" LANGUAGE="IT">
Cooperarea consolidată și relațiile de bună vecinătate dintre Uniunea Europeană și Rusia au o importanță majoră pentru stabilitatea, securitatea și prosperitatea Europei și a lumii. Credem că este nevoie de un acord amplu și obligatoriu din punct de vedere juridic privind sistemul politic, economic și social, care ar trebui să includă prin urmare toate domeniile legate de democrație, statul de drept, respectarea drepturilor omului și, îndeosebi, a drepturilor fundamentale. În ceea ce privește energia, credem că aprovizionarea cu resurse naturale nu ar trebui să fie folosită în scopul aplicării unei presiuni politice, ci trebuie să se bazeze pe principiile interdependenței și transparenței, împreună cu un acces egal la piață, infrastructură și investiții, în vederea stabilirii unui cadru energetic obligatoriu din punct de vedere juridic. În plus, ne dorim o intensificare a cooperării în materie de imigrație, îmbunătățirea controalelor la punctele de trecere a frontierei și un schimb de informații privind terorismul și crima organizată.
<SPEAKER ID="182" NAME="Jean-Luc Mélenchon" LANGUAGE="FR">
Acest raport solicită Rusiei să renunțe "la orice măsură protecționistă” și amenință să riposteze în cazul în care Rusia nu acceptă această solicitare. Prevede libera circulație a cetățenilor europeni și ruși ca fiind posibilă doar în viitorul îndepărtat, dar sprijină procesul de liber schimb în curs. Nu critică planul NATO de instalare a unui scut antirachetă european. Este dovada unui imperialism arogant. Pe de altă parte, nu solicită Rusiei să închidă fără întârziere reactoarele nucleare de tip Cernobîl, care reprezintă o amenințare la adresa noastră. Am votat împotriva acestui raport, în ciuda faptului că solicită respectarea drepturilor democratice ale cetățenilor ruși, fapt pe care îl susțin.
<SPEAKER ID="182" NAME="Nuno Melo" LANGUAGE="PT">
Această rezoluție referitoare la summitul UE-Rusia prevede relații comerciale mai ambițioase, un nou acord de parteneriat și cooperare, precum și liberalizarea sistemului de vize, dar Moscova trebuie să ofere garanții cu privire la îmbunătățirea situației drepturilor omului în această țară și trebuie să pună capăt sentințelor pronunțate pe criterii politice, lipsei libertății presei și ocupării teritoriilor Georgiei.
<P>
În acest moment, cerem UE și Rusiei să profite la maximum de acest summit pentru a grăbi negocierile în vederea creării unui nou acord de parteneriat și cooperare și a soluționa ultimele chestiuni legate de adeziunea Rusiei la Organizația Mondială a Comerțului. Un alt aspect important de reținut este continuarea dialogului cu privire la liberalizarea sistemului de vize, în perspectiva asumării angajamentului de a renunța la acestea în viitor pentru a călători între UE și Rusia.
<SPEAKER ID="182" NAME="Alexander Mirsky" AFFILIATION="S&amp;D">
în scris. - 9 iunie marchează deschiderea celui de-al 27-lea summit între UE și Rusia la Nijni Novgorod. Delegația europeană a fost condusă de președintele Consiliului European, Herman Van Rompuy și de președintele Comisiei Europene, Jose Manuel Barroso. Delegația Rusiei a fost condusă de Dimitri Medvedev.
<P>
Unul dintre principalele subiecte ale celor două zile de discuții a fost embargoul impus de Rusia asupra importurilor de legume din UE ca urmare a izbucnirii unei infecții intestinale periculoase în Europa. Măsurile Rusiei au declanșat un răspuns negativ în UE.
<P>
Împărtășesc îngrijorările guvernului rus și aș dori ca Republica Letonă să interzică importurile de legume până când infecția periculoasă va fi eliminată în totalitate.
<P>
Prin această rezoluție, Parlamentul European adresează un apel UE și Rusiei să grăbească negocierile cu privire la un acord de parteneriat și cooperare și solicită Rusiei să pună în aplicare toate acordurile semnate în prealabil și să rezolve problema celor care nu sunt cetățeni ai Rusiei. Cred că, în primul rând, Europa trebuie să rezolve problema celor care nu sunt cetățeni ai Republicii Letone și abia apoi să facă recomandări în acest sens.
<P>
În general, susțin rezoluția și am votat în favoarea acesteia.
<SPEAKER ID="182" NAME="Wojciech Michał Olejniczak" LANGUAGE="PL">
În ceea ce privește summitul UE-Rusia, Parlamentul European a adoptat astăzi o rezoluție care cuprinde o propunere referitoare la subiectele care ar trebui abordate în cadrul summitului. De asemenea, documentul atrage atenția asupra unor probleme importante, care ar trebui să facă obiectul cooperării dintre Rusia și Uniunea Europeană.
<P>
Înainte de toate, ar trebui insistat asupra menținerii unor relații permanente între UE și Federația Rusă și asupra faptului că bunele relații de vecinătate influențează stabilitatea și securitatea nu doar pe continentul european. În plus, ambele părți sunt dependente reciproc atât din punct de vedere economic, cât și politic. În rezoluția adoptată, Parlamentul European își exprimă dorința ca summitul UE-Rusia să permită progresul în materie de eliminare a vizelor de călătorie și de securitate energetică. De asemenea, Parlamentul solicită Federației Ruse să se implice mai mult în eforturile de combatere a schimbărilor climatice, în special prin reducerea emisiilor de gaze cu efect de seră. În contextul viitoarelor alegeri pentru parlamentul rus, este la fel de important ca alegerile să se deruleze conform principiilor stabilite de Consiliul Europei și de OSCE. De asemenea, este necesar să ridicăm problema încălcării drepturilor omului și a libertăților fundamentale în Rusia, care, la urma urmei, este un stat membru al Consiliului Europei.
<SPEAKER ID="182" NAME="Rolandas Paksas" AFFILIATION="EFD">
în scris. - (LT) Rusia și UE sunt legate, atât din punct de vedere economic, cât și politic. Ambele sunt responsabile de menținerea stabilității globale. În consecință, Rusia și UE trebuie să continue să consolideze cooperarea și să dezvolte relațiile de bună vecinătate. Numai prin astfel de măsuri vom putea garanta stabilitatea, securitatea și prosperitatea Europei și a lumii. Acordul strategic de parteneriat este unul dintre instrumentele principale de punere în aplicare a obiectivelor conturate. Pentru a asigura aplicarea corespunzătoare a acordului, ambele părți trebuie să îndeplinească condițiile acestuia, fără excepție, și să-și respecte angajamentele asumate, ținând cont de protecția drepturilor omului și de principiile democrației și ale statului de drept. Cred că summitul va îndepărta obstacolele din calea aderării Rusiei la OMC. Faptul că Rusia va deveni membru cu drepturi depline în cadrul OMC este un pas important, ceea ce va crea un mediu de afaceri favorabil pentru agenții economici ai ambelor părți și va facilita și liberaliza comerțul în cadrul economiei globale. Se atrage atenția asupra faptului că este foarte important să se abordeze chestiunile legate de liberalizarea regimului de vize prin eliminarea treptată a vizelor de călătorie între UE și Rusia. Securitatea energetică și nucleară este o altă bază pentru o cooperare puternică și stabilă. Aprovizionarea cu resurse naturale nu poate fi folosită ca instrument politic. Mai mult decât atât, pentru a preveni dezastrele nucleare, reactoarele de tip Cernobîl trebuie să fie scoase din funcțiune de urgență și trebuie încheiat un acord bilateral care respectă cele mai riguroase standarde de securitate.
<SPEAKER ID="182" NAME="Maria do Céu Patrão Neves" LANGUAGE="PT">
Am votat în favoarea acestei rezoluții și aș dori să evidențiez faptul că Rusia va fi întotdeauna un partener important al Uniunii Europene. Prin urmare, este necesar să stabilim o cooperare strategică, să împărțim nu doar interese economice și comerciale, ci și obiectivul unei cooperări mai strânse în Europa și în lume. Sper că această cooperare se va dezvolta pe baza principiilor respectului, încrederii și solidarității.
<SPEAKER ID="182" NAME="Paulo Rangel" LANGUAGE="PT">
Europa include un număr mare de state plămădite din același aluat, iar acest fapt ar trebui luat în considerare în momentul examinării relațiilor dintre UE și Rusia. Aceste relații, între cea mai importantă uniune politică europeană și cel mai mare stat european, stagnează. În scurt timp, Rusia va deveni un partener indispensabil pentru Uniune, nu doar din punct de vedere economic, ci și politic. Prin urmare, Uniunea trebuie să consolideze legăturile cu cel mai puternic vecin al său, încurajând facilitarea comerțului între cele două state (care, prin natura sa, atrage după sine convergență politică) și consolidând reafirmarea valorilor inerente acestora.
<SPEAKER ID="183" NAME="Crescenzio Rivellini" LANGUAGE="IT">
Rusia împarte cu Uniunea Europeană responsabilitatea menținerii stabilității globale. Cooperarea consolidată și relațiile de bună vecinătate între Uniunea Europeană și Rusia au o importanță majoră pentru stabilitate, securitate și prosperitate în Europa și în lume. Numeroase provocări la nivel internațional, în ceea ce privește Orientul Mijlociu, Libia, Iran, terorismul, securitatea energetică, schimbările climatice și criza financiară nu pot fi depășite în mod eficient fără a avea relații responsabile și de cooperare cu Rusia. Observ îngrijorările care persistă încă în ceea ce privește respectarea și protecția drepturilor omului și a drepturilor fundamentale, statul de drept, independența sistemului judiciar, controlul politic al mass-mediei, măsurile represive luate împotriva jurnaliștilor și a reprezentanților opoziției și corectitudinea alegerilor. Prin urmare, îi încurajez pe omologii noștri ruși să își asume angajamente în mod deschis și constructiv în aceste chestiuni.
<SPEAKER ID="183" NAME="Raül Romeva i Rueda" AFFILIATION="Verts/ALE">
în scris. - Parlamentul European: regretă faptul că, în ciuda obligațiilor sale, în calitate de membră a Consiliului Europei, de a asigura libertatea de întrunire, Rusia continuă să interzică și să pună capăt în mod violent întrunirilor pașnice ale cetățenilor, inclusiv unui marș al homosexualilor la Moscova pentru cel de-al șaselea an consecutiv, nerespectând o hotărâre definitivă pronunțată în aprilie 2011 de Curtea Europeană a Drepturilor Omului; se așteaptă ca, pe viitor, delegațiile și diplomații UE să pună în aplicare în mod activ setul de instrumente pentru promovarea și protejarea exercitării tuturor drepturilor omului de către persoanele lesbiene, homosexuale, bisexuale și transsexuale.
<SPEAKER ID="183" NAME="Nikolaos Salavrakos" LANGUAGE="EL">
Rusia este un vecin și un partener important. Dialogul dintre Rusia și UE ar trebui să fie extins la toate sectoarele și ar trebui să mergem mai departe, spre un parteneriat strategic pentru viitorul nostru comun. Consider că avem interese comune cu Rusia, pe care ar trebui să le folosim în mod constructiv pentru a putea ajunge la acorduri specifice în materie de comerț, energie, în vederea adoptării unei politici energetice transparente și fiabile și în materie de facilitare a circulației persoanelor între Rusia și UE, simplificând procedurile de obținere a vizelor. Chestiuni precum reducerea corupției și consolidarea statului de drept în Rusia, conform normelor internaționale, vor contribui la consolidarea legăturilor comerciale și politice și sperăm că vor exista schimbări în aceste sectoare. Avem încredere că Rusia se va comporta la rândul ei ca un stat modern și democratic.
<SPEAKER ID="184" NAME="Horst Schnellhardt" AFFILIATION="PPE">
în scris. - (DE) În timpul votului pe părți pentru punctul 17 al acestei rezoluții, am votat împotriva celei de-a doua părți. Consider că nu este adecvat să ne concentrăm, așa cum face acest punct, asupra grupurilor defavorizate ale societății. Alte grupuri, precum cele care au opinii politice diferite, suferă din cauza încălcării drepturilor omului și nu trebuie să tolerăm această situație. Prima parte a punctului înseamnă, din punctul meu de vedere, că drepturile persoanelor lesbiene, homosexuale, bisexuale și transsexuale pot fi protejate fără a uita de alte grupuri, în vederea asigurării egalității de tratament.
<SPEAKER ID="184" NAME="Zbigniew Ziobro" LANGUAGE="PL">
Susțin principiile rezoluției referitoare la summitul UE-Rusia. Ar trebui să vorbim despre chestiunile conflictelor nerezolvate din Moldova, Georgia și Nagorno-Karabah. Activitatea Rusiei în aceste regiuni face imposibile stabilizarea situației și rezolvarea pașnică. O altă chestiune foarte importantă este problema surselor energetice și costurile suportate de statele membre pentru acestea. Rezolvarea problemei interdicției importurilor de legume din Uniunea Europeană pe piața rusească este urgentă. În timpul perioadei de vară, efectele financiare asupra producătorilor sunt enorme.
<P>
Cu toate acestea, nu sunt de acord cu punctul 17 al rezoluției, care atacă Rusia pentru că nu oferă persoanelor homosexuale și lesbiene dreptul de a se căsători sau de a adopta copii și, de asemenea, nu sunt de acord cu condamnarea Rusiei pentru că a blocat marșul homosexualilor. Garantarea unor astfel de drepturi ar trebui să țină de competența fiecărei țări. Stiluri de viață, tradiții și modele care sunt acceptate din punct de vedere social în anumite state membre ale UE, sunt total străine pentru Rusia. Prin urmare, Uniunea Europeană, care respectă tradițiile culturale ale rușilor, nu ar trebui să pună presiune asupra Moscovei în acest sens și ar trebui să lase chestiunea drepturilor minorităților sexuale la căsătorie și la adopție în mâinile legislației naționale.
<SPEAKER ID="185" NAME="Sophie Auconie" LANGUAGE="FR">
În ultimii ani, Parlamentul European a primit peste 400 de petiții cu privire la practicile comerciale înșelătoare la care recurg anumiți editori de anuare profesionale. Aceste petiții au fost trimise de comercianți independenți, organizații voluntare și afaceri de familie care au fost victime ale anuarelor de afaceri înșelătoare. Dat fiind că directiva actuală privind practicile înșelătoare s-a dovedit a fi insuficientă, am votat în favoarea acestei rezoluții, cerând Comisiei Europene să grăbească revizuirea acestei directive, astfel încât astfel de practici înșelătoare să nu mai fie întâlnite.
<SPEAKER ID="185" NAME="Liam Aylward" LANGUAGE="GA">
Aceasta nu este prima dată când Parlamentul European a discutat chestiunea anuarelor profesionale înșelătoare, iar problema anuarelor a fost adesea comunicată Comisiei și statelor membre. Am menționat adesea acest subiect în cadrul Parlamentului, iar recent am contactat Comisia pentru a discuta despre toate plângerile primite din circumscripția mea cu privire la rețelele frauduloase create în jurul anuarelor online cu sediul în alte țări. Persoanele care fac parte din rețele frauduloase pretind că ar edita anuare reale și prin urmare taxează întreprinderile care, în primul rând, nu au căutat acest serviciu sau nu știau că există o taxă.
<P>
Deși Directiva 2006/114/CE este în vigoare, Comisia sau statele membre mai au încă multe de făcut pentru a ajuta întreprinderile afectate de rețelele frauduloase sau pentru a elimina total rețelele frauduloase. Sprijin rezoluția Parlamentului, care atrage atenția asupra acestei chestiuni și solicit din nou Comisiei să ia măsuri prompte pentru a elimina această practică înșelătoare și distructivă. UE trebuie să protejeze persoanele și întreprinderile din Uniune de această practică frauduloasă, care este mult prea răspândită.
<SPEAKER ID="185" NAME="Zigmantas Balčytis" AFFILIATION="S&amp;D">
în scris. - (LT) Am votat în favoarea acestei rezoluții. Parlamentul a primit peste 400 de petiții privind practicile comerciale înșelătoare la care recurg pe scară largă societățile editoare de anuare profesionale, practici care afectează mii de întreprinderi, îndeosebi întreprinderi mici, din Uniunea Europeană. Practicile comerciale înșelătoare în cauză constau, în general, în ademenirea întreprinderilor, dar și a persoanelor care exercită profesiuni liberale și a organizațiilor non-profit, în a crede că vor figura gratuit într-un anuar profesional, iar ulterior, semnatarii descoperă că au încheiat un contract contra unei taxe. De cele mai multe ori, societățile editoare de anuare profesionale își au adesea sediul într-un alt stat membru decât cel al victimelor, îngreunând demersurile prin care acestea din urmă solicită protecție și/sau despăgubiri din partea autorităților naționale. Deși Comisia Europeană nu poate cere unui individ sau unei societăți să pună în aplicare dispozițiile Directivei privind publicitatea înșelătoare și comparativă, în calitate de gardian al tratelor, trebuie să se asigure de faptul că directiva este aplicată corespunzător în statele membre. Salut solicitarea adresată Comisiei de a lua măsuri, verificând transpunerea prevederilor directivei în legislația națională a statelor membre și punerea în aplicare corespunzătoare a acestora și de a lua măsuri corective, dacă este necesar, pentru a pune capăt activităților de înșelăciune.
<SPEAKER ID="185" NAME="Izaskun Bilbao Barandica" LANGUAGE="ES">
Am sprijinit această inițiativă întrucât Comisia trebuie să asigure faptul că statele membre respectă Directiva 2006/114/CE privind publicitatea înșelătoare și comparativă, care se aplică tranzacțiilor între întreprinderi. Cu toate acestea, fie directiva este inadecvată, fie a fost aplicată necorespunzător de statele membre. Prin urmare, Comisia trebuie să revizuiască și să îmbunătățească imediat directivele, pentru a evita aceste practici.
<SPEAKER ID="185" NAME="Mara Bizzotto" LANGUAGE="IT">
Votul în favoarea acestei rezoluții privind practicile înșelătoare ale societăților editoare de anuare profesionale reprezintă o nouă fază în lunga campanie condusă de Lega Nord pentru apărarea antreprenorilor. Rezoluția denunță numărul extrem de mare de escrocherii săvârșite în detrimentul a mii de întreprinderi mici din întreaga Uniune Europeană și evidențiază transpunerea deficitară de către statele membre a directivei din 2006 privind publicitatea înșelătoare. Prin votul meu, susțin în totalitate apelul lansat prin această rezoluție Comisiei pentru ca aceasta să-și asume responsabilitățile și datoria de a examina acțiunile fiecărui stat și de a îmbunătăți legislația existentă privind protecția întreprinderilor.
<SPEAKER ID="186" NAME="Jan Březina" AFFILIATION="PPE">
în scris. - (CS) Cele peste 400 de petiții trimise Parlamentului European atrag atenția asupra practicilor comerciale înșelătoare, răspândite pe scară largă, folosite de anumite "societăți editoare de anuare profesionale”, care constau în convingerea întreprinderilor și a entităților non-profit să se înregistreze gratuit într-un anuar, doar că ulterior aceștia descoperă ca au semnat un contract care presupune o taxă. Cu toate acestea, societățile editoare de anuare profesionale își au adesea sediul într-un alt stat membru decât cel al victimelor, îngreunând demersurile prin care acestea din urmă solicită protecție și/sau despăgubiri din partea autorităților naționale.
<P>
În mod regretabil, Directiva 2006/114/CE privind publicitatea înșelătoare și comparativă, care se aplică tranzacțiilor între întreprinderi, fie este insuficientă pentru a oferi o cale de atac efectivă, fie nu este pusă în aplicare în mod corespunzător de statele membre. Din moment ce Comisia este obligată să se asigure că această directivă este aplicată corespunzător de statele membre, ar trebui să evalueze situația și, dacă este necesar, să ia măsurile corective adecvate. În special, are obligația și responsabilitatea de a pune capăt practicilor comerciale înșelătoare folosite de "societățile editoare de anuare”. Crearea unei liste negre a practicilor înșelătoare folosite de aceste societăți ar trebui să fie folosită, cel puțin, drept punct de sprijin în acest caz.
<SPEAKER ID="187" NAME="John Bufton" AFFILIATION="EFD">
în scris. - Am votat împotriva acestei propuneri de rezoluție referitoare la anuarele profesionale înșelătoare, dat fiind că Regatul Unit are propriile sale reglementări în materie de practici comerciale înșelătoare prin intermediul Office of Fair Trading, care controlează reglementarea comerțului onest și deschis și contractele în Regatul Unit. Cu toate acestea, astfel de reglementări nu includ contractele înșelătoare din alte state membre. Cu toate acestea, armonizarea legislației UE cu privire la această chestiune ar submina competențele britanice în domeniu și, de asemenea, ar deschide noi căi prin care întreprinderile din UE ar exploata piața britanică, având în vedere că ar putea să se sustragă legislației UE. În Regatul Unit, Camerele de Comerț și UK Trade and Investments oferă acces la anuare profesionale sigure și oportunități de relaționare prin programe precum Overseas Market Introduction Service, Passport to Export și chiar Rețeaua întreprinderilor europene. Este esențial ca aceste anuare să fie prioritare pe piața britanică și să nu fie îndepărtate permițând companiilor din UE să invadeze piața britanică sub scutul legislației comerciale a UE.
<SPEAKER ID="187" NAME="Maria Da Graça Carvalho" LANGUAGE="PT">
Practicile comerciale înșelătoare folosite de editorii de anuare profesionale afectează în special întreprinderile mici și, prin urmare, au consecințe negative majore asupra durabilității și dezvoltării economiei. În consecință și având în vedere reapariția constantă a acestei probleme în întreaga UE, salut propunerea de rezoluție, care propune încetarea unor astfel de activități.
<SPEAKER ID="187" NAME="Proinsias De Rossa" AFFILIATION="S&amp;D">
în scris. -Deputații europeni au primit peste 400 de petiții privind practicile comerciale înșelătoare la care recurg pe scară largă societățile editoare de anuare profesionale, practici care afectează mii de întreprinderi, îndeosebi întreprinderi mici. Practicile comerciale înșelătoare în cauză constau, în general, în ademenirea întreprinderilor, dar și a persoanelor care exercită profesii liberale și a organizațiilor non-profit, în a crede că vor figura gratuit într-un anuar profesional, iar ulterior, semnatarii descoperă că au încheiat un contract contra unei taxe. Într-adevăr, societățile editoare de anuare profesionale își au adesea sediul într-un alt stat membru decât cel al victimelor, îngreunând demersurile prin care acestea din urmă solicită protecție și/sau despăgubiri din partea autorităților naționale.
<P>
Susțin această rezoluție. Directiva privind publicitatea înșelătoare și comparativă (2006/114/CE), care se aplică tranzacțiilor între întreprinderi, fie este insuficientă pentru a oferi o cale de atac efectivă, fie nu este pusă în aplicare în mod corespunzător de statele membre. Această rezoluție solicită Comisiei să se asigure că directiva este transpusă, aplicată și executată în mod corespunzător de statele membre și să-și intensifice activitățile privind revizuirea și îmbunătățirea directivei și a altor acte legislative pertinente, pentru a pune capăt practicilor înșelătoare ale societăților editoare de anuare profesionale cât mai curând posibil, în special prin includerea pe o "listă neagră” a practicilor comerciale înșelătoare la care recurg anumiți editori de anuare profesionale.
<SPEAKER ID="187" NAME="Diogo Feio" LANGUAGE="PT">
Publicitatea mincinoasă și practicile comerciale necinstite subminează încrederea consumatorilor și, prin urmare, sunt în defavoarea pieței interne. Prin urmare, este fundamental ca legislația europeană să protejeze consumatorii și întreprinderile împotriva unor astfel de practici. În ceea ce privește practicile înșelătoare din anuarele profesionale, care sunt des întâlnite și au efecte dezastruoase asupra întreprinderilor, consider că revizuirea legislației relevante este un semn bun, astfel încât să punem capăt practicilor înșelătoare folosite de editori de anuare profesionale, îndeosebi prin redactarea unei liste negre a practicilor înșelătoare folosite de anuarele profesionale.
<SPEAKER ID="187" NAME="José Manuel Fernandes" LANGUAGE="PT">
Actuala propunere de rezoluție analizează comportamentul anumitor societăți editoare de anuare, care au un comportament inacceptabil, înșelând mii de cetățeni și întreprinderi din Uniunea Europeană. În mod regretabil, nu doar că Directiva 2006/114/CE privind publicitatea înșelătoare și comparativă nu a avut rezultatele scontate, dar victimele sunt, în special, persoane în vârstă, întreprinderi mici și mijlocii și chiar organizații de caritate.
<P>
Avem de a face cu întreprinderi foarte agresive în tacticile lor, adevărați prădători fără scrupule, a căror activitate trebuie să înceteze de urgență. Având în vedere că aceste practici sunt aplicate la nivel transnațional, este foarte greu ca vinovații să fie trași la răspundere. În plus, nu există nici o "listă neagră” a acestor întreprinderi frauduloase, fapt care ar contribui la prevenirea acestor practici care continuă să fie săvârșite cu buna știință a autorităților naționale.
<P>
Legislația europeană trebuie să îi protejeze pe cetățenii europeni. Nu putem permite ca aceste întreprinderi să se mute, fără a fi pedepsite, dintr-un stat membru în altul și chiar în afara granițelor UE, profitând de principiul liberei circulații a persoanelor și a bunurilor în zona Schengen. Avem în față o propunere venită la momentul oportun, care merită tot sprijinul meu. Victimele așteaptă rezultate practice și sper că Comisia va lua măsurile necesare pentru a pune capăt acestei stări de fapt.
<SPEAKER ID="187" NAME="Ilda Figueiredo" LANGUAGE="PT">
Așa cum se menționează în rezoluție, Parlamentul European a primit peste 400 de petiții referitoare la practicile comerciale înșelătoare răspândite pe scară largă ale unor editori de anuare profesionale, care afectează mii de întreprinderi, cu precădere micile întreprinderi. Aceste practici au un impact financiar general semnificativ.
<P>
Per ansamblu, practicile comerciale înșelătoare în cauză constau în a invita întreprinderile, persoanele care exercită profesiuni liberale și organizațiile non-profit să se înregistreze pe gratis într-un anuar profesional. Cei care se înregistrează descoperă mai târziu că au semnat contracte care presupun achitarea unei taxe. În plus, editorii de anuare profesionale își au adesea, sediul într-un alt stat membru față de victima lor, îngreunând sarcina acesteia din urmă de a apela la autoritățile naționale pentru protecție și/sau dreptate.
<P>
Comisia pentru petiții regretă faptul că Directiva 2006/114/CE privind publicitatea înșelătoare și comparativă, care se aplică tranzacțiilor între întreprinderi, fie nu oferă măsuri eficiente în acest sens, fie nu este pusă în aplicare suficient de statele membre.
<P>
Prin rezoluția care tocmai a fost adoptată, Parlamentul European solicită Comisiei Europene să analizeze problema și să încerce să găsească o soluție, o solicitare care ne-a câștigat sprijinul.
<SPEAKER ID="187" NAME="Monika Flašíková Beňová" LANGUAGE="SK">
Evident, aceste societăți editoare de anuare nu sunt doar dezamăgitoare și înșelătoare. Ci sunt și frauduloase, pentru că oricine atrage comercianți independenți și firme în anuarul său în beneficiul propriu și în scopul îmbogățirii proprii dă dovadă, în mod evident, de neglijență profesională. Aceste practici legate de anuarele profesionale sunt, în mod evident, ilegale, conform Directivei privind publicitatea înșelătoare și comparativă. Cu toate acestea, nu cred ca avem nevoie de legislație nouă. Trebuie să depunem eforturi și să punem legea în aplicare cât mai repede și mai eficient cu putință și să creăm condiții astfel încât întreprinderile, care sunt adesea mici întreprinderi familiale, să știe cum să-și organizeze o apărare legală eficientă.
<SPEAKER ID="187" NAME="Pat the Cope Gallagher" LANGUAGE="GA">
Înțeleg că Parlamentul European a primit peste 400 de petiții privind abuzurile anuarelor profesionale. În mod obișnuit, o întreprindere se înregistrează într-un anuar pentru ca numele său să fie listat de acesta, crezând că acest lucru nu va implica nici o taxă. Întreprinderea află doar mai târziu că trebuie să plătească o taxă. Sprijin pe deplin această rezoluție, care solicită Comisiei Europene să pună în aplicare în mod corespunzător Directiva privind publicitatea înșelătoare și comparativă.
<SPEAKER ID="187" NAME="Louis Grech" AFFILIATION="S&amp;D">
în scris. - Aplicarea corespunzătoare și controlul aplicării Directivei privind publicitatea înșelătoare și comparativă sunt esențiale pentru protejarea organizațiilor și întreprinderilor mici și vulnerabile împotriva practicilor comerciale inechitabile, înșelătoare sau agresive. Chiar dacă directiva include publicitatea înșelătoare între întreprinderi, scopul său general este de a proteja interesele consumatorilor, de a asigura buna funcționare a pieței unice și de a îmbunătăți considerabil viața cetățenilor. Am văzut îmbunătățiri, dar cred că mai sunt încă multe de făcut pentru a pune capăt practicilor înșelătoare inechitabile. Întreprinderile din Europa continuă să fie victimele unui comportament înșelător abuziv, care duce la pierderi financiare semnificative, în special pentru întreprinderile mici și pentru cele aflate la începutul activității. Din cauza transpunerii deficitare a directivei, mă tem că încă există incoerențe între statele membre în ceea ce privește reglementarea acestor practici necinstite. Dacă situația nu se îmbunătățește, vor fi necesare măsuri suplimentare. Este nevoie de o colaborare și o coordonare mai strânsă între Comisie și statele membre, pentru a pune în aplicare directiva și a controla aplicarea acesteia mai eficient. De asemenea, este nevoie de o mai bună difuzare a informațiilor și de cursuri de formare, îndeosebi la nivelul întreprinderilor mici și al funcționarilor publici. Este nevoie de reglementări flexibile pentru sancțiuni, mecanisme de reclamare și compensare, pentru a ne adapta la condițiile de piață aflate în schimbare, precum și la noile practici de piață.
<SPEAKER ID="187" NAME="Małgorzata Handzlik" LANGUAGE="PL">
Prin adoptarea rezoluției de azi, Parlamentul European a cerut încă o dată protecția întreprinderilor mici și mijlocii. Practicile prin care întreprinderilor li se oferă posibilitatea de a fi listate într-un anuar profesional, creând falsa impresie că este un serviciu gratuit, devin de ce în ce mai răspândite. Din păcate, atunci când faptele sunt descoperite, rezultă că, în realitate, întreprinderea este obligată să plătească o sumă fixă pentru o anumită perioadă de timp. Acest tip de practici au făcut obiectul unor plângeri adresate Parlamentului European de către întreprinderi. De aceea, dorim ca Comisia Europeană să verifice și modul în care statele membre au pus în aplicare dispozițiile Directivei 2006/114/CE privind publicitatea înșelătoare și comparativă. Parlamentul European solicită, de asemenea, ca problema anuarelor profesionale înșelătoare să fie inclusă într-o revizuire a directivei. Prin rezoluția adoptată astăzi, ne întoarcem la o propunere deja prezentată în rezoluția adoptată de Parlament în 2008 referitoare la aceeași chestiune, adică la ideea redactării unei liste negre a practicilor necinstite folosite de societățile editoare de anuare profesionale. Sper că Comisia Europeană nu se va eschiva de la luarea măsurilor adecvate pentru protejarea întreprinderilor mici și mijlocii împotriva acestor practici necinstite.
<SPEAKER ID="187" NAME="Juozas Imbrasas" AFFILIATION="EFD">
în scris. - (LT) Salut acest document pentru că Parlamentul a primit peste 400 de petiții privind practicile comerciale înșelătoare la care recurg pe scară largă unele societăți editoare de anuare profesionale, practici care afectează mii de întreprinderi, îndeosebi întreprinderi mici, din Uniunea Europeană, cu consecințe financiare considerabile, iar Parlamentul continuă să primească petiții și plângeri referitoare la societăți editoare de anuare profesionale. Practicile comerciale înșelătoare în cauză constau, în general, în ademenirea întreprinderilor, dar și a persoanelor care exercită profesiuni liberale și a organizațiilor non-profit, în a crede că vor figura gratuit într-un anuar profesional, iar ulterior, semnatarii descoperă că au încheiat un contract contra unei taxe. Societățile editoare de anuare profesionale își au adesea sediul într-un alt stat membru decât cel al victimelor, îngreunând demersurile prin care acestea din urmă solicită protecție și/sau reparații din partea autorităților naționale. Comisia este rugată să-și intensifice activitățile privind revizuirea și îmbunătățirea Directivei 2006/114/CE și a altor acte legislative pertinente pentru a pune capăt practicilor înșelătoare ale unor societăți editoare de anuare profesionale cât mai curând posibil, în special prin includerea pe o "listă neagră” a practicilor comerciale înșelătoare la care recurg anumiți editori de anuare profesionale.
<SPEAKER ID="188" NAME="David Martin" AFFILIATION="S&amp;D">
în scris. - Am votat pentru această rezoluție care solicită Comisiei să-și intensifice activitățile privind revizuirea și îmbunătățirea directivei și a altor acte legislative pertinente pentru a pune capăt practicilor înșelătoare ale unor societăți editoare de anuare profesionale cât mai curând posibil, în special prin includerea pe o "listă neagră” a practicilor comerciale înșelătoare la care recurg anumiți editori de anuare profesionale.
<SPEAKER ID="189" NAME="Jiří Maštálka" AFFILIATION="GUE/NGL">
în scris. - (CS) Deși succintă, propunerea de rezoluție depusă pe baza întrebării cu solicitare de răspuns oral B7-0315/2011 referitoare la anuarele profesionale înșelătoare include două elemente care necesită o atenție permanentă. Primul element este sprijinirea întreprinderilor mici și mijlocii de către organismele și instituțiile UE, în acest context în vederea protecției împotriva practicilor comerciale înșelătoare. Cel de-al doilea element este protecția concurenței prin prevenirea răspândirii pe scară largă a concurenței neloiale, care include publicitate mincinoasă și comparativă. Ar trebui să salutăm eforturile anticipate ale Comisiei, căreia, prin această rezoluție, i se solicită să revizuiască și să îmbunătățească Directiva 2006/114/CE privind publicitatea înșelătoare și comparativă și, de asemenea, să ia măsuri corective împotriva aplicării neuniforme a acestei directive de către statele membre ale UE.
<SPEAKER ID="189" NAME="Nuno Melo" LANGUAGE="PT">
Publicitatea mincinoasă și practicile comerciale necinstite au un impact negativ asupra pieței interne. Prin urmare, trebuie să adoptăm reglementări care să asigure protecția consumatorilor și a întreprinderilor împotriva acestui tip de practici.
<SPEAKER ID="189" NAME="Alexander Mirsky" AFFILIATION="S&amp;D">
în scris. - Parlamentul a primit peste 400 de petiții privind practicile comerciale înșelătoare la care recurg pe scară largă unele societăți editoare de anuare profesionale, practici care afectează mii de întreprinderi, îndeosebi întreprinderi mici, din Uniunea Europeană, cu consecințe financiare considerabile. Parlamentul continuă să primească petiții și plângeri cu privire la societăți editoare de anuare profesionale. Practicile comerciale înșelătoare în cauză constau, în general, în ademenirea întreprinderilor, dar și a persoanelor care exercită profesiuni liberale și a organizațiilor non-profit, în a crede că vor figura gratuit într-un anuar profesional. Ulterior, semnatarii descoperă că au semnat un contract contra unei taxe. Societățile editoare de anuare profesionale își au adesea sediul într-un alt stat membru decât cel al victimelor, îngreunând demersurile prin care acestea din urmă solicită protecție și/sau despăgubiri din partea autorităților naționale. Parlamentul European solicită Comisiei să-și intensifice activitățile privind revizuirea și îmbunătățirea Directivei 2006/114/CE și a altor acte legislative pertinente pentru a pune capăt practicilor înșelătoare ale unor societăți editoare de anuare profesionale cât mai curând posibil, în special prin includerea pe o "listă neagră” a practicilor comerciale înșelătoare la care recurg anumiți editori de anuare profesionale. Sunt total de acord și am votat în favoare.
<SPEAKER ID="189" NAME="Andreas Mölzer" LANGUAGE="DE">
În ultimii ani, din păcate, a crescut tendința de a recurge la practici comerciale inechitabile și la publicitate mincinoasă. În trecut, consumatorii erau în general țintele unor astfel de escrocherii, dar acum practicile frauduloase se extind în lumea afacerilor. Problema este că aceste activități frauduloase se derulează, în general, la nivel transnațional, ceea ce îngreunează arestarea și punerea sub acuzare a responsabililor. Anumite întreprinderi își schimbă în permanență numele și adresa de căsuță poștală, ceea ce împiedică de asemenea arestarea persoanelor care trag sforile. Prin urmare, este important ca noi să remediem deficiențele în acest domeniu, astfel încât să putem lua măsuri mai eficiente împotriva fraudei. Cu toate acestea, măsurile nu ar trebui să vizeze doar mediul de afaceri sau doar, în cazul concret de față, practicile comerciale înșelătoare la care recurg anumiți editori de anuare. Trebuie întreprinse acțiuni decisive împotriva diferitelor forme de fraudare a consumatorilor. Consider că această petiție este un pas înainte, care ar trebui urmat de măsuri suplimentare și, prin urmare, am votat în favoare.
<SPEAKER ID="189" NAME="Rolandas Paksas" AFFILIATION="EFD">
în scris. - (LT) Salut această rezoluție pentru că trebuie să încurajăm practicile comerciale cinstite și să punem capăt răspândirii practicilor comerciale înșelătoare. În acest sens, trebuie să găsim instrumente eficiente pentru căi de atac. În prezent, majoritatea întreprinderilor, în special întreprinderile mici și mijlocii sunt afectate de pierderi financiare semnificative ca urmare a unor activități înșelătoare. Întreprinderile primesc propuneri comerciale incorecte și se trezesc prinse în contracte nedorite de publicitate în anuare profesionale. În acest caz, autoritățile naționale nu sunt capabile să ofere protecție adecvată sau să remedieze situația pentru că societățile editoare de anuare profesionale își au adesea sediul într-un alt stat membru decât cel al întreprinderilor afectate. Acest lucru permite societăților editoare de anuare profesionale să abuzeze fără probleme de situația actuală. Pentru a pune capăt practicilor înșelătoare ale societăților editoare de anuare profesionale cât mai curând posibil, Comisia trebuie să redacteze o "listă neagră” a practicilor comerciale înșelătoare la care recurg anumiți editori de anuare profesionale și să adopte dispoziții legislative pertinente, concentrându-se în special asupra dispozițiilor Directivei privind publicitatea înșelătoare și comparativă și asupra punerii lor în aplicare. Cred că trebuie să creăm condițiile adecvate pentru a asigura cooperarea dintre autoritățile naționale ale statelor membre, ceea ce ar facilita aplicarea transfrontalieră a măsurilor administrative sau juridice. Uniunea Europeană trebuie să pună în aplicare aceste măsuri pentru ca piața internă să funcționeze normal, consumatorii să fie protejați, iar operatorii comerciali să se poată angaja în practici comerciale corecte.
<SPEAKER ID="189" NAME="Justas Vincas Paleckis" AFFILIATION="S&amp;D">
în scris. - Am votat în favoarea acestei propuneri de rezoluție pentru că subliniază clar situația actuală a practicilor comerciale înșelătoare, care contravin legislației UE și faptul că dimensiunea internațională a fraudei îngreunează demersurile inițiate de victime pentru urmărirea și combaterea impostorilor. Cred că întreprinderile mici și profesioniștii vulnerabili trebuie să fie protejați împotriva anuarelor profesionale înșelătoare și, prin urmare, Parlamentul European și întreaga UE trebuie să arate că legislația europeană trebuie să fie urmată și respectată de toți. Prin urmare, sprijin întru totul această rezoluție care invită Comisia să verifice în mod proactiv transpunerea, aplicarea și controlul aplicării la nivel național a Directivei 2006/114/CE și să ia măsuri corective acolo unde este cazul. De asemenea, Comisia ar trebui să-și intensifice activitățile privind revizuirea și îmbunătățirea directivei și a altor acte legislative pertinente pentru a pune capăt practicilor înșelătoare ale societăților editoare de anuare profesionale cât mai curând posibil.
<SPEAKER ID="189" NAME="Maria do Céu Patrão Neves" LANGUAGE="PT">
Această rezoluție a Parlamentului European din 9 iunie 2011 referitoare la anuarele profesionale înșelătoare avertizează Comisia cu privire la nevoia de a-și intensifica activitățile de revizuire și îmbunătățire a directivei și a altor acte legislative pertinente pentru a pune capăt practicilor înșelătoare ale societăților editoare de anuare profesionale cât mai curând posibil, în special prin includerea pe o "listă neagră” a practicilor comerciale înșelătoare la care recurg anumiți editori de anuare profesionale.
<SPEAKER ID="189" NAME="Paulo Rangel" LANGUAGE="PT">
Conform raportorului, Parlamentul a primit peste 400 de petiții privind practicile comerciale înșelătoare. Astfel de practici reprezintă o amenințare la adresa bunei funcționări a pieței interne, în primul rând pentru că încrederea consumatorului este esențială pentru buna funcționare a economiei și, mai presus de toate, pentru că practica în cauză ar trebui scoasă în afara legii. Această chestiune este atât de importantă, încât ar trebuie să fie garantată de îndată intervenția legislativă a Uniunii. Cu toate acestea, având în vedere rezultatele cunoscute acum, Comisia ar trebui îndemnată să supravegheze punerea în aplicare a Directivei 2006/114/CE și, în același timp, să testeze limitele acesteia, în vederea unei îmbunătățiri.
<SPEAKER ID="189" NAME="Raül Romeva i Rueda" AFFILIATION="Verts/ALE">
în scris. - Parlamentul European: 1. regretă că Directiva 2006/114/CE privind publicitatea înșelătoare și comparativă, care se aplică tranzacțiilor între întreprinderi, fie este insuficientă pentru a oferi o cale de atac efectivă, fie nu este pusă în aplicare în mod corespunzător de statele membre; 2. reamintește că, deși Comisia nu dispune de nicio competență în privința aplicării directivei în mod direct persoanelor fizice sau întreprinderilor, acesteia îi revine sarcina de a se asigura că directiva este aplicată în mod corespunzător de către statele membre; 3. invită Comisia să verifice în mod proactiv transpunerea, aplicarea și controlul aplicării la nivel național a Directivei 2006/114/CE și să ia măsuri de remediere acolo unde este cazul.
<SPEAKER ID="190" NAME="Peter Skinner" AFFILIATION="S&amp;D">
în scris. - Am votat în favoarea acestei rezoluții, fiind o parte a unei reacții rezonabile a politicienilor europeni din 27 de țări în fața acestui comportament fraudulos. Pentru mult timp, companiile, în special cele din regiunea mea situată în sud-estul Angliei, au fost ținta unor practici lipsite de scrupule. Alegătorii mi-au spus că au fost îndemnați să facă publicitate întreprinderilor lor gratuit, pentru a primi, la scurt timp, o factură semnificativă însoțită de amenințări cu proceduri juridice. Această practică provine din Spania, dar ar fi putut să se întâmple oriunde. Autoritățile locale din Spania ar trebui să facă mult mai mult pentru a prinde astfel de escroci și a-i pune sub acuzare pe toți cei care adoptă un comportament fraudulos.
<SPEAKER ID="190" NAME="Rafał Trzaskowski" LANGUAGE="PL">
Numărul plângerilor pe care Parlamentul European le-a primit cu privire la anuarele profesionale înșelătoare și faptul că acestea au, adesea, un caracter transnațional demonstrează că reglementările UE în domeniu trebuie să fie îmbunătățite.
<SPEAKER ID="190" NAME="Angelika Werthmann" AFFILIATION="NI">
în scris. - (DE) Am votat în favoarea acestei propuneri de rezoluție și a solicitării cuprinse în aceasta de a îmbunătăți situația juridică. Cu toate acestea, între timp trebuie luate măsuri pentru a preveni creșterea numărului întreprinderilor afectate. O campanie strategică de informare este necesară pentru tăia craca de sub picioarele acestor profitori. Este important ca ofertele de includere în anuare să fie examinate aprofundat și cu grijă, în special dacă se afirmă că ar fi gratuite.
