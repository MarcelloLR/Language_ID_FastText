<CHAPTER ID="002">
Declaraţia Preşedinţiei
<SPEAKER ID="006" NAME="Preşedintele">
Înainte de a începe, aş dori să fac următoarea declaraţie.
<P>
Astăzi comemorăm cea de-a cincea aniversare a atacurilor teroriste asupra sistemului de transport public din Londra, în urma cărora au decedat 52 de persoane şi aproape 800 au fost rănite. Ne aducem aminte de ceea ce s-a întâmplat la Londra pe 7 iulie 2005 şi nu vom uita niciodată. Astăzi îndeosebi, gândurile noastre sunt alături de familiile şi de prietenii victimelor.
<P>
Atentatele cu bombă de la Londra au fost unul dintre cele mai grave acte de terorism comise pe teritoriul european. Doresc să le spun autorilor atentatelor cu bombă şi teroriştilor că, orice ar face, nu vor putea câştiga, deoarece noi preţuim fiecare viaţă. Niciun terorist şi nicio acţiune teroristă nu vor putea vreodată să ne micşoreze sau să ne distrugă credinţa în valorile esenţiale, precum drepturile fundamentale şi drepturile omului.
<P>
Terorismul reprezintă un atac asupra noastră, a tuturor, un atac asupra esenţei societăţii noastre democratice. Terorismul nu poate avea justificare. Europa va fi întotdeauna unită în lupta împotriva oricărui gen de terorism.
