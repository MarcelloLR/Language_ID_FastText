<CHAPTER ID="010-03">
3. Refugiații din Eritreea ținuți ostatici în Sinai
<SPEAKER ID="301" NAME="Președintele">
Următorul punct pe ordinea de zi este dezbaterea privind cele șase propuneri de rezoluție referitoare la refugiații din Eritreea ținuți ostatici în Sinai .
<SPEAKER ID="302" NAME="Marietje Schaake">
autoare. - Domnule președinte, se pare că aproximativ 250 de imigranți din Eritreea sunt ținuți ostatici în deșertul Sinai și supuși tratamentului inuman și violurilor, în timp ce traficanții de persoane așteaptă o răscumpărare pentru a le da drumul.
<P>
Evenimentele recente poartă amprenta unei rețele care introduce ilegal imigranți subsaharieni în Israel prin Egipt și care operează în Sinai din 2007. Autoritățile egiptene depun eforturi binevenite pentru a analiza informațiile furnizate de ICNUR. Înaltul Comisariat al Națiunilor Unite pentru Refugiați ar trebui să accelereze procedurile diplomatice cu autoritățile egiptene pentru a elimina rețelele de trafic de persoane și pentru a împiedica strecurarea acestora în țară pe furiș.
<P>
În același timp, Egiptul ar trebui să îmbunătățească tratamentul acordat refugiaților, în conformitate cu standardele internaționale. Aceasta înseamnă că, în timpul apărării justificate a frontierelor, nu trebuie să se folosească forță excesivă sau chiar letală împotriva imigranților sau a refugiaților, și din când în când ar trebui să ne dăm acest sfat și nouă, în UE.
<SPEAKER ID="303" NAME="David-Maria Sassoli" LANGUAGE="IT">
Domnule președinte, situația este foarte gravă. Credem că Uniunea Europeană și Parlamentul ar trebui să se ocupe de acest subiect - care este urmărit și de mass-media europeană - și că și Comisiei ar trebui să i se ceară să examineze această problemă deoarece este vorba despre o reală urgență umanitară.
<P>
În acest caz, statele membre ar trebui să facă tot posibilul pentru a încerca să ajute acești refugiați să părăsească acel teritoriu și credem că aceștia ar putea fi acceptați în statele europene. Solicităm Comisiei să facă tot posibilul pentru a acționa, inclusiv prin utilizarea fondurilor disponibile prin Fondul european pentru refugiați.
<SPEAKER ID="304" NAME="Charles Tannock">
autor. - Domnule președinte, Grupul ECR condamnă tratamentul îngrozitor la care sunt supuse aceste victime inocente, cele mai multe dintre ele din Eritreea, care reprezintă o formă de sclavie modernă practicată de traficanții de persoane. Și noi salutăm eforturile depuse de guvernul egiptean pentru a cerceta acuzațiile și pentru a obține eliberarea refugiaților, însă ar trebui să ne întrebăm și de ce au fugit acești bieți indivizi de la bun început.
<P>
Deoarece regimul președintelui eritreean Afewerki este unul dintre cele mai represive de pe planetă, acesta este răspunsul. Oricine are șansa de a scăpa de această dictatură profită de ea, și unele persoane reușesc să-și construiască o viață mai bună în altă parte. Acei oameni care nu reușesc să părăsească Eritreea fie sunt supuși înrolării pe termen nelimitat în armată, fie trebuie să se chinuiască să trăiască din resturile unei economii falimentate de ani de război inutil cu Etiopia învecinată, corupție la scară largă și gestionarea dezastruoasă a economiei. Eritreea nu a avut niciodată alegeri naționale.
<P>
Dezvăluirile recente făcute de WikiLeaks arată că diplomații americani l-au descris pe Afewerki ca pe un lider crud și sfidător. Nu am nicio remușcare făcând această afirmație în mod public. Ar trebui să facem tot ceea ce putem pentru a da jos acest tiran african înfricoșător, ar trebui să stopăm toate ajutoarele acordate de UE regimului său și ar trebui, de asemenea, să suspendăm privilegiile de care se bucură această țară în virtutea Acordului de la Cotonou.
<SPEAKER ID="305" NAME="Cristian Dan Preda">
autor. - În fiecare an există mii de persoane care, împinse de situația dificilă din Cornul Africii, încearcă să treacă frontiera dintre Egipt și Israel. Multe dintre aceste persoane ajung, din păcate, în mâinile traficanților beduini. E vorba de rețele criminale care nu au niciun fel de considerație pentru demnitatea umană, din moment ce viețile acestor persoane devin o monedă de schimb. Potrivit informațiilor furnizate de ONG-urile care activează pentru protecția acestor emigranți, s-au cerut sume incredibile, care merg până la 8 000 de dolari pentru eliberarea fiecărei persoane.
<P>
Nu putem rămâne, desigur, insensibili la suferința acestor persoane supuse unor tratamente de o excepțională cruzime. Aș vrea să atrag, de altfel, atenția asupra situației vulnerabile a femeilor, care sunt supuse în mod repetat violurilor. În același timp, cred că trebuie să avem o atitudine constructivă în acest caz. Asta înseamnă să recunoaștem eforturile întreprinse de autoritățile egiptene pentru eliberarea lor dar, mai ales, să susținem această țară în lupta împotriva traficului de ființe umane. Nu avem deci nevoie doar de cuvinte dure, ci și de cooperare, de acțiuni concrete pe o temă extrem de complexă, unde un singur stat nu poate face față.
<SPEAKER ID="306" NAME="Rui Tavares" LANGUAGE="PT">
Domnule președinte, doamnelor și domnilor, situația refugiaților din Eritreea care se află în prezent în deșertul Sinai este foarte gravă, fapt menționat deja de mai mulți colegi deputați. Desigur, trebuie să tratăm cu severitate acești traficanți de persoane care îi țin în prezent ostatici pe acești refugiați și solicită răscumpărări extrem de mari pentru ei. Totuși, în același timp, trebuie să protejăm victimele, deoarece nu putem pur și simplu să ne dorim să pedepsim aspru traficanții și apoi să uităm complet de victime. Trebuie, de asemenea, să recunoaștem motivele care i-au determinat să se afle în deșertul Sinai: aceștia obișnuiau să emigreze prin Libia, însă acordurile dintre Libia și Italia și dintre UE și Libia, prezentate în nenumărate rânduri aici de Comisie ca vești bune, au făcut ca persoanele care provin din ceea ce a fost numit - pe bună dreptate - "un lagăr de concentrare imens” și "Coreea de Nord a Africii” să nu aibă unde să se ducă.
<P>
Prin urmare, se impun măsuri: nu numai măsuri în Egipt, care face, în mod clar, mult mai puțin decât ar trebui, ci și în Uniunea Europeană. Pentru început, solicit Comisiei Europene să trimită repede o delegație în Egipt pentru a afla care este situația la fața locului. Sunt necesare măsuri și în toate instituțiile noastre, deoarece populația din Eritreea reprezintă un caz clar de relocare, o politică pe care o avem împreună cu Fondul european pentru refugiați. Acești refugiați nu pot să se întoarcă în Eritreea și nu pot să rămână într-o țară de tranzit: singura soluție este relocarea. Doamnelor și domnilor, știți de ce nu progresează pachetul relocare? Nu progresează deoarece, în mai, Parlamentul își îndeplinise deja partea din procedura de codecizie referitoare la relocare, însă, din cauza faimoasei dispute privind actele delegate, Consiliul a refuzat să se achite de partea sa. Dacă pachetul de relocare ar fi fost adoptat, am avea acum procedura de urgență pe care a introdus-o Parlamentul în raportul pe care l-am elaborat chiar eu și care a fost adoptat aici cu 500 de voturi: Comisia Europeană ar putea să înceapă o procedură de urgență pentru relocarea acestor refugiați. Deoarece Consiliul nu și-a îndeplinit partea din ceea ce putem să numim "o procedură de coindecizie”, acele persoane continuă să se afle în deșertul Sinai, cine știe pentru cât timp. Această procedură de coindecizie are consecințe asupra vieților reale ale persoanelor reale și este timpul ca Consiliul să-și facă treaba.
<SPEAKER ID="307" NAME="Barbara Lochbihler" LANGUAGE="DE">
Domnule președinte, publicul european a aflat, prin intermediul unei conversații telefonice dintre un preot eritreean din Italia și un ostatic eritreean, că niște traficanți de persoane lipsiți de scrupule amenință acum să împuște ostaticii eritreeni rătăciți dacă nu vor primi o răscumpărare. Răpitorii sunt lipsiți de moralitate și au bătut și împușcat deja o parte din oameni.
<P>
Această crimă brutală ne-a determinat să ne uităm mai atent la ceea ce se întâmplă la granița dintre Egipt și Israel, o zonă în care se rătăcesc din ce în ce mai mulți refugiați care încearcă să ajungă în Europa sau Israel, însă nu au documentele necesare. Există o zonă de excludere militară pe partea egipteană. Oricine pătrunde în această zonă va trebui să dea socoteală în fața unui tribunal militar. Potrivit Observatorului drepturilor omului, cel puțin 85 de refugiați neînarmați au fost împușcați din 2007 în timp ce încercau să treacă granița. Guvernul israelian vorbește despre peste 1 000 de imigranți care încearcă să intre în țara lor fără documente în fiecare lună și a început să intensifice securitatea și monitorizarea pe tot parcursul graniței. În plus, în deșertul Negev a fost înființat un lagăr de detenție de capacitate mare.
<P>
Somăm guvernele implicate să coopereze cu Agenția pentru refugiați a Organizației Națiunilor Unite și să garanteze protecția și drepturile refugiaților la granițele lor. Totuși, recunoaștem, de asemenea, în mod vădit că și noi, în Europa, avem o responsabilitate față de soarta acestor imigranți care sunt trimiși înapoi când ajung la frontierele noastre externe și se găsesc în imposibilitatea de a se întoarce în țara lor, fiind în consecință victime ale încălcării drepturilor omului, cum este și cazul acestor refugiați din Eritreea.
<SPEAKER ID="308" NAME="Filip Kaczmarek" LANGUAGE="PL">
Domnule președinte, situația refugiaților eritreeni din Sinai este tragică. Aceștia sunt în căutarea unei vieți mai bune, însă dau piept adesea cu moartea, tortura și oprimarea. Sunt exploatați și înșelați. Autoritățile egiptene încearcă să combată problema traficului de persoane, însă răspunsul lor nu este întotdeauna eficient. Trebuie să-i ajutăm pe refugiați, pe ostatici și pe toți cei care au nevoie de ajutorul nostru. Ar trebui să sprijinim autoritățile israeliene și egiptene în lupta acestora împotriva traficului de persoane.
<P>
Ar trebui, de asemenea, să analizăm motivele care au dus la aceste evenimente periculoase. Cred că ar trebui să încercăm să îmbunătățim situația din Eritreea și din alte țări din Cornul Africii, deoarece îmbunătățirea situației din țările africane ar putea reduce presiunea imigrației. Nu vom soluționa problema prin combaterea relelor sociale care sunt ele însele cauzate de imigrație. Putem doar să limităm efectele mai puțin dezirabile și măsura în care se profită de pe urma determinării refugiaților. V-aș ruga să sprijiniți propunerea de rezoluție a Grupului Partidului Popular European (Creștin Democrat). Suntem convinși că propunerea noastră de rezoluție este o îmbunătățire a rezoluției comune în forma sa actuală.
<SPEAKER ID="309" NAME="Ana Gomes" LANGUAGE="PT">
Domnule președinte, Egiptul se preface că nu vede tratamentul îngrozitor și exploatarea refugiaților africani care încearcă să fugă din țările lor, mai ales din Somalia și Eritreea, în Israel, prin Sinai. Mai mult decât atât, Egiptul îi și deportează, deși aceștia se califică în mod vădit ca refugiați și solicitanți de azil, deoarece provin fie dintr-o țară care poartă o luptă cruntă cu terorismul, fără legi sau ordine, fie dintr-o alta - Eritreea - care este unul dintre cele mai opresive și mai tiranice state din lume. De fapt, autoritățile egiptene practică o politică de eliminare prin împușcare și 85 de imigranți au murit deja în Sinai începând cu 2007, potrivit unui raport al Observatorului drepturilor omului.
<P>
Solicităm autoritățile egiptene să-și respecte obligațiile în ceea ce privește drepturile omului și imigranții și, mai ales, refugiații și să coopereze cu Înaltul Comisariat al Națiunilor Unite pentru Refugiați. Cerem, de asemenea, autorităților europene să facă același lucru și să sprijine în întregime ceea ce spunea domnul Tavares referitor la acest subiect în ceea ce privește posibilitatea de relocare.
<SPEAKER ID="310" NAME="Judith Sargentini" LANGUAGE="NL">
Domnule președinte, doamnelor și domnilor, să fim sinceri. Rezoluțiile, așa cum sunt formulate în prezent, sunt o versiune diluată a inițiativelor noastre de la începutul săptămânii.
<P>
Să spunem lucrurilor pe nume, încă o dată: "Situația este gravă”. Subliniem, de asemenea, că refugiații eritreeni din Sinai sunt ținuți ostatici: Cu toate acestea, nu suntem pregătiți să discutăm legăturile dintre Italia și Libia sau închiderea Europei pentru imigranți, ceea ce face ca refugiații politici să trebuiască să fugă în altă parte. Acum trebuie să meargă pe rute care sunt și mai periculoase decât înainte.
<P>
Oricine părăsește Eritreea devine automat refugiat politic deoarece este imposibil să se întoarcă și, dacă ar face-o, și-ar pune, probabil, familia în pericol. Mă doare faptul că noi, în această Cameră, nu suntem pregătiți să spunem: dacă Europa dorește atât de mult să se protejeze împotriva imigranților, va trebui să deschidă ambasade în Eritreea pentru a le permite oamenilor să solicite mai ușor azil. Nu ni s-a permis să includem această propunere în rezoluție.
<P>
Când aud că Grupul Partidului Popular European (Creștin Democrat) se referă la toate lucrurile care trebuie să se întâmple în Egipt, mă gândesc: ce trebuie să facem și cum putem să refuzăm să acceptăm oameni care sunt în pericol aici pur și simplu deoarece nu dorim să ne asumăm responsabilitatea? Blocăm oamenii afară și, procedând astfel, le punem viețile în pericol.
<SPEAKER ID="311" NAME="Jaroslav Paška" LANGUAGE="SK">
Domnule președinte, frontiera cu Sinai a devenit o rută folosită de mii de eritreeni care fug din țara lor în căutarea unei vieți mai bune.
<P>
Totuși, în pelerinajul lor ilegal spre libertate aceștia depind de asistența traficanților care sunt dispuși, în schimbul unei sume de bani, să-i ajute să treacă granița din Sinai, chiar și fără documentele necesare. În acest comerț ilicit, refugiații din mâinile traficanților nu au aproape niciun drept și depind de vicisitudinile destinului și de capriciile celor cărora le-au încredințat propria lor soartă în schimbul unei sume de bani.
<P>
Moartea a șapte refugiați eritreeni uciși la granița dintre Egipt și Israel ar trebui să ne spună ceva despre situația disperată a refugiaților care au pornit ilegal în căutarea libertății. Doamnelor și domnilor, depinde, prin urmare, de noi să ne angajăm în găsirea unei soluții la această problemă și, împreună cu guvernele țărilor afectate, să ajutăm la găsirea unei soluții civilizate la problema refugiaților eritreeni.
<SPEAKER ID="312" NAME="Monica Luisa Macovei" AFFILIATION="PPE">
Domnule președinte, la 7 decembrie ICNUR și-a exprimat îngrijorarea cu privire la faptul că circa 250 de refugiați din Eritreea sunt ținuți ostatici în Sinai de traficanții beduini.
<P>
Știm că acești refugiați au fost obligați să plătească o anumită sumă de bani pentru dorința lor de a trăi în condiții mai bune. Se pare că refugiații sunt ținuți în containere în deșert și sunt adesea bătuți. Și atitudinea guvernului din Eritreea este alarmantă: în loc să-și protejeze cetățenii, îi consideră disidenți nedoriți.
<P>
Solicităm măsuri rapide și comune, în primul rând din partea Egiptului și Israelului, pentru a opri traficanții, pentru a destrăma această rețea de crimă organizată și, desigur, pentru a intensifica eforturile de a proteja acești refugiați și refugiații viitori prin punerea în aplicare a dispozițiilor și standardelor ICNUR.
<SPEAKER ID="313" NAME="Elena Băsescu" AFFILIATION="PPE">
Încă de la început doresc să subliniez faptul că susțin fără rezerve propunerea de rezoluție înaintată de PPE. În pofida clarității textului, nu s-a ajuns la un acord cu celelalte grupuri pentru adoptarea unei rezoluții comune și acest fapt este regretabil. Situația din Cornul Africii este una îngrijorătoare. Această regiune a devenit unul dintre centrele importante de acțiune ale grupărilor de crimă organizată, dat fiind numărul crescut de emigranți africani care o tranzitează.
<P>
Cei 250 de ostatici au suferit un tratament inuman și degradant, iar situația lor continuă să se înrăutățească. Mai mult, nu există premisele unei eliberări apropiate, întrucât familiile ostaticilor nu pot să plătească suma cerută pentru răscumpărare. De aceea, Parlamentul European trebuie să transmită un mesaj clar pentru eliberarea lor. Sunt necesare acțiuni urgente împotriva organizațiilor criminale, aducerea lor în fața justiției și închiderea permanentă a taberelor de tortură.
<SPEAKER ID="314" NAME="Csanád Szegedi" AFFILIATION="NI">
(HU) Domnule președinte, condamn, desigur, categoric felul în care sunt tratați refugiații din Eritreea și susțin, evident, ideea că Uniunea Europeană ar trebui să ia măsuri pentru a soluționa situația refugiaților în cel mai scurt timp posibil. Totuși, direcția formulată în acest raport este, pentru a spune lucrurilor pe nume, o fundătură. Consider că două aspecte sunt absolut tulburătoare. După părerea mea, instituirea unui fond pentru a ajuta acești refugiați este complet inacceptabilă atâta timp cât în UE există milioane de cetățeni care trăiesc în prezent în nesiguranță existențială și sărăcie extremă. Peste trei milioane de oameni din Ungaria trăiesc sub pragul sărăciei, majoritatea pensionarilor nu-și permit să-și cumpere medicamentele și această tendință este, de fapt, în creștere pretutindeni în Europa. Prin urmare, ar trebui să încercăm mai întâi să ajutăm persoanele din Europa, exprimându-ne, totodată, empatia față de refugiați, desigur. Celălalt aspect se referă la faptul că statele membre ar trebui să primească refugiații de bună voie. Când vă veți da seama că există prea mulți imigranți în Uniunea Europeană? UE ar trebui să acționeze ca mediator între Eritreea și refugiații eritreeni pentru a asigura întoarcerea acestora acasă în siguranță.
<SPEAKER ID="315" NAME="Corina Crețu" AFFILIATION="S&amp;D">
Marea majoritate a cetățenilor din Eritreea aflați acum în deșertul Sinai au fugit din calea unui regim opresiv, astfel încât ar trebui să fie considerați refugiați conform standardelor ONU. De aceea, cred că trebuie să insistăm ca Egiptul să își respecte obligațiile internaționale de a le asigura asistență. Dar cele mai îngrijorătoare cred că sunt tratamentele inumane la care sunt supuși acești migranți, ținuți ostatici în deșert în așteptarea răscumpărării. În special violurile reclamate de zecile de femei sunt revoltătoare și ar trebui să mobilizeze comunitatea internațională.
<P>
De asemenea, ia proporții îngrijorătoare traficul de persoane din Africa. Zeci de migranți au fost uciși de forțele de securitate egiptene în ultimii ani în timp ce încercau să treacă ilegal în Israel. Cred că traficul de ființe din zonă trebuie combătut cu alte metode și consider necesar accesul Înaltului Comisariat ONU pentru Refugiați în vederea asigurării unei asistențe vitale pentru acești oameni.
<SPEAKER ID="316" NAME="Zbigniew Ziobro" AFFILIATION="ECR">
(PL) Domnule președinte, refugiații din Eritreea se află într-o situație tragică. Totuși, când analizăm această tragedie ar trebui să avem în vedere și motivul acestei stări de fapt. Realitatea este că drepturile fundamentale ale omului sunt încălcate în mare măsură în Eritreea. Persecuția în masă are loc la scară largă, victimele fiind adversarii politici, creștinii și mii de cetățeni obișnuiți. Acesta este adevăratul motiv care a dus la problema pe care o discutăm astăzi și de aceea trebuie să facem tot ceea ce putem pentru a schimba politica UE față de autoritățile din Eritreea, cu atât mai mult când ne amintim că actualul lider al țării a fost primit călduros la Bruxelles de Comisia Europeană în 2007, deși este responsabil pentru suferința îngrozitoare a unui număr atât de mare de persoane pe care le forțează să fugă, provocând astfel și mai multe tragedii de acest fel. De aceea a sosit momentul să adoptăm o politică pragmatică și decisivă față de acest tiran.
<SPEAKER ID="317" NAME="Andris Piebalgs">
membru al Comisiei. - Domnule președinte, Comisia împărtășește îngrijorarea Parlamentului European. Rapoartele primite vorbesc despre mai multe sute de refugiați din Eritreea, Etiopia, Sudan și Somalia care se pare că sunt ținuți ostatici în Sinai de traficanți care cer sume foarte mari în schimbul eliberării lor.
<P>
De la primirea primei relatări, monitorizăm evenimentul, stabilim faptele, evaluăm situația și luăm măsuri adecvate. Delegația Uniunii Europene la Cairo are contacte strânse cu organizațiile societății civile și legături cu reprezentanța regională a Înaltului Comisariat al Națiunilor Unite pentru Refugiați de la Cairo.
<P>
Și aceștia monitorizează situația îndeaproape. În coordonare cu ambasadele statelor membre UE, a fost abordat ministrul egiptean al afacerilor externe. UE și-a exprimat îngrijorarea, precum și convingerea fermă că autoritățile egiptene ar trebui să ia măsurile care se cuvin pentru a elibera acești oameni și pentru a-i proteja în mod corespunzător. Există rapoarte privind anchetele în curs în desfășurare în vederea găsirii grupului de refugiați și sperăm că lucrurile se vor mai clarifica în următoarele zile.
<P>
Acest caz nu este singurul motiv de îngrijorare. Există în continuare numeroase probleme în ceea ce privește protecția imigranților și refugiaților în Egipt. Cele mai grave incidente sunt raportate în Sinai. Numeroși imigranți care încearcă să ajungă în Israel prin Sinai sunt supuși abuzurilor și tratamentului necorespunzător. Am abordat această problemă în nenumărate rânduri cu omologii noștri egipteni în cadrul reuniunilor periodice ale subcomisiilor unde se discută atât aspecte referitoare la imigrație, cât și chestiuni politice, printre care și drepturile omului.
<P>
Această problemă a fost abordată cel mai recent la reuniunea Comisiei de asociere UE-Egipt la 14 decembrie la Cairo. UE a invitat periodic autoritățile egiptene să îmbunătățească calitatea asistenței și protecției oferite solicitanților de azil și refugiaților și a oferit asistență financiară și tehnică în acest sens. UE a invitat, de asemenea, autoritățile egiptene să se asigure că principiul nereturnării este respectat pentru toți imigranții care au nevoie de protecție internațională, printre care și eritreenii.
<P>
UE a solicitat ca ICNUR să beneficieze de autoritatea deplină de a-și pune în aplicare mandatul pe întregul teritoriu al Egiptului, inclusiv în regiunea Sinai. Au existat unele evoluții pozitive care ar trebui menționate. În primăvara acestui an, Egiptul a adoptat noua legislație care pedepsește traficul de persoane și protejează victimele acestei infracțiuni.
<P>
O altă măsură binevenită a fost adoptarea Legii privind transplanturile, care pedepsește traficul de organe. Sperăm că administrația egipteană va lua acum măsuri efective pentru a asigura punerea în aplicare eficientă a acestui cadru juridic, și ne-am oferit cooperarea în acest domeniu.
<P>
Vom continua să sprijinim activitatea ICNUR și organizațiile societății civile pentru a asigura condiții de trai mai bune, precum și protecție juridică adecvată imigranților și refugiaților care trăiesc în această țară. Vom continua să urmărim cu atenție acest caz al refugiaților ținuți ostatici în Sinai și vom ține legătura cu autoritățile egiptene în această privință.
<P>
Sper din inimă că acest incident va fi soluționat în cel mai scurt timp posibil și regret pierderea raportată a celor opt vieți de până acum.
<SPEAKER ID="318" NAME="Rui Tavares" AFFILIATION="GUE/NGL">
Domnule președinte, domnul comisar și-a citit răspunsul bine pregătit ca și cum nimeni au a adresat Comisiei nicio întrebare concretă.
<SPEAKER ID="319" NAME="Președintele">
Ați solicitat să luați cuvântul în conformitate cu Regulamentul de procedură. Ar trebui să vorbiți despre această chestiune și nu despre altceva.
<SPEAKER ID="320" NAME="Rui Tavares" AFFILIATION="GUE/NGL">
Domnule președinte, este vorba, desigur, despre o solicitare de respectare a Regulamentului de procedură. Am întrebat în mod concret Comisia dacă intenționează să trimită o delegație în Egipt pentru a vedea care este situația la fața locului. Comisia ar putea cel puțin să ceară finalizarea relocării. Codecizia vă va conferi puterea ...
<P>
(Președintele l-a întrerupt pe vorbitor)
<SPEAKER ID="321" NAME="Președintele">
Din păcate, aceasta nu este o solicitare de respectare a Regulamentului de procedură. Desigur, aveți dreptul să adresați această întrebare Comisiei și Comisia poate decide dacă va răspunde. În caz contrar, această chestiune nu ține de Regulamentul de Procedură.
<P>
Aici se încheie dezbaterea.
<P>
Votarea va avea loc la sfârșitul dezbaterii.
