<CHAPTER ID="020">
Acordul de liber schimb UE-India (prezentare succintă)
<SPEAKER ID="169" NAME="Preşedintele">
Următorul punct pe ordinea de zi este raportul elaborat de dl Karim, în numele Comisiei pentru comerţ internaţional, privind Acordul de liber schimb UE-India.
<SPEAKER ID="170" NAME="Syed Kamall  " AFFILIATION="PPE-DE">
supleantul raportorului - Dle preşedinte, mi-am petrecut mult timp în acest Parlament spunându-le oamenilor că nu sunt dl Karim şi că sunt, de fapt, dl Kamall. Trebuie să fie derutant să auzi că dl Kamall vorbeşte despre un raport Karim. Vorbesc în numele dumnealui, întrucât, datorită unor circumstanţe neprevăzute, nu poate fi aici în această seară, lucru pentru care îşi cere scuze.
<P>
Raportul domniei sale abordează într-adevăr aspecte precum comerţul cu bunuri, servicii, investiţiile şi proprietatea intelectuală şi problemele privind dezvoltarea. Grupurile PPE-DE, ALDE şi UEN prezintă acum o rezoluţie comună alternativă, deoarece se considera că decizia iniţială a comisiei a fost rezultatul unui vot mai degrabă nereprezentativ, care nu a abordat mai multe clauze protecţioniste ale raportului. Rezoluţia alternativă subliniază mai bine cât de importantă este India pentru UE ca partener comercial şi beneficiile pe care liberalizarea comerţului le poate aduce ambelor ţări.
<P>
UE şi India au iniţiat negocierile în iunie 2007 cu privire la ceea ce se numeşte un acord de liber schimb, pe care însă mulţi l-ar numi, probabil mai corect, un acord comercial preferenţial. Raportul evidenţiază necesitatea perfectării unui acord de liber schimb global, ambiţios şi echilibrat între UE şi India, acord care ar trebui să îmbunătăţească accesul pe piaţă pentru bunuri şi servicii, acoperind foarte multe domenii de comerţ şi incluzând prevederi legate de transparenţa reglementărilor în domenii relevante pentru investiţiile în schimburile comerciale reciproce, cât şi standarde sanitare şi fitosanitare, protecţia proprietăţii intelectuale, facilitarea comerţului şi legislaţie vamală.
<P>
Principalele puncte ale raportului indică faptul că, la o analiză a comerţului de bunuri, tarifele aplicate medii ale Indiei au scăzut la niveluri care acum sunt comparabile cu ale altor ţări din Asia, în special tariful vamal mediu aplicat al Indiei, care este acum de 14,5%, în comparaţie cu media UE de 4,1%. De asemenea, raportul menţionează preocupările Indiei privind implicaţiile REACH, certificatele costisitoare pentru exporturile de fructe către UE şi procedurile de conformitate costisitoare pentru marcajul CE, şi evidenţiază faptul că aceste probleme trebuie rezolvate în acordul comercial preferenţial.
<P>
Raportul subliniază şi faptul că liberalizarea serviciilor nu trebuie să împiedice în niciun fel dreptul de a reglementa serviciile, inclusiv serviciile publice. Cu toate acestea, ar trebui recunoscut şi faptul că, adeseori, statul nu este capabil să furnizeze aşa-numitele servicii "publice” şi că entităţile nestatale - sectorul privat - joacă un rol în furnizarea serviciilor de bază celor săraci, mai ales atunci când însuşi statul nu poate face acest lucru singur, de cele mai multe ori din cauza lipsei fondurilor.
<P>
Comerţul cu servicii dintre UE şi India este relativ dezechilibrat, în condiţiile în care UE exportă 1,5% din serviciile sale Indiei, iar India exportă 9,2% din servicii către UE. De asemenea, raportul încurajează India să dezvolte o legislaţie corespunzătoare în domeniul protecţiei datelor pentru a ne asigura că, în cadrul comerţului cu servicii, putem avea încredere în capacitatea companiilor indiene de a face faţă unor mari cantităţi de date, întrucât există îngrijorări privind protecţia datelor.
<P>
Raportul recunoaşte şi faptul că, adesea, capitolele privind investiţiile au fost însoţite de angajamente privind liberalizarea mişcărilor de capital şi renunţarea la controalele de capital. Solicităm aşadar Comisiei să nu mai includă astfel de clauze, dată fiind importanţa controalelor de capital în acţiunile de atenuare a impactului crizei financiare, în special în cazul ţărilor mai sărace.
<P>
În continuare, raportul salută angajamentul Indiei faţă de o protecţie fermă a proprietăţii intelectuale şi faţă de utilizarea flexibilităţilor din Acordul TRIPS, în scopul îndeplinirii anumitor obligaţii în materie de sănătate publică. Încă o dată, ar trebui să fim cu toţii conştienţi că prea multe obligaţii în materie de sănătate publică pot duce la situaţia în care cetăţenii din ţările mai sărace să nu poată avea acces la medicamente, deoarece companiile farmaceutice nu sunt stimulate să dezvolte medicamente pentru aceste ţări.
<P>
În cele din urmă, raportul recunoaşte că un capitol privind dezvoltarea consistent reprezintă o parte esenţială a oricărui acord comercial şi că ar trebui să garantăm schimburile comerciale şi investiţiile străine directe. De asemenea, recunoaşte faptul că există o preocupare, mai ales în această Cameră, privind aspecte precum standardele de mediu şi standardele fundamentale în materie de muncă sau legislaţia privind sănătatea şi siguranţa la locul de muncă. Ar trebui, de asemenea, să recunoaştem că, în căutarea unui fel de echilibru între aspectele legate de comerţ şi cele privind protecţia mediului, standardele OIM, etc., putem adesea exagera, ajungând în situaţia în care acestea devin mai importante decât comerţul, iar ţările sărace sunt condamnate la şi mai multă sărăcie, pentru că facem dificilă dezvoltarea de capacităţi de către antreprenorii din respectivele ţări.
<SPEAKER ID="171" NAME="Louis Michel" LANGUAGE="FR">
Dle preşedinte, aş vrea să mulţumesc Parlamentului European pentru interesul deosebit pe care l-a manifestat în negocierile noastre privind încheierea unui acord de liber schimb între Uniunea Europeană şi India.
<P>
Le sunt recunoscător în special dlui Kamall şi Comisiei pentru comerţ internaţional pentru activitatea excelentă pe care au desfăşurat-o împreună cu comisiile asociate, Comisia pentru afaceri externe şi Comisia pentru dezvoltare, prin elaborarea raportului privind Acordul de liber schimb UE-India. Schimburile cu Parlamentul au fost consistente, iar proiectul de propunere de rezoluţie tratează aproape toate aspectele posibile ale negocierilor pe marginea unui acord de liber schimb între Uniunea Europeană şi India. Opiniile exprimate sunt un instrument util pentru negocierile pe care le purtăm în vederea încheierii de acorduri de liber schimb.
<P>
Când vorbim despre Acordul de liber schimb UE-India, este important să ţinem cont de contextul general şi de complexitatea relaţiilor noastre strategice cu această ţară, inclusiv de acordul de cooperare din 1994 şi de planul comun de acţiune, pentru a menţiona doar două dintre iniţiativele şi dialogurile majore care au fost create.
<P>
Suntem convinşi că este extrem de important să lucrăm împreună pentru a finaliza cu succes negocierile pe marginea unui acord de liber schimb ambiţios care le va permite ambelor părţi - Uniunea Europeană şi India - să aibă de câştigat.
<P>
Cu cât acordul de liber schimb este mai ambiţios, cu atât sunt mai mari beneficiile economice care se vor acumula pentru fiecare parte - UE şi India. Aceasta este una dintre concluziile principale ale studiului de impact şi dezvoltare durabilă care a fost realizat de către un consultant independent, în paralel cu negocierile.
<P>
Obiectivul evaluării impactului şi a dezvoltării durabile a fost analizarea impactului economic, social şi de mediu al viitorului acord de liber schimb şi identificarea oricăror măsuri de sprijin necesare.
<P>
Evaluarea impactului şi a dezvoltării durabile a ajuns în prezent în etapa finală şi ar trebui să fie disponibilă în aprilie, cu alte cuvinte, la timp pentru a sprijini negocierile în curs.
<P>
Permiteţi-mi să vă ofer un scurt raport intermediar privind aceste negocieri. De la lansarea în iunie 2007 au avut loc şase sesiuni de negocieri, a şasea sesiune având loc săptămâna trecută la Delhi, în perioada 17 - 19 martie. Preconizăm convocarea a încă două sesiuni în acest an, cel mai bine după alegerile indiene din aprilie şi înainte de reuniunea la nivel înalt Uniunea Europeană-India din noiembrie.
<P>
Cât despre fondul acestor negocieri, s-au făcut progrese în legătură cu toate aspectele legate de acordul de liber schimb, însă mai sunt încă multe de făcut.
<P>
Mai exact, am schimbat propuneri de tarife vamale, am purtat discuţii îmbucurătoare privind mai multe sectoare esenţiale ale serviciilor şi am făcut progrese în discuţiile privind conţinutul textelor în aproape toate domeniile acordului. Cu toate acestea, suntem încă departe de un acord.
<P>
Înainte de a încheia, aş vrea să exprim încă o dată recunoştinţa Comisiei faţă de Parlament şi faţă de raportor. Comisia aşteaptă cu nerăbdare alte ocazii de cooperare eficientă cu Parlamentul.
<SPEAKER ID="172" NAME="Preşedintele">
Prezentarea s-a încheiat.
<P>
Votul va avea loc joi, 26 martie 2009.
<P>
Declaraţii scrise (articolul 142 din Regulamentul de procedură)
<SPEAKER ID="173" NAME="Kader Arif  " LANGUAGE="FR">
Miercuri, Parlamentul şi-a exprimat opinia privind viitorul acord de liber schimb dintre Uniunea Europeană şi India. Datorită activităţii prestate de socialişti, textul adoptat în comisie relevă fragilitatea economică şi socială a Indiei, o ţară în care 80% din populaţie trăieşte cu mai puţin de 2 USD pe zi. Pentru a înfrunta această realitate, Grupul Socialist din Parlamentul European a propus o serie de amendamente care indică faptul că orice consolidare a relaţiilor comerciale ale UE cu India ar trebui să fie însoţită de un cadru strict, pentru a preveni orice liberalizare a serviciilor publice, pentru a garanta accesul la serviciile de sănătate publică şi la medicamentele esenţiale, şi pentru a proteja interesele celor mai vulnerabili cetăţeni şi a celor mai vulnerabile sectoare. Nu este o surpriză faptul că dreapta din Parlament a format o alianţă pentru a propune în plen un text mult mai liberal, solicitând în special liberalizarea serviciilor bancare, de asigurare, poştale şi a achiziţiilor publice. În cadrul votului de miercuri, voi apăra viziunea socialistă a unui comerţ just şi echitabil şi mă voi opune oricărei încercări a dreptei de a trăda aceste principii.
<SPEAKER ID="174" NAME="Rovana Plumb  " AFFILIATION="PSE">
în scris - (RO) Comerţul cu mărfuri al UE cu India a crescut de mai mult de două ori ca valoare între 2000 şi 2007; exporturile au crescut de la 13,7 miliarde Euro la 29,5 miliarde Euro, pe când importurile au crescut de la 12,8 miliarde Euro la 26,3 miliarde Euro. India deţinea în 2007 2,4 % din exporturile UE şi 1,8% din importurile UE şi a fost al nouălea partener comercial al UE.
<P>
Salut acest raport deoarece solicită încheierea unui Acord de liber schimb (ALS) cuprinzător, ambiţios şi echilibrat între UE şi India, care va îmbunătăţi accesul pe piaţă al bunurilor şi serviciilor, acoperind în mare parte tot comerţul, inclusiv prevederile privind transparenţa reglementării în sectoarele relevante pentru comerţul reciproc şi investiţii, inclusiv standardele şi evaluarea conformităţii, măsurile sanitare şi fitosanitare, drepturile de proprietate intelectuală, inclusiv executarea, facilitarea comerţului şi controlul vamal, achiziţia publică şi comerţul şi competiţiile şi, de asemenea, comerţul şi dezvoltarea şi clauza drepturilor omului ca element esenţial al ALS.
<P>
Subliniez faptul că ALS trebuie să contribuie la:
<P>
obţinerea de beneficii bilaterale crescânde pentru un număr din ce în ce mai mare de cetăţeni,
<P>
atingerea Obiectivelor Declaraţiei Mileniului, inclusiv cele privind prevenirea degradării mediului şi respectarea standardelor sociale.
<SPEAKER ID="175" NAME="Bogusław Rogalski  " LANGUAGE="PL">
India este o ţară a contrastelor. Imaginea sa globală a fost influenţată de suprapopulare, sărăcie (80% din populaţia Indiei trăieşte cu mai puţin de 2 USD pe zi) şi boli. Recent, progresele din domeniul economic au contribuit la transformarea Indiei într-o economie globală de primă mână. Cu toate acestea, contribuţia acesteia la progresele în domeniile medicinei, tehnologiei şi cercetării spaţiale contrastează cu penuria de hrană şi de apă potabilă care afectează ţara.
<P>
UE este cel mai mare investitor străin în India şi cel mai important partener comercial al acesteia. În 2007, investiţiile UE s-au ridicat la 65% din totalul investiţiilor realizate în India. Şi volumul investiţiilor Indiei în UE au crescut de multe ori în cursul ultimilor câţiva ani. UE ar trebui să se concentreze asupra asigurării unui sistem comercial multilateral bazat pe anumite principii, astfel cum au fost formulate de către OMC, care oferă cele mai bune oportunităţi pentru un comerţ internaţional just şi echitabil.
<P>
Cu toate acestea, ar trebui să subliniem faptul că India trebuie să combată problema la scară largă a foametei, conform indicatorilor globali ai foametei, aceasta situându-se pe locul 66 din 88 de ţări. India, care este o putere nucleară mondială, nu a semnat nici Tratatul de neproliferare nucleară. Un alt aspect îngrijorător este cel al copiilor exploataţi, care trebuie să muncească în general în condiţii periculoase şi dăunătoare sănătăţii.
<P>
Clauzele referitoare la drepturile omului şi democraţie ar trebui să constituie o parte fundamentală a oricărui acord de liber schimb semnat cu India. De asemenea, trebuie să ne asigurăm că sunt respectate acordurile şi standardele sociale şi de mediu.
