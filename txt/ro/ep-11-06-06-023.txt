<CHAPTER ID="023">
Dimensiunea externă a politicii sociale, promovarea standardelor de muncă și sociale și responsabilitatea socială a întreprinderilor europene (prezentare succintă) 
<SPEAKER ID="221" NAME="Președintele">
Următorul punct pe ordinea de zi este raportul elaborat de dl Falbr, în numele Comisiei pentru ocuparea forței de muncă și afaceri sociale, referitor la dimensiunea externă a politicii sociale, promovarea standardelor de muncă și sociale și responsabilitatea socială a întreprinderilor europene.
<SPEAKER ID="222" NAME="Richard Falbr" LANGUAGE="CS">
Dle președinte, după cum am spus în discursul meu cu puțin timp în urmă, dimensiunea externă a politicii sociale acoperă măsurile și inițiativele UE care vizează promovarea standardelor de ocupare a forței de muncă și sociale în țările terțe. Deși strategia de la Lisabona și inițiativa Europa 2020 pun un accent mult mai mare decât s-a pus vreodată pe politica socială, competitivitatea și factorii economici încă se află în centrul atenției. Prin urmare, am adoptat o abordare foarte critică în elaborarea acestui raport. Dacă dorim ca țările terțe cu care negociem acorduri să respecte principiile și baza în sine a modelului social european, trebuie să respectăm acest model în cadrul Uniunii Europene. Dacă dorim ca țările cu care negociem acorduri internaționale să respecte convențiile fundamentale ale Organizației Mondiale a Muncii, atunci trebuie să le respectăm noi înșine. Este însă ușor de văzut faptul că aceste convenții OIM sunt încălcate în câteva state membre.
<P>
În ceea ce privește responsabilitatea socială a întreprinderilor, aceasta este fără îndoială o idee bună și se discută încă de la începutul anilor '70. Problema este totuși că nu poate fi pusă în aplicare. Când dezbăteam comentariile referitoare la acest raport și amendamentele la acestea, una dintre opiniile exprimate a fost că ar trebui elaborată o directivă, întrucât unele întreprinderi pur și simplu nu se comportă într-un mod responsabil din punct de vedere social. Au fost depuse peste 150 de amendamente la raport, dar cred că acesta încă adoptă totuși o abordare critică. Uniunea Europeană trebuie să facă mai multe pentru a sprijini Organizația Internațională a Muncii întrucât este absurd faptul că, deși ne manifestăm sprijinul, tot mai puține țări ratifică și respectă condițiile. În cursul ultimei legislaturi parlamentare, Comisia a prezentat chiar propuneri, de exemplu în ceea ce privește Directiva privind timpul de lucru, care era complet împotriva Primei Convenții a OIM privind orele de lucru, adoptată în 1919, care stipula o săptămână de lucru de 48 de ore. Mă bucur foarte mult că Parlamentul a respins această directivă.
<P>
Cu asta voi încheia expunerea mea de motive. Nu este nevoie să spun mai multe, întrucât aceasta este o chestiune pe care o înțelege toată lumea. Ceea ce îmi doresc, mai presus de toate, este respectarea drepturilor sociale și respectarea unui lucru pe care îl considerăm o realizare semnificativă pentru Uniunea Europeană.
<SPEAKER ID="223" NAME="Vasilica Viorica Dăncilă" AFFILIATION="S&amp;D">
Statisticile europene arată că mai bine de jumătate dintre lucrătorii din Uniune, cu precădere cei imigranți, nu beneficiază de protecție socială. De aceea, consider că protecția socială a lucrătorilor în Uniunea Europeană are nevoie de promovarea unor standarde comune de bază, concomitent cu impunerea unor sancțiuni în cazul încălcării legislației în vigoare. Ratificarea Cartei Sociale Europene revizuite ar impulsiona reformele interne în domeniul social la nivelul statelor membre ale Uniunii facilitând totodată procesul de armonizare a legislațiilor naționale cu reglementările comunitare. Ea are semnificația unui angajament politic de promovare și asigurare a standardelor sociale de adaptare a mecanismelor legale și instituționale la standardele și valorile specifice democrațiilor europene. Drepturile sociale stipulate de acest tratat corespund dreptului social comunitar și standardelor în domeniu din statele membre ale Uniunii Europene.
<SPEAKER ID="224" NAME="Tatjana Ždanoka" AFFILIATION="Verts/ALE">
Dle președinte, în calitate de raportoare alternativă în numele Grupului Verzilor/ALE, aș dori ca poziția noastră cu privire la acest raport să fie destul de clară. În primul rând, deși estimăm că textul final ar putea fi îmbunătățit prin voturile de mâine, acesta este suficient de puternic și am dori doar să subliniem că rolul Organizației Mondiale a Muncii ar trebui consolidat. Suntem de acord cu raportorul referitor la acest aspect.
<P>
Responsabilitatea socială voluntară a întreprinderilor este un lucru bun, dar rolul primar în promovarea și protejarea drepturilor omului revine statelor și organizațiilor internaționale. Nu credem că în domeniul responsabilității întreprinderilor ar trebui evitate standardele cu caracter juridic obligatoriu:
<P>
Încălcarea principiilor și drepturilor fundamentale la locul de muncă nu pot fi folosite ca un avantaj comparativ legitim și în relațiile bilaterale și multilaterale cu partenerii noștri trebuie să insistăm ca standardele decente de muncă să fie respectate în mod corespunzător.
<SPEAKER ID="225" NAME="Ilda Figueiredo" AFFILIATION="GUE/NGL">
(PT) Dle președinte, având în vedere că Raportul Mondial privind Securitatea Socială 2010 al Organizației Mondiale a Muncii (OIM) precizează că peste 50 % din lucrători nu au protecție socială, este ușor de concluzionat că, în majoritatea cazurilor, responsabilitatea socială a întreprinderii nu există.
<P>
Cu toate acestea, Comisia continuă să negocieze acorduri de liber schimb care servesc în general doar intereselor companiilor mari și ale instituțiilor financiare, nu acordă atenția corespunzătoare drepturilor în materie de muncă și eșuează în promovarea libertății de asociere și a dreptului la negociere colectivă. Acestea nu iau măsurile necesare pentru eliminarea eficientă a discriminării la locul de muncă sau în cadrul unei profesii sau pentru eliminarea muncii cu forța și a muncii nesigure sau plătite necorespunzător, inclusiv a muncii copilului.
<P>
Acest raport ar trebui, prin urmare, să denunțe toate aceste chestiuni, dar este departe de ceea ce i se cere și sperăm că Comisia va merge mâine mai departe în ceea ce privește consolidarea abordării sale referitor la aceste chestiuni...
<P>
(Președintele a întrerupt-o pe vorbitoare)
<SPEAKER ID="226" NAME="Jaroslav Paška" AFFILIATION="EFD">
(SK) Dle președinte, este adevărat că protecția socială pentru lucrători este adesea mult mai slabă decât ar trebui să fie, chiar și în cadrul Uniunii Europene.
<P>
Acest lucru este valabil mai ales pentru grupurile migratoare ale populației, care călătoresc în străinătate pentru a lucra în locuri în care adesea nu cunosc limba și legislația locală și unde sunt desigur incapabile ulterior să țină pasul din punct de vedere profesional cu lucrătorii locali.
<P>
În ciuda acestui fapt, cred cu adevărat că este important ca Uniunea Europeană să vizeze aplicarea normelor și acordurilor Organizației Mondiale a Muncii în tratatele internaționale cu țările terțe deoarece, pe măsură ce aflăm mai multe despre piața forței de muncă și condițiile de lucru din Asia, Africa și alte colțuri ale lumii, consider că trebuie să ne străduim să ne asigurăm de realizarea unor îmbunătățiri semnificative ale statutului lucrătorilor din aceste regiuni și zone.
<P>
Prin urmare, îl sprijin personal pe dl Falbr și raportul dumnealui. Sunt sigur că acesta va duce, de asemenea, la îmbunătățirea acestor norme și în Europa.
<SPEAKER ID="227" NAME="Silvia-Adriana Ţicău" AFFILIATION="S&amp;D">
Vreau și eu să îl felicit pe raportor și în același timp să solicit Comisiei Europene să ia măsurile necesare astfel încât companiile europene să respecte principiile și valorile europene și atunci când operează pe teritoriul altor țări.
<P>
Uniunea Europeană trebuie să promoveze modelul social european și de aceea este extrem de importantă respectarea principiilor și valorilor Uniunii Europene. Regretăm faptul că Uniunea Europeană nu dispune de o formulă omogenă pentru introducerea unei clauze sociale în toate acordurile comerciale bilaterale. Vreau să precizez, doamnă comisar, că a fost votat de curând un acord orizontal privind aviația civilă între Uniunea Europeană și Canada. Este cel mai ambițios acord de acest tip semnat de Uniunea Europeană, cu toate acestea el nu prevede clauze sociale. Ambele părți s-au angajat să lucreze și să construiască în acest domeniu, dar, din păcate, subliniez că regretăm faptul că Uniunea Europeană nu dispune de o formulă omogenă pentru introducerea unei clauze sociale în acordurile internaționale.
<SPEAKER ID="228" NAME="Richard Howitt" AFFILIATION="S&amp;D">
Dle președinte, îl felicit pe Richard Falbr pentru abordarea cuprinzătoare privind standardele internaționale de muncă în raportul său. M-am bucurat foarte mult să contribui la activitatea acestuia privind chestiunea specifică a responsabilității sociale a întreprinderilor.
<P>
În această seară, raportul ne dă șansa de a influența Comisia înainte de comunicarea sa referitoare la reglementarea inteligentă, solicitându-i în primul rând să păstreze definiția deschisă din comunicarea referitoare la reglementarea inteligentă pe care a adoptat-o ultima oară în cadrul Forumului pluripartit: să se întoarcă la principiul de convergență în ceea ce privește inițiativele RSI private și voluntare, care a constituit politica sa anterioară; să facă propuneri concrete pentru punerea în aplicare a standardelor RSI globale, mai specific a orientărilor OECD privind întreprinderile multinaționale și noul cadru Ruggie privind întreprinderile și drepturile omului; să își ia un angajament față de principiul integrat al raportării financiare, de mediu, sociale și în materie de drepturile omului de către întreprindere - deschizând de fapt calea către posibilitatea unei viitoare legislații în acest domeniu; și să înregistreze progrese în ceea ce privește responsabilitatea întreprinderilor europene în lanțul lor global de aprovizionare, răspunzând la lacunele în materie de guvernare identificate în studiul recent Edinburgh al Comisiei.
<P>
Parlamentului îi place mereu să ajute Comisia, dnă Reding. Sper că aceste sugestii vor ajuta în seara aceasta.
<SPEAKER ID="229" NAME="Viviane Reding">
vicepreședintă a Comisiei. - Dle președinte, în numele colegului meu, László Andor, aș dori să salut faptul că propunerea de rezoluție supusă discuției astăzi tratează atât de multe aspecte esențiale ale dimensiunii externe a politicii sociale.
<P>
Comisia sprijină cu fermitate cooperarea mai apropiată la nivel global, obiectivele privind ocuparea forței de muncă și sociale mergând mână în mână cu cele economice. În special, sprijinim continuarea discuțiilor și a eforturilor coordonate din cadrul G20. În legătură cu acest lucru, pregătirile pentru reuniunea miniștrilor muncii și ocupării forței de muncă G20 oferă un exemplu bun de coeziune sporită care se creează la nivel mondial.
<P>
Comisia sprijină și cooperarea îndeaproape cu și între organizațiile internaționale care - și citez OCDE și Organizația Mondială a Muncii - este esențială pentru obținerea unor condiții egale la nivel internațional și, în special, pentru stabilirea standardelor internaționale de muncă.
<P>
Cea de a 100-a sesiune a OIM a început săptămâna trecută: aceasta se va axa pe o nouă convenție OIM privind lucrătorii casnici, o chestiune pe care acest Parlament a discutat-o recent. Protecția socială, inclusiv dezvoltarea inițiativei privind protecția socială, este un alt domeniu de interes pentru conferința OIM de anul acesta. Vom urmări îndeaproape discuțiile referitoare la punerea în aplicare a standardelor de mediu înscrise în Convenția OIM și aș dori să subliniez că Comisia salută accentul pus astăzi pe propunerea de rezoluție referitoare la necesitatea ca UE să promoveze standardele de muncă fundamentale și agenda OIM privind munca decentă la nivel mondial, inclusiv egalitatea de gen și politica de nediscriminare drept o chestiune transversală.
<P>
Comisia va continua să promoveze dezvoltarea durabilă, munca decentă, standardele de muncă și responsabilitatea socială a întreprinderilor și în alte domenii de politică precum comerțul și politica pentru dezvoltare. În 2011, Comisia intenționează să prezinte o comunicare privind responsabilitatea socială a întreprinderilor care subliniază propunerile pentru acțiuni suplimentare la nivel internațional, inclusiv promovarea responsabilității sociale a întreprinderilor în relațiile cu țările partenere.
<P>
În opinia noastră, implicarea întreprinderilor este, de asemenea, esențială pentru a trata chestiuni precum ocuparea forței de muncă în rândul tinerilor, instruirea, competențele profesionale, restructurarea responsabilă și dezvoltarea locală, în special având în vedere dificultățile economice și sociale cu care se confruntă Europa.
<SPEAKER ID="230" NAME="Președintele">
Dezbaterea a fost închisă.
<P>
Votul va avea loc marți, 7 iunie, la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="230" NAME="Siiri Oviir" LANGUAGE="ET">
Acord multă importanță activităților și inițiativelor asociate cu dimensiunea externă a politicii sociale a Uniunii Europene, al cărei scop este promovarea standardelor sociale în țările terțe pentru a preveni, printre altele, sclavia de astăzi în care oamenii sunt tratați pur și simplu mai degrabă ca niște mașini de producție decât ca persoane valoroase.
<P>
Ca urmare a concurenței economice în creștere și dominante la nivel mondial, condițiile pentru lucrători continuă să se deterioreze, întrucât principala victimă a reducerilor este plata lucrătorilor, iar vârsta de lucru este prelungită în încercarea de a obține profit. Prin urmare, pentru a schimba tendința actuală trebuie să trecem de la cuvinte la fapte și să punem în aplicare Agenda Organizației Mondiale a Muncii (OIM) privind munca decentă și convențiile relevante. Dacă este necesar, trebuie să aplicăm și măsuri extreme - diferite sancțiuni și restricții economice - împotriva țărilor și întreprinderilor care le ignoră în mod constant. Desigur, sancțiunile relevante nu ar trebui aplicate cu blândețe sau pe baza dorinței de a elimina concurența economică.
<P>
Încălcarea de către țările terțe a normelor privind munca contribuie, de asemenea, la datorii foarte ridicate în țările dezvoltate și pe piața unică a Uniunii Europene, așadar trebuie să reușim să urmăm condițiile OIM dacă vrem să fim competitivi. Uniunea Europeană nu ar trebui să arate cu degetul în acest caz; în schimb, ar trebui să propună propriile soluții și compromisuri cu scopul de a îmbunătăți situația.
<P>
Salut sporirea responsabilității sociale a întreprinderilor și atitudinea respectuoasă față de propriii lucrători. Cu toate acestea, nu putem accepta o situație în care obligațiile țărilor și guvernelor locale sunt transferate către întreprinderi. Acest tip de politică este mai degrabă asociat cu fosta Uniune Sovietică și țările CSI, în care autoritățile practic canalizează banii întreprinderilor.
<SPEAKER ID="230" NAME="Sirpa Pietikäinen" LANGUAGE="FI">
Aș dori să îl felicit pe dl Falbr pentru activitatea sa excelentă privind raportul referitor la dimensiunea externă a politicii sociale, promovarea standardelor de muncă și sociale și responsabilitatea socială a întreprinderilor europene. O Uniune Europeană integrată din punct de vedere politic și economic are nevoie mai urgent ca niciodată și de o dimensiune socială. Este important să se garanteze existența serviciilor de bază, securitatea de bază și condițiile de muncă decente pentru toți cetățenii UE, în special acum, în timpul acestei crize economice. După cum spune și raportorul, abordarea politicii sociale pe care o alege Europa ar trebui să fie adoptată și în relațiile noastre cu țările terțe. Uniunea trebuie să insiste mai mult ca o condiție pentru viitoarele acorduri comerciale și de investiții să fie ratificarea, punerea în aplicare și monitorizarea acordurilor internaționale. Mai mult, și companiilor europene ar trebui să li se ceară să fie mai deschise în ceea ce privește conturile lor și lanțurile de subcontractare, astfel încât valorile sociopolitice cele mai puternice ale Uniunii Europene să nu rămână doar o iluzie.
