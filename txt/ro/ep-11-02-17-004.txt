<CHAPTER ID="004">
Acordarea garanției UE pentru BEI pentru pierderile rezultate din împrumuturi și garanții la împrumuturi acordate unor proiecte din afara Uniunii Europene (dezbatere) 
<SPEAKER ID="008" NAME="Președinte">
Următorul punct pe ordinea de zi este raportul elaborat de dl Kalfin, în numele Comisiei pentru bugete, referitor la propunerea de decizie a Parlamentului European și a Consiliului de acordare a unei garanții a UE Băncii Europene de Investiții pentru pierderile rezultate din împrumuturi și garanții la împrumuturi acordate unor proiecte din afara Uniunii Europene - C7-0110/2010-.
<SPEAKER ID="009" NAME="Ivailo Kalfin">
raportor. - Dle președinte, mandatul actual al Băncii Europene de Investiții pentru operațiunile din afara Uniunii Europene expiră la sfârșitul lunii octombrie. Parlamentul European și Consiliul trebuie să cadă de acord asupra condițiilor de extindere a acestuia după această dată.
<P>
Parlamentul a discutat problema în detaliu pe parcursul câtorva luni. În această perioadă am dezbătut multe idei și am încercat să ascultăm opiniile multor părți interesate. Am organizat zeci de întâlniri, atât în afara, cât și în interiorul Parlamentului, între grupurile politice care lucrează la text.
<P>
Aș dori să profit de această ocazie pentru a le mulțumi foarte mult tuturor colegilor mei din grupurile politice, și administrației, pentru devotamentul lor, pentru munca lor bazată pe cele mai înalte standarde profesionale și pentru încercarea de a ajunge la un consens larg cu privire la un mandat pentru Banca Europeană de Investiții care să însemne ceva pentru realizarea obiectivelor UE. De asemenea, mulțumesc foarte mult Băncii Europene de Investiții și Comisiei pentru sprijinul și consilierea constantă, care au fost foarte valoroase pentru munca noastră.
<P>
Avem acum un proiect de decizie care urmează să fie votat de Parlament, care prevede o mai bună coordonare între Banca Europeană de Investiții și alte organisme ale UE, mai multă transparență și participare a părților interesate, și un sistem mai bun de monitorizare și raportare: o decizie care va îmbunătăți vizibilitatea impactului activităților băncii.
<P>
Cu această decizie, vom începe elaborarea pozițiilor comune ale UE împreună cu Consiliul. Proiectul de decizie păstrează profilul de foarte mare succes al Băncii Europene de Investiții ca instituție financiară și bancă de investiții cu rating maxim. În același timp, fiind o instituție a UE, se așteaptă ca Banca Europeană de Investiții să contribuie mai bine la obiectivele Uniunii, prin mijloacele și instrumentele sale specifice.
<P>
Modificările propuse se bazează pe experiența acumulată și pe ideea că profilul Băncii Europene de Investiții ca bancă de investiții cu rating maxim nu ar trebui să fie pus în pericol.
<P>
Parlamentul European propune o coordonare mult mai bună între Serviciul european de acțiune externă, Comisie și Bancă în punerea în aplicare a obiectivelor politicii externe a UE. Banca Europeană de Investiții va trebui să elaboreze parametrii de dezvoltare și impact asupra mediului și să raporteze cu privire la finalizarea lor. Va contribui indirect la eradicarea sărăciei și la atenuarea schimbărilor climatice în țările în curs de dezvoltare și va stimula întreprinderile mici și mijlocii și dezvoltarea comunităților locale.
<P>
Sistemele de monitorizare și raportare garantează mai multă transparență, un acces mai bun la informații și posibilități sporite ale părților interesate de a-și da avizul într-un stadiu incipient al analizării proiectelor. Alte 2 miliarde de euro vor fi alocate spre a fi utilizate în proiecte legate de mediu. Acest lucru ar trebui să contribuie la eforturile depuse de țările partenere ale Uniunii Europene pentru finanțarea eforturilor de punere în aplicare a politicilor în materie de climă. Să sperăm că acest nou instrument va crea stimulente pentru ca potențialele țări beneficiare să se angajeze mai mult la realizarea obiectivelor Uniunii Europene în materie de climă.
<P>
Parlamentul European propune, de asemenea, o creștere a plafoanelor garanțiilor UE care sunt utilizate de Bancă. La prima vedere aceasta este o decizie foarte dificilă, deoarece este extrem de sensibilă pentru statele membre. Orice creștere a plafoanelor înseamnă efectiv o contribuție de 9 % la Fondul de garantare, dar, pe de altă parte, acesta este un instrument extrem de bun care incită și atrage mai multe instituții de finanțare la proiectele BEI.
<P>
Majorarea propusă a plafoanelor se ridică la aproximativ 1,7 miliarde de euro și ar permite băncii cel puțin să mențină intensitatea activităților sale în țările în curs de preaderare, și în special în regiunea mediteraneană. În ultimii ani, la cererea Consiliului, această finanțare a fost intensificată. Prin urmare, UE trebuie să facă un efort suplimentar pentru a sprijini economiile țărilor din Balcanii de Vest și Africa de Nord, mai ales în aceste vremuri.
<P>
Acest lucru nu ar implica costuri substanțiale, în vreme ce beneficiile realizării obiectivelor UE în aceste regiuni ar fi foarte mari. Solicităm Băncii Europene de Investiții să dezvolte o capacitate mai puternică de evaluare și raportare cu privire la aspectele proiectelor sale care sunt legate de dezvoltare, mediu, precum și de drepturile omului.
<P>
Aceasta va trebui să ceară promotorilor de împrumuturi să consulte părțile interesate locale înainte de a decide asupra proiectelor. Reconfirmăm bunele practici ale băncii în faptul că evită să lucreze cu parteneri incluși în jurisdicții necooperante și să utilizeze paradisurile fiscale. Propunem constituirea unui grup de lucru care va sugera o mai bună cooperare și combinare a fondurilor de la donatori diferiți până la jumătatea anului 2012.
<P>
Un grup de lucru va analiza practicile actuale în ceea ce privește plata asistenței pentru dezvoltare de către UE și statele membre, în scopul de a spori eficiența și vizibilitatea Europei ca principalul furnizor de asistență pentru dezvoltare din lume. (Dezbatere)
<SPEAKER ID="010" NAME="Siim Kallas">
vicepreședinte al Comisiei. - Dle președinte, doresc să mulțumesc raportorului, dl Kalfin, și altor deputați din acest Parlament pentru abordarea constructivă a propunerii, care subliniază interesul semnificativ pe care Parlamentul îl arată față de activitățile Băncii Europene de Investiții.
<P>
Consider că Parlamentul a realizat acum un raport echilibrat care va furniza o bază solidă pentru viitoarele negocieri cu Comisia și Consiliul.
<P>
În luna aprilie a anului trecut, Comisia a emis o propunere legislativă de modificare a Deciziei 633/2009/CE în urma unei revizuiri la jumătatea perioadei a cererii pentru mandatul extern al BEI.
<P>
Acum este esențial să luăm o decizie în timp util care să permită BEI să își continue activitatea externă până în 2013, în același timp consolidând mandatul pentru a garanta că investițiile BEI în afara UE sunt din ce în ce mai aliniate cu obiectivele politice ale UE, în special în domeniile schimbărilor climatice și dezvoltării.
<P>
În ceea ce privește votul de astăzi, câteva amendamente propuse sunt acceptabile din punctul de vedere al Comisiei. Acele amendamente se referă, în primul rând, la cererea de a consolida aspectele de dezvoltare ale activității BEI și, în al doilea rând, la apelul pentru o creștere a plafoanelor regionale ale mandatului general. Acest lucru ar putea, printre altele, permite BEI să mențină un nivel rezonabil de activitate în anumite regiuni, în special în regiunile în curs de preaderare. Ar trebui să dețină, de asemenea, un rol în a ajuta BEI să ia parte la eforturile noastre comune de a oferi sprijin Tunisiei și Egiptului în procesul de tranziție democratică. În al treilea rând, ar contribui la cererea generală de sporire a transparenței și de îmbunătățire a raportării și a eficienței.
<P>
Pe de altă parte, vor fi necesare negocieri suplimentare în contextul trialogului pentru alte amendamente. Aceste puncte se referă, în primul rând, la restricția de eligibilitate din cadrul mandatului referitor la schimbările climatice pentru țările despre care Consiliul consideră că nu s-au angajat la realizarea unor obiective corespunzătoare în materie de climă.
<P>
În al doilea rând, există unele amendamente care vizează stabilirea orientărilor operaționale regionale ca acte delegate, ceea ce nu le-ar permite să fie orientări generale operaționale și flexibile, așa cum le-am prevăzut inițial în propunerea Comisiei.
<P>
În al treilea și ultimul rând, există unele amendamente care se referă la probleme pe termen lung, cum ar fi crearea unei platforme a UE pentru cooperare și dezvoltare, sau la reflecțiile cu privire la perspectivele pe termen lung pentru cooperare și finanțare pentru dezvoltare, care nu sunt strict legate de punerea în aplicare a mandatului actual.
<P>
Trebuie să fim atenți, deoarece negocierea acestor amendamente ar putea întârzia adoptarea deciziei și ne-am putea gândi să nu ne angajăm în negocieri îndelungate și complicate în cadrul prezentei decizii.
<P>
Trialogul dintre instituții va începe pe baza raportului adoptat astăzi. Scopul comun este de a adopta decizia până în vară, în scopul de a preveni orice pericol de nondecizie până în octombrie 2011, ceea ce ar provoca suspendarea activităților externe ale BEI după această dată.
<SPEAKER ID="011" NAME="Vincent Peillon" LANGUAGE="FR">
Dle președinte, aș dori în primul rând să îi mulțumesc dlui Kalfin pentru munca excelentă pe care am putut-o realiza împreună și, în numele Comisiei pentru afaceri externe, al cărei raportor am fost, aș dori să le mulțumesc colegilor mei, dna Hautala, dl Lambsdorff și dna Giannakou.
<P>
Întrucât dumnealui a făcut acest lucru, nu am de gând să reiau punctele pozitive ale raportului și propunerea apărată de dl Kalfin privind mandatul referitor la schimbările climatice, creșterea resurselor umane, atenția acordată aspectelor sociale și de dezvoltare, mediul, drepturile omului, deplasarea accentului garanției către țările care au nevoie cel mai mult de ea și o legătură mai puternică cu politicile UE.
<P>
Parlamentul este unit cu privire la toate aceste puncte - permiteți-mi să clarific acest lucru - și trebuie să rămână așa în timpul negocierilor dificile care, după cum tocmai am auzit, ne așteaptă cu Consiliul.
<P>
Aș dori să atrag atenția asupra a două deficiențe în acest stadiu. Regret că nu au fost luate în considerare nici nevoia de a pregăti acum BEI pentru microcredite, nici nevoia de a începe deja dezbaterea privind plafoanele post-2013, deși Comisia pentru afaceri externe a votat pentru ambele lucruri în consensul obținut de toate grupurile politice. Acesta este motivul pentru care Grupul Alianței Progresiste a Socialiștilor și Democraților din Parlamentul European a decis, cu acordul dlui Kalfin și al celorlalți raportori, să depună amendamente în plen pe marginea acestor două subiecte.
<P>
În cele din urmă, există un punct crucial asupra căruia aș dori să vă atrag atenția din punct de vedere politic și care face subiectul unei dezbateri de ani de zile. Când a căzut Zidul Berlinului, am putut reacționa nu numai cu proiectul de extindere, ale cărui modalități practice ar putea fi puse la îndoială de unii, dar care este incontestabil necesar, însă, înainte de acesta, am înființat BERD pentru a putea susține tranziția economică și democratică necesară.
<P>
Uniunea Europeană și, de asemenea, BEI, ca putere care o susține, este cel mai mare furnizor de fonduri către cealaltă parte a Mediteranei. În același timp, însă, știm că plata acestor fonduri nu va continua după o perioadă de programare - cu alte cuvinte, după 2013, așa cum tocmai am menționat - și că discuțiile pe care le avem astăzi demonstrează că pot exista dificultăți în viitor.
<P>
Există un proiect - deja adoptat de către Parlamentul European și aprobat în raportul referitor la Uniunea pentru Mediterana - menționat în raportul elaborat de dl Kalfin care este dezbătut astăzi, și acesta este crearea unei instituții financiare euro-mediteraneene de codezvoltare și investiții. Aceasta ar fi un mod practic, dincolo de declarațiile retorice, de a recunoaște voința Uniunii Europene de a sprijini mișcarea democratică importantă care are loc de cealaltă parte a Mediteranei și sper că acest lucru va fi abordat în mod serios și că vor fi luate măsuri în lunile următoare pentru a promova înființarea acestei instituții financiare.
<SPEAKER ID="012" NAME="Thijs Berman">
raportor pentru aviz al Comisiei pentru dezvoltare. - (NL) Dle președinte, rata rapidă a creșterii economice din țările în curs de dezvoltare nesocotește grupuri numeroase de indivizi. Chiar și în țările africane, creșterea economică atinge uneori cifre duble, așa cum este evident în marile orașe, cum ar fi Addis Abeba. Cu toate acestea, inegalitatea crește la fel de rapid.
<P>
Femeile și agricultorii, în special, sunt cei cărora nu le sunt oferite destule oportunități de dezvoltare a mijloacelor de trai. Una dintre barierele majore este accesul la servicii financiare. Băncile private au pur și simplu mai multă încredere în comercianții care fac profituri rapide decât în femei și agricultori.
<P>
Băncile publice au un rol de neînlocuit aici. Prin urmare, cu această rezoluție legislativă BEI face un pas esențial. Banca nu mai acordă fonduri doar pentru baraje și drumuri și pentru proiecte mari de infrastructură ale companiilor europene. Acel braț al operațiunilor băncii trebuie să continue, dar, desigur, cu proceduri care vor permite ca toți actorii locali să fie ascultați, în funcție de criterii clare de durabilitate și justiție socială. Paradisurilor fiscale nu ar trebui să li se acorde nicio șansă în aceste proiecte.
<P>
Ce este nou este faptul că acum BEI va lucra, de asemenea, pentru a-i ajuta pe proprietarii de întreprinderi mici din țările în curs de dezvoltare acordându-le undă verde pentru împrumuturi. Acest lucru poate fi făcut prin intermediul băncilor locale, prin intermediul instituțiilor de microfinanțare, deși avem nevoie de un amendament suplimentar în acest domeniu, și prin cooperare cu băncile de dezvoltare ale statelor membre. Domeniul de acțiune al BEI ar trebui să fie extins pentru a-și dezvolta expertiza pe plan intern, cu personal suficient. Cu toate acestea, cu această nouă dimensiune a operațiunilor sale, BEI este un instrument indispensabil pentru politica de dezvoltare a Uniunii Europene, cu un angajament clar față de egalitatea de șanse din țările în curs de dezvoltare și față de creșterea economică durabilă.
<P>
Aș dori să mulțumesc BEI, colegului meu, dlui Ivailo Kalfin, și tuturor raportorilor pentru cooperarea excelentă.
<SPEAKER ID="013" NAME="William  Dartmouth" AFFILIATION="The Earl of">
raportor pentru aviz al Comisiei pentru comerț internațional. - Dle președinte, până în prezent, profesioniștii care sunt în fruntea Băncii Europene de Investiții au condus-o cu o cultură a probității financiare.
<P>
S-au făcut împrumuturi și s-au acordat garanții pe o bază prudentă, și acesta este motivul pentru care Banca Europeană de Investiții a avut foarte puține împrumuturi nereușite în registrele sale.
<P>
Cu toate acestea, ceea ce încearcă să facă acest raport este să dilueze cultura profesională a Băncii Europene de Investiții și să îi extindă mandatul pentru a cuprinde o serie de obiective politice. Dl comisar a afirmat acest lucru foarte clar.
<P>
O relaxare a criteriilor comerciale pe baza cărora a funcționat Banca până acum va duce inevitabil la solicitarea plății garanției. Acum, acest lucru îl va costa pe contribuabil și trebuie să mă întreb, încă o dată, dacă contribuabilii foarte presați din Europa și Regatul Unit vor într-adevăr ca banii lor să fie utilizați pentru urmărirea unor obiective pur politice în afara UE?
<SPEAKER ID="014" NAME="George Sabin Cutaș">
raportor pentru aviz al Comisiei pentru afaceri economice și monetare. - Prin garanția oferită Băncii Europene de Investiții, în temeiul acestui raport, se urmărește dezvoltarea structurilor sociale și economice, precum și atenuarea schimbărilor climatice în țări terțe, fiind promovate totodată democrația, statul de drept și drepturile omului. Estimez, de aceea, ca fiind pozitivă sugestia de mărire a mandatului general oferit băncii, având vedere și faptul că țările pentru care este destinată această garanție le includ pe cele candidate la aderare și pe cele care au încheiat acorduri de parteneriat cu Uniunea Europeană.
<P>
Pentru a-și îndeplini mai bine responsabilitățile în țări terțe banca are însă nevoie de resurse substanțiale și de un personal specializat mai numeros. În acest context BEI trebuie să aibă în vedere impulsionarea anumitor proiecte de importanță strategică pentru Uniunea Europeană, precum gazoductul Nabucco și alte proiecte majore de infrastructură rutieră, maritimă și energetică.
<P>
În final doresc să subliniez necesitatea realizării de către bancă a unor monitorizări ale proiectelor finanțate, atât pe parcursul derulării lor, cât și la încheierea lor, pentru verificarea respectării criteriilor sociale și de mediu.
<SPEAKER ID="015" NAME="Giovanni Collino" LANGUAGE="IT">
Dle președinte, doamnelor și domnilor, în primul rând aș dori să îi mulțumesc dlui raportor Kalfin pentru munca pe care a depus-o. Votul de astăzi reînnoiește garanția UE pentru Banca Europeană de Investiții (BEI) pentru pierderile rezultate din împrumuturi acordate pentru investiții în proiecte din afara Uniunii Europene. Această măsură este de o importanță și mai mare în contextul economic actual, care se caracterizează prin schimbări profunde, nu numai pe piețe, ci și în metodele de producție și abordările economiei.
<P>
În timp ce, pe de o parte, BEI joacă un rol crucial pentru Uniunea Europeană, pe de altă parte, Uniunea își consolidează prezența politică și economică dincolo de granițele celor 27 de state membre. S-a ajuns la un compromis cu celelalte grupuri politice pentru a modifica textul original al Comisiei. Discuțiile, care au luat în considerare o serie de avize, au fost constructive atât în ​​cadrul Comisiei pentru bugete, cât și în timpul pregătirilor pentru ședința de astăzi.
<P>
Temele care au caracterizat negocierile și dezbaterile politice au fost: sprijin pentru întreprinderile mici și mijlocii locale; maximizarea sinergiilor în domeniul cooperării pentru dezvoltare, astfel încât să se evite dublarea eforturilor noastre în țările sudice și irosirea resurselor; natura BEI, care rămâne o bancă de investiții care acordă împrumuturi, concurează pe piețele internaționale și nu oferă finanțare negarantată; gama geografică a investițiilor BEI, care au fost extinse în țări precum Libia și Irak, dar nu în țări precum Belarus, în care respectarea drepturilor omului astfel cum sunt consacrate în Convenția Europeană a Drepturilor Omului trebuie să fie o cerință minimă de planificare a acțiunilor.
<P>
Pare foarte probabil ca activitatea desfășurată în Parlament să reușească foarte repede să obțină acordul Consiliului și al Comisiei. În ceea ce privește activitatea desfășurată, raportorul va depune un amendament oral pentru a mări creditele de garantare a investițiilor BEI în regiunea mediteraneană. Astfel de investiții pot contribui la stabilizarea Mediteranei, nu în ultimul rând având în vedere problemele asociate cu fluxurile de migranți din ultimele săptămâni.
<P>
[Vorbitorul a fost de acord să răspundă la o întrebare în conformitate cu procedura cartonașului albastru menționată la articolul 149 alineatul (8) din Regulamentul de procedură]
<SPEAKER ID="016" NAME="William  Dartmouth" AFFILIATION="The Earl of">
deputat. - Dle președinte, aș dori să solicit vorbitorului să evalueze care sunt costurile pentru contribuabil.
<SPEAKER ID="017" NAME="Giovanni Collino" AFFILIATION="PPE">
(IT) Dle președinte, la ce anume se referă interpelatorul, la întreaga operațiune sau la un anumit punct?
<SPEAKER ID="018" NAME="Göran Färm">
în numele Grupului S&D. - (SV) Dle președinte, aș dori să exprim sincere mulțumiri raportorului, dlui Kalfin, care a făcut o treabă bună. Acesta a colaborat atât cu Banca Europeană de Investiții (BEI), cât și cu raportorii alternativi ai celor cinci comisii diferite din Parlamentul European care au fost implicate. Chiar cred că au obținut un rezultat excelent.
<P>
Criza financiară arată cât de important este să avem instituții publice stabile responsabile de acordarea de credite în domenii cruciale de investiții atunci când piața financiară privată fluctuează. Prin urmare, discutăm acum despre crearea de noi instrumente financiare în mai multe contexte diferite, dar și despre dezvoltarea instrumentelor pe care le avem deja, în acest caz, activitățile BEI din afara Europei.
<P>
Mi-ar plăcea foarte mult să subliniez trei puncte care sper că vor câștiga audiență atât în ​​acest Parlament, cât și în cadrul Consiliului. Primul se referă la un grad mai mare de coerență între activitățile BEI și orientările generale pentru politica de dezvoltare și politica externă a UE. Cel de-al doilea se referă la o creștere a plafonului pentru proiectele de combatere a schimbărilor climatice, iar cel de-al treilea punct vizează creșterea plafoanelor împrumuturilor care necesită creșterea garanțiilor din partea statelor membre.
<P>
Majoritatea activităților BEI sunt orientate către Europa, dar dacă socotim numărul țărilor care primesc împrumuturi, cele mai multe dintre ele sunt de fapt țări în curs de dezvoltare. Prin urmare, astăzi, printre altele, ne exprimăm votul cu privire la solicitarea unei evaluări mai stricte a proiectelor și la solicitarea ca BEI să efectueze, în prealabil, o evaluare amănunțită a problemei dacă într-adevăr investițiile vor contribui la realizarea obiectivelor noastre de dezvoltare. Chiar invit toată lumea să sprijine aceste solicitări. Pentru a realiza acest lucru, trebuie, de asemenea, să sporim transparența activităților BEI în acele țări care intră sub incidența mandatului extern. Așa cum stau lucrurile, de multe ori avem lanțuri lungi și complicate de tranzacții financiare care fac transparența foarte dificilă. De asemenea, insistăm să se acorde o atenție mai mare normelor proprii ale BEI împotriva activităților din paradisurile fiscale.
<P>
Un sistem financiar solid este o condiție esențială pentru o economie funcțională în părțile vulnerabile ale lumii. Prin urmare, sunt mulțumit că acum putem oferi, de asemenea, sprijinul nostru amendamentului oral, care sper că va câștiga sprijinul tuturor și care ne va oferi mai multe resurse pe care să le putem oferi unor țări precum Egipt și Tunisia.
<P>
Acest raport reprezintă un pas important într-o direcție pe care sper că însuși Consiliul o va susține în cadrul viitoarelor negocieri.
<SPEAKER ID="019" NAME="Carl Haglund">
în numele Grupului ALDE. - (SV) Dle președinte, în primul rând, aș dori să mulțumesc raportorului pentru munca sa excelentă și profesionistă depusă în cadrul acestui raport. A existat o bună cooperare între grupuri și cred că rezultatul este unul foarte bun.
<P>
Colegii mei deputați din cealaltă parte a Parlamentului și-au exprimat temerile că suntem pe cale să punem în pericol activitatea eficientă pe care Banca Europeană de Investiții (BEI) a desfășurat-o până acum. Cred că aceste temeri sunt complet nefondate. Adevărul este că noi evaluăm acum mandatul la jumătatea perioadei pe care îl avem și că vom conduce banca într-o direcție mai bună.
<P>
Deși este bine să nu uităm ideile noi și corecte, care sunt destul de numeroase și care trebuie folosite în acest stadiu, este bine, de asemenea, să nu uităm că, pe de altă parte, că mai devreme sau mai târziu va trebui să începem negocierile cu privire la mandatul BEI pentru următorul cadru financiar, cu alte cuvinte cel care va începe în 2014. În etapa respectivă va trebui să decidem în ce direcție vrem să conducem banca, ce sarcini noi i-am putea atribui și în ce fel noile sarcini vor trebui să fie îndeplinite prin intermediul furnizării de noi resurse financiare posibile pentru bancă. Este important să nu uităm acest lucru.
<P>
În acest context, aș dori să menționez două detalii. Primul este un lucru pe care l-a menționat dl Färm, și anume faptul că se pare că vom putea să cădem de acord asupra creșterii resurselor pe care BEI le poate folosi în Africa de Nord, ceea ce cred că este foarte pozitiv având în vedere situația politică existentă acolo. Tocmai de aceea BEI ar trebui să aibă un mandat extern, pentru a ne permite să acționăm în conformitate cu obiectivele Uniunii.
<P>
Aș dori, de asemenea, să subliniez un lucru pe care sunt sigur că îl va menționa și dl Graf Lambsdorff, și anume acela că Grupul Alianței Liberalilor și Democraților pentru Europa a dorit ca noi să putem folosi mandatul extern al BEI pentru a împrumuta bani țării Belarus. Aceasta este parte a politicii pe care dorim să o urmărim și a principiilor pe care le susținem în Uniunea Europeană și care trebuie, în principiu, să fie respectate de către instrumentul nostru important, BEI.
<P>
Pe scurt, cred că am colaborat bine cu grupurile politice și că raportorul a făcut o treabă splendidă în găsirea de soluții care înseamnă că, cel mai probabil, vom primi un sprijin foarte larg pentru raport atunci când îl vom vota peste o oră. Cred că reprezintă o bază bună pentru negocierile noastre cu Consiliul. Sper că Consiliul European este dispus să vadă ideile bune de amendamente ale Parlamentului European într-o lumină pozitivă.
<SPEAKER ID="020" NAME="Helga Trüpel">
în numele Grupului Verts/ALE. - (DE) Dle președinte, doamnelor și domnilor, în primul rând, aș dori să îi transmit mulțumirile mele dlui Kalfin pentru raportul său ambițios și aș dori să vă reamintesc încă o dată că instituția care a cerut ca mandatul extern să fie aprobat în conformitate cu procedura de codecizie a fost Curtea Europeană de Justiție. Cu alte cuvinte, este vorba de mai multe drepturi pentru Parlament - și, în calitate de deputați europeni încrezători în noi înșine, desigur, salutăm acest fapt.
<P>
Uniunea Europeană și-a stabilit o serie întreagă de obiective demne de laudă în Tratatul de la Lisabona: să conserve resursele naturale, să lupte împotriva sărăciei și să lucreze pentru democrație, statul de drept și drepturile omului. Prin urmare, este corect ca BEI să se comporte ca un instrument care lucrează pentru îndeplinirea acestor obiective, nu împotriva lor, și ca totul să fie pregătit pentru a asigura că aceste obiective sunt realizate cu sprijinul BEI. În special, este vorba despre infrastructura de mediu, îmbunătățirea alimentării cu apă și a canalizării, precum și despre creșterea fondurilor alocate sănătății și formării profesionale, pentru că știm sigur că aceste lucruri contribuie la asigurarea viitorului în țările terțe și aduc o contribuție foarte importantă la combaterea sărăciei.
<P>
Din punct de vedere ecologic, mandatul opțional referitor la schimbările climatice este, de asemenea, foarte pozitiv. O sumă suplimentară de două miliarde urmează să fie mobilizată și, dacă luăm în serios obiectivele noastre în domeniul politicii în materie de climă, atunci în mod firesc trebuie să lucrăm cu BEI în acest domeniu. Sunt la fel de mulțumit de faptul că dl Kalfin a propus acum ca BEI să sprijine, de asemenea, dezvoltarea economică și schimbarea democratică în zona mediteraneană - acum mai ales în Tunisia și Egipt. Prin urmare, noi considerăm că aceste amendamente, pe care le vom vota în scurt timp, sunt corecte.
<P>
Suntem deosebit de interesați să vedem o transparență mai mare la Banca Europeană de Investiții. Comisia trebuie să prezinte acum un raport în fiecare an. Doar acest lucru, însă, nu este suficient; ceea ce ne dorim este o transparență reală. Am dori, de asemenea, să vedem că ONG-urile și alte organisme calificate sunt implicate în decizii înainte ca acestea să fie luate. Noi credem că această transparență va contribui la acceptarea BEI și nu la subminarea ei.
<P>
Cu toate ideile bune care au fost prezentate aici, în acest Parlament, noi sperăm, de asemenea, că Consiliul nu va rămâne în urmă, ci că va sprijini această poziție politică ambițioasă a BEI și a Parlamentului. Prin urmare, sper că procedura va fi finalizată rapid, astfel încât să putem elabora politici împreună și în beneficiul cetățenilor din țări terțe.
<SPEAKER ID="021" NAME="Kay Swinburne">
în numele Grupului ECR. - Dle președinte, atunci când garantăm împrumuturi de acest fel pentru proiecte din interiorul sau chiar din afara UE, trebuie să ne amintim că acestea nu sunt fără consecințe financiare. Deși poate părea o modalitate bună de a face ca banii UE să meargă mai departe, trebuie să ne asigurăm cu foarte mare grijă că sunt în vigoare controale adecvate de gestionare a riscurilor pentru a administra aceste tipuri de împrumuturi și implicațiile legate de bilanțuri pe care le ridică.
<P>
În calitate de parlamentari, trebuie să fim pe deplin conștienți de creanțele la care expunem bugetul UE și, prin urmare, bugetele statelor membre. Sistemele de supraveghere și transparență vor fi cruciale în momentul utilizării bilanțului ca stimulent, după cum a demonstrat criza financiară, când băncile nu au fost întotdeauna pe deplin conștiente de amploarea creanțelor lor.
<P>
Trebuie să învățăm de la sectorul financiar și trebuie să fim siguri că știm exact ce garantează UE și ce niveluri adecvate de control democratic sunt menținute.
<P>
În mod fundamental, trebuie să fim siguri că acele persoane din cadrul BEI și Comisiei care sunt însărcinate cu gestionarea acestor produse financiare și cu luarea unor astfel de decizii cuprinzătoare dispun de competențele necesare pentru a gestiona lucrul de care se ocupă.
<P>
Și anume banii contribuabililor. Trebuie să îi cheltuim cu atenție.
<SPEAKER ID="022" NAME="Miguel Portas" LANGUAGE="PT">
Dle președinte, cred că ceea ce discutăm aici astăzi este atât extinderea, cât și clarificarea mandatului Băncii Europene de Investiții (BEI), împreună cu un sistem de garanții care sunt necesare pentru operațiunile sale de finanțare.
<P>
Eu cred că extinderea sau clarificarea mandatului care este propusă urmează linia corectă. Acesta va permite BEI să își îndeplinească mai bine propriile obiective în ceea ce privește cooperarea și ajutorul pentru dezvoltare. Atât timp cât BEI și Uniunea Europeană doresc să rămână sclavii agențiilor de rating, va exista o problemă cu garanțiile; acest lucru este clar.
<P>
Sunt unii care spun că, probabil, acest lucru crește riscul și că, prin urmare, ar trebui să fim atenți când investim în sănătate, în educație, în combaterea sărăciei, și în Obiectivele de Dezvoltare ale Mileniului, deoarece niciunul dintre acestea nu sunt deosebit de profitabile; altceva trebuie spus în schimb. Ce trebuie spus este: haideți să discutăm relația pe care o avem cu agențiile de rating al creditelor. De asemenea, haideți să discutăm un alt lucru, chiar acum: cum este posibil să fim atât de atenți cu garanțiile pe care contribuabilul ar trebui să le dea pentru combaterea sărăciei și așa de uituci față de faptul că Uniunea Europeană nu a încercat să reglementeze băncile private sau să prevină infracțiunile financiare în care acestea au fost implicate în toți acești ani, și care acum sunt plătite cu milioane de șomeri? Acesta este de fapt modul în care ar trebui să fie pusă această problemă.
<P>
În orice caz, există o problemă, în legătură cu care am rezerve. Rezervele mele sunt foarte simple: în primul rând, avem o Uniune Europeană care utilizează standarde duble în politica internațională. De fapt, nu există niciun motiv, din punct de vedere al drepturilor omului, pentru care BEI să finanțeze proiecte în Libia, și nu și în Belarus.
<P>
Referitor la acest aspect, care sunt criteriile? Trebuie să fim foarte clari în această privință, deoarece, de asemenea, am rezerve cu privire la o a doua problemă: Serviciul european de acțiune externă are un mandat foarte larg, care include operațiuni militare. Întrebarea mea este, se suprapun aceste aspecte, și cum se face că BEI nu poate fi deturnată ușor de la scopurile proprii și de la mandatul pentru care a fost creată?
<SPEAKER ID="023" NAME="Marta Andreasen">
în numele Grupului EFD. - Dle președinte, Banca Europeană de Investiții folosește fonduri publice de la națiunile Europei pentru garantarea creditelor, fie către intermediari financiari, fie către beneficiarii finali din 74 de țări. În comparație cu alte instituții internaționale care desfășoară funcții similare, BEI nu are reputația de a fi transparentă, iar politica de publicare a informațiilor încă nu include rapoartele de evaluare.
<P>
Mai precis, în cazul împrumuturilor de la BEI care sunt menite să ajungă la IMM-uri prin bănci intermediare, cetățenii încă nu știu unde se duc banii. Acest raport nu cere ca aceste bănci intermediare să își facă publice documentele. Având în vedere faptul că BEI face împrumuturi care sunt garantate de UE, al cărei buget este finanțat de contribuabilii europeni, vă încurajez pe toți să votați împotriva acestui raport, care nu reușește să protejeze în mod adecvat interesele contribuabililor.
<SPEAKER ID="024" NAME="Lucas Hartong" AFFILIATION="NI">
(NL) Dle președinte, BEI susține politica externă a Uniunii Europene, în special politica de dezvoltare. Așa declară raportul elaborat de dl Kalfin, colegul meu din Grupul Alianței Progresiste a Socialiștilor și Democraților din Parlamentul European. Cu toate acestea, delegația Partidului Olandez pentru Libertate (PVV) nu dorește ca UE să aibă vreo politică externă și cu siguranță nicio instituție bancară care să joace rolul de politician.
<P>
BEI este activă în afara Uniunii Europene, nu înțeleg de ce, dar bugetul BEI este garantat de bugetul UE și finanțat de contribuabil. Există unele țări cu adevărat minunate care primesc aceste fonduri BEI, cum ar fi teritoriile palestiniene, Gaza, Libia, Cuba, Venezuela, Turkmenistan și Insulele Maldive. Nici măcar una dintre aceste țări nu este un exemplu remarcabil în domeniul democrației.
<P>
Acum, cu toate acestea, Comisia dorește să mărească plafonul financiar al BEI. Desigur, asta înseamnă, de asemenea, că vom putea investi în schimbările climatice în aceste țări. Vă puteți imagina? În Gaza, în Cuba? Aceasta este material pentru un nou film cu dl Bean, dar se întâmplă cu adevărat!
<P>
PVV va lupta cu înverșunare împotriva acestei propuneri și, prin urmare, va vota de asemenea cu toată convingerea împotriva ei.
<P>
[Vorbitorul a fost de acord să răspundă la o întrebare în conformitate cu procedura cartonașului albastru menționată la articolul 149 alineatul (8) din Regulamentul de procedură]
<SPEAKER ID="025" NAME="Thijs Berman" AFFILIATION="S&amp;D">
(NL) Dle președinte, în vreme ce contele de Dartmore nu înțelege diferența dintre împrumuturi și subvenții, iar dna Andreasen ar trebui să recitească raportul anual al BEI, ceea ce dl Hartong nu a înțeles este că Europa nu este o insulă în lume și că, dacă vrem pace și stabilitate și pe continentul nostru, trebuie să investim în alte țări.
<P>
Aceasta nu este finanțată doar prin subvenții, ci în primul rând, și aceasta este o soluție mai bună, prin împrumuturi. Sunt sigur că mă veți susține în această privință, dle Hartong, nu-i așa?
<SPEAKER ID="026" NAME="Lucas Hartong" AFFILIATION="NI">
(NL) Dle președinte, dl Berman este, fără îndoială, conștient de faptul că politica implică alegeri politice. Prin urmare, alegem să investim banii contribuabililor noștri într-un mod mult mai deștept, în politica externă a statelor membre, mai degrabă decât în politica externă a Uniunii Europene.
<SPEAKER ID="027" NAME="Barbara Matera" AFFILIATION="PPE">
(IT) Dle președinte, doamnelor și domnilor, aș dori să îl felicit pe raportor pentru munca pe care a depus-o în ceea ce privește mandatul extern al Băncii Europene de Investiții (BEI). Astăzi brațul financiar al Uniunii joacă un rol foarte important în angajamentul politic pe care Europa vrea să îl concretizeze în ceea ce privește țările de pe malul sudic al Mediteranei. Crearea unor instituții democratice durabile necesită un efort mare din partea oamenilor, și Europa, care lucrează cu BEI în aceste regiuni de mai mulți ani, le poate oferi un sprijin valoros în timpul acestei perioade de tranziție în crearea infrastructurii și consolidarea întreprinderilor locale.
<P>
Raportul pe care îl votăm astăzi propune creșterea cu aproape 2 miliarde de euro a plafoanelor cu care banca își desfășoară activitatea în afara Uniunii. Această decizie va permite băncii să finalizeze anumite proiecte importante care sunt amenințate de lipsa de fonduri, dar care sunt, de asemenea, strategice pentru stabilizarea regiunii mediteraneene, precum și pentru țările care se pregătesc să adere la Uniune. Pentru realizarea acestor obiective este necesar un nivel ridicat de coordonare între Comisia Europeană, noul Serviciul de acțiune externă și BEI.
<P>
Cred că este foarte important să dezvoltăm o guvernanță comună pentru acești trei jucători în țările din Uniune în care funcționează și, prin urmare, aștept cu nerăbdare ca BEI și Comisia să creeze o platformă pentru a examina - împreună cu Parlamentul și Consiliul - cea mai bună modalitate de abordare a provocărilor politicii externe a Uniunii cu instrumente financiare și metode inovatoare.
<SPEAKER ID="028" NAME="Edit Herczog" AFFILIATION="S&amp;D">
(HU) Dle președinte, dle comisar, doamnelor și domnilor, în calitate de raportoare alternativă pentru descărcarea de gestiune a Băncii Europene de Investiții, eu și colegul meu, dl Audy, tratăm garanțiile furnizate de UE Băncii Europene de Investiții (BEI) drept o problemă foarte importantă. Banca Europeană de Investiții este un actor-cheie în finanțarea proiectelor de importanță majoră, atât în ​​interiorul, cât și în afara Uniunii Europene, iar rolul său va continua să crească. În același timp, în baza prevederilor în vigoare, nicio instituție europeană nu are dreptul de a supraveghea BEI și am dori să schimbăm acest lucru în viitor pentru a evita transformarea sa într-un obstacol în calea dezvoltării ulterioare.
<P>
Împrumuturile acordate țărilor din afara UE necesită o mai mare atenție și grijă decât proiectele care vor fi realizate în cadrul UE, nu numai din cauza a ceea ce tocmai a fost spus, ci și pentru că gradul de control care poate fi exercitat asupra evoluțiilor externe este mult mai mic decât pentru investițiile în cadrul UE. Soluția la această problemă este o pregătire mult mai bună în cazul acestor proiecte. În același timp, proiectele externe sunt destinate în principal unor regiuni importante din punct de vedere strategic, dar nu întotdeauna stabile din punct de vedere politic.
<P>
În calitate de membră a Comisiei pentru industrie, cercetare și energie, dintre proiectele care sunt realizate în aceste regiuni, aș dori să pun accent pe problema energiei. Peste 50 % din investițiile externe finanțate de BEI sunt îndreptate către statele din Parteneriatul estic și Rusia. Securitatea și progresul acestor țări servesc intereselor UE în mod direct, întrucât ele sunt sursele pentru cea mai mare parte a importurilor de gaze naturale și pentru o cantitate semnificativă a importurilor de energie electrică în țările din Europa Centrală și de Est și din Marea Baltică. Prin urmare, este indispensabil ca BEI să se concentreze asupra sprijinirii acelor proiecte care, direct sau indirect, au drept rezultat o creștere a securității și a securității aprovizionării.
<P>
Astfel, sunt de acord cu dl raportor Kalfin, - pe care doresc să îl felicit - că în zona împrumuturilor în afara UE trebuie să fie încurajată o mai strânsă cooperare între BEI și Banca Europeană pentru Reconstrucție și Dezvoltare, precum și Banca Mondială. Se pot realiza sinergii semnificative.
<SPEAKER ID="029" NAME="Alexander Graf Lambsdorff" AFFILIATION="ALDE">
(DE) Dle președinte, Tratatul de la Lisabona are solicitări noi pentru politica externă și politica de dezvoltare a Uniunii Europene. Una dintre ele a fost menționată aici: coerența. Cu alte cuvinte, diversele noastre instrumente, Serviciul european de acțiune externă, Banca Europeană de Investiții și Comisia trebuie să acționeze într-un mod coerent. Tratatul de la Lisabona prevede, de asemenea, un control parlamentar sporit, o mai mare transparență și decizii comune privind aceste chestiuni. Toate aceste lucruri vor spori calitatea dezbaterii privind politica externă, în special dacă avem mai multă transparență ca urmare a participării comisiilor relevante - în primul rând Comisia pentru afaceri externe și Comisia pentru dezvoltare - din acest Parlament.
<P>
Un rezultat al acestei transparențe este că Parlamentul a hotărât să elimine Belarusul din lista țărilor în care Banca Europeană de Investiții poate acționa fără o altă dezbatere prealabilă aici, în Parlament. Sunt respectate drepturile omului? Au fost eliberați politicienii din opoziție?Respectă acest stat proprietatea cetățenilor săi? Există libertatea presei? Pot antreprenorii să acționeze liber? Există sindicate libere?În relația noastră cu un vecin atât de important - situat direct la granița Uniunii Europene - toate acestea sunt chestiuni care trebuie dezbătute înainte ca Banca Europeană de Investiții să devină activă acolo. Sunt foarte mulțumit că Parlamentul a preluat această sugestie și invit Consiliul să facă același lucru.
<P>
Ieri am avut o dezbatere pe marginea Egiptului. Am dezbătut instrumentele și ceea ce am putea face. Baroneasa Ashton a solicitat ca plafonul aplicat Băncii Europene de Investiții să fie ridicat. Parlamentul este mulțumit să urmărească acest lucru. Trebuie să îmbunătățim modul în care lucrăm cu Egiptul și Tunisia, cu Africa de Nord. Așa este corect. Este de asemenea un bun exemplu al modului în care acest Parlament poate reacționa în mod rapid. Același lucru se cere acum de la Consiliu, care trebuie să acționeze în consecință.
<P>
Cred că instrumentele noastre de politică externă, mai ales dacă sunt orientate spre piață, împreună cu împrumuturile de la Banca Europeană de Investiții, pot face multe pentru a ajuta dezvoltarea și creșterea economică în Africa de Nord. Este exact lucrul de care avem nevoie. Dacă în această regiune există creștere și democrație, atunci vom avea, de asemenea, mai puțini migranți care sosesc la granițele noastre. Permiteți-mi să mă adresez în mod special colegilor noștri deputați din extrema dreaptă și să spun că argumentele dvs. sunt într-adevăr mult prea simpliste și rudimentare - dacă nu primitive.
<SPEAKER ID="030" NAME="Heidi Hautala" AFFILIATION="Verts/ALE">
(FI) Dle președinte, Banca Europeană de Investiții are obiective excelente, inclusiv reducerea sărăciei și ideea că operațiunile băncii trebuie să fie în armonie cu obiectivele relațiilor externe ale UE. Pentru ca acest lucru să fie cu adevărat verificabil, este foarte important ca activitățile băncii să fie transparente. În acest sens, Grupul Verzilor/Alianța Liberă Europeană a depus amendamentele 6 și 7, care subliniază faptul că toate documentele de evaluare trebuie să fie făcute publice și, în plus, că toate documentele referitoare la diverse proiecte trebuie să fie la dispoziția publicului. Aș dori să subliniez faptul că, de la intrarea în vigoare a Tratatului de la Lisabona, Banca Europeană de Investiții, la fel ca toate celelalte agenții ale UE, a fost supusă Regulamentului privind accesul public la documente.
<SPEAKER ID="031" NAME="Ryszard Czarnecki" AFFILIATION="ECR">
(PL) Dle președinte, Banca Europeană de Investiții este de facto o instituție a Uniunii Europene, deoarece, la urma urmei, este finanțată cu bani furnizați de contribuabilii din statele membre ale Uniunii Europene. Prin urmare, este imperativ ca aceasta să fie o bancă complet transparentă, să arate modul în care funcționează și să facă acest lucru în absolut fiecare detaliu și particularitate. Aș dori să subliniez foarte ferm că în calitate de reprezentant al unei țări care se învecinează cu Belarus, eu personal sunt de acord ca Banca Europeană de Investiții să blocheze toate posibilitățile de a extinde împrumuturile sau creditele care sprijină regimul Lukașenko. Trebuie să demonstrăm că drepturile omului la est de Uniunea Europeană sunt la fel de importante pentru noi ca și drepturile omului în Africa sau Asia. Cu toate acestea, sunt de acord cu colegul meu care a spus că nu trebuie să aplicăm standarde duble pentru Libia și Belarus.
<SPEAKER ID="032" NAME="Claudio Morganti" AFFILIATION="EFD">
(IT) Dle președinte, doamnelor și domnilor, scopul acestui raport este de a conveni asupra garanțiilor Uniunii pentru investiții externe ale Băncii Europene de Investiții (BEI). Multe dintre investițiile BEI se află în țări care în ultimele săptămâni au fost în centrul unor schimbări istorice, în care regimurile autoritare au fost răsturnate de răscoale populare.
<P>
Raportul urmărește să extindă garanțiile Uniunii și la alte țări în legătură cu care am îndoieli din cauza absenței democrației la nivel intern. Cred că ar fi contradictoriu să ne mișcăm în această direcție și mă întreb dacă nu ar putea fi în schimb mai util dacă BEI și-ar crește investițiile în Europa, de exemplu prin finanțarea într-o măsură mai mare a întreprinderilor mici și mijlocii, o speranță pe care însuși dl comisar Tajani și-a exprimat-o în acest Parlament luni.
<P>
În cele din urmă, observ cu mare dezamăgire includerea Turciei în rândul țărilor în curs de preaderare. Confirm că noi, cei din Lega Nord niciodată - și vreau să spun niciodată - nu vom fi de acord cu nicio concesie în acest sens pe acest front sau pe oricare altul.
<SPEAKER ID="033" NAME="Dimitar Stoyanov" AFFILIATION="NI">
(BG) Dle președinte, se observă imediat că s-au depus multe eforturi în pregătirea acestui raport, astfel încât banii contribuabilului european să poată fi distribuiți către atât de multe țări diferite, inclusiv, dintre toate, către Turcia. Dacă dl Kalfin, când era ministru, și colegii săi miniștri ar fi fost atât de silitori în apărarea drepturilor cetățenilor bulgari, cred că partidul lor ar putea guverna încă Bulgaria.
<P>
În ceea ce privește esența raportului, aș dori să îmi exprim acordul total cu ceea ce a spus lordul Dartmouth. Se pare că un lord englez are o responsabilitate socială mai mare decât socialistul Kalfin. Am fost aleși de cetățenii Europei și trebuie să folosim banii colectați de la ei prin impozite pentru a rezolva mai întâi problemele lor și, abia după ce le-am rezolvat problemele, pentru a da bani Turciei și altor țări din afara UE.
<SPEAKER ID="034" NAME="Georgios Stavrakakis" AFFILIATION="S&amp;D">
(EL) Dle președinte, aș dori să îl felicit pe raportorul nostru, dl Kalfin, pentru raportul său excelent. Nu există nicio îndoială că actuala criză economică a evidențiat în mod serios importanța activității Băncii Europene de Investiții în Uniunea Europeană. Rolul Băncii Europene de Investiții este de asemenea important, deși mai puțin cunoscut, în afara UE, în sprijinirea acțiunilor externe ale UE prin intermediul misiunii sale externe pe care o dezbatem astăzi.
<P>
Propunerile cuprinse în raport: în primul rând, creșterea transparenței; în al doilea rând, introducerea clauzei de flexibilitate pentru eventuala realocare a resurselor regionale; în al treilea rând, alinierea activităților BEI cu politica externă a UE; în al patrulea rând, extinderea listei țărilor eligibile și, în al cincilea rând, creșterea plafonului de finanțare, sunt propuneri pozitive atât foarte utile, cât și foarte necesare. Sunt de acord cu aceste propuneri și le sprijin, deoarece ele îmbunătățesc, de asemenea, eficacitatea activității Băncii Europene de Investiții și, în același timp, îmbunătățesc imaginea pozitivă și intervenționismul Uniunii Europene înseși în lume.
<SPEAKER ID="035" NAME="Jan Mulder" AFFILIATION="ALDE">
(NL) Dle președinte, dacă lucrurile sunt așa cum par, rolul Băncii Europene de Investiții va deveni mai mare și mai important. Cel mai important lucru, în ceea ce mă privește, este faptul că ratingul AAA al acestei bănci nu ar trebui să fie pus în pericol de nicio sarcină pe care ar trebui să o îndeplinească.
<P>
Dacă ne uităm la dezbaterile pe marginea perspectivelor financiare, se pare că suma de bani pe care statele membre o vor pune la dispoziție nu va fi mult mai mare decât în prezent. Cred că, prin urmare, trebuie să examinăm în special modul în care putem folosi Banca Europeană de Investiții pentru a realiza anumite obiective ale Europei. Așa am făcut de fapt în trecut, și ceea ce consider întotdeauna deosebit de important este: care a fost efectul multiplicator al garanțiilor pe care le-am emis către Banca Europeană de Investiții?
<P>
Așadar, cred că ar fi util dacă banca ar elabora un raport care să indice care au fost garanțiile cele mai de succes și care este lucrul la care factorii de multiplicare se aplică cel mai mult. În pregătirea perspectivelor financiare, acest lucru ne va permite să facem alegem mai bine fondurile care ar trebui să fie folosite ca garanții pentru Banca Europeană de Investiții.
<SPEAKER ID="036" NAME="Tomasz Piotr Poręba" AFFILIATION="ECR">
(PL) Dle președinte, optimismul este generat de faptul că, în ultimii ani, politica Uniunii în materie de relații externe și suportul pentru acestea au fost extinse și consolidate prin noi instrumente financiare, cum ar fi Instrumentul de asistență pentru preaderare și Instrumentul european de vecinătate și parteneriat. Nu există nicio îndoială că, în activitățile sale, Banca Europeană de Investiții ar trebui să pună un accent deosebit pe integrarea rețelelor de transport și energie, cum ar fi proiectul privind gazoductul Nabucco, de exemplu, și alte proiecte de gazoducte, care prezintă un interes special pentru Uniunea Europeană. În activitatea noastră în calitate parte a Parteneriatului estic, nu trebuie să uităm că principiul democrației, al statului de drept și al respectării drepturilor omului trebuie să fie susținute în toate țările din cadrul parteneriatului, inclusiv în Belarus. Cu toate acestea, până când autoritățile din această țară nu vor înțelege că respectarea drepturilor omului trebuie să fie una dintre responsabilitățile lor cele mai importante, pur și simplu, Banca Europeană de Investiții nu poate acorda finanțare Belarusului.
<SPEAKER ID="037" NAME="Seán Kelly" AFFILIATION="PPE">
Dle președinte, nu am nicio problemă cu faptul că Uniunea Europeană investește în proiecte din afara Uniunii Europene, în special în aspecte cum ar fi combaterea schimbărilor climatice. Cu toate acestea, în calitate de deputat irlandez în Parlamentul European, mi se pare ironic faptul că discutăm aici în această dimineață despre modul în care UE poate oferi garanții împotriva pierderilor rezultate din împrumuturi și garanții pentru proiecte din afara Uniunii Europene, în timp ce aceeași UE încearcă să facă profit din împrumuturile acordate Irlandei în cadrul sistemului de salvare - un profit de aproape 3 %, ceea ce echivalează cu 5 miliarde de euro.
<P>
Acest lucru nu este durabil, nu este corect și nu cred că este legal. De asemenea, este incredibil de greu de înțeles cum noi suntem taxați cu 5,8 %, în timp ce împrumuturile acordate altor țări din cadrul Uniunii Europene au fost stabilite la 3,2 %.
<P>
Vreau doar să spun că sub noul guvern vom cere o renegociere ...
<P>
(Președintele l-a întrerupt pe vorbitor)
<SPEAKER ID="038" NAME="Jaroslav Paška" AFFILIATION="EFD">
(SK) Dle președinte, extinderea mandatului Băncii Europene de Investiții pentru o perioadă suplimentară confirmă faptul că parteneriatul actual dintre Uniunea Europeană și Banca Europeană de Investiții (BEI) aduce rezultate pozitive în îndeplinirea obiectivelor politice ale UE prin intermediul instrumentelor BEI.
<P>
O parte a noului mandat este creșterea garanției bugetare a BEI, care acoperă riscuri de natură publică sau politică, asociate cu operațiunile BEI în afara Uniunii Europene. Pentru activități de acest tip, este extrem de important să se asigure moderație fiscală și disciplină internă, pentru a garanta că banii investiți în activități în sprijinul obiectivelor politice ale Uniunii Europene aduc rezultatele corespunzătoare în raport cu volumele fiscale.
<P>
Prin urmare, este necesar să existe un mecanism adecvat și transparent pentru monitorizarea continuă a activităților susținute. Transparența în manipularea aspectelor financiare...
<SPEAKER ID="039" NAME="Sidonia Elżbieta Jędrzejewska" AFFILIATION="PPE">
(PL) Dle președinte, în opinia mea, activitatea Băncii Europene de Investiții în afara Uniunii Europene ar trebui să se desfășoare în conformitate cu valorile care sunt respectate în Uniune și cu principiile stabilite ca parte a politicii europene de vecinătate. În situația actuală, în opinia mea, Uniunea Europeană nu poate permite ca Belarus să fie inclus în grupul beneficiarilor potențiali ai împrumuturilor oferite de Banca Europeană de Investiții. Dacă regimul de la Minsk dorește să utilizeze fonduri de la Banca Europeană de Investiții, acesta trebuie să respecte principiile democrației, statului de drept și drepturilor omului. Uniunea Europeană ar trebui să prezinte o poziție coerentă în acest domeniu prin introducerea de sancțiuni atât politice, cât și financiare.
<SPEAKER ID="040" NAME="Jean-Pierre Audy" AFFILIATION="PPE">
(FR) Dle președinte, Banca Europeană de Investiții este un instrument interguvernamental. Statele membre furnizează o garanție în cadrul Uniunii și Uniunea Europeană furnizează o garanție în afara Uniunii. Este absolut vital ca Banca să-și păstreze ratingul AAA; acea garanție este extrem de utilă. Mai mult decât atât, Uniunea va trebui să devină într-o bună zi partener sau acționar al Băncii, astfel încât aspectele interguvernamentale și comunitare să poată fi aliniate.
<P>
Propunerea mea este de a concentra discuția asupra rambursării acelei garanții - a celor 29 de miliarde. Rambursarea s-ar ridica la aproximativ 100 de milioane de euro și, în același timp, am putea oferi BEI o subvenție în funcție de proiectele pe care ni le prezintă. În ceea ce privește garanțiile, aș atrage atenția asupra faptului că, cu Fondul de stabilitate - 60 de miliarde de euro - și cu cele 30 de miliarde, avem practic un buget anual promis de Uniunea Europeană ca garanție.
<SPEAKER ID="041" NAME="Jan Kozłowski" AFFILIATION="PPE">
(PL) Dle președinte, aș dori să îl felicit pe dl raportor Kalfin pentru un raport superb, care, în opinia mea, reprezintă în totalitate poziția Parlamentului European. Extinderea mandatului pentru o garanție pentru Banca Europeană de Investiții este foarte importantă și sper că procedura de conciliere va avea un succes complet. De asemenea, salut propunerea de creștere a sumelor acoperite de garanție în ceea ce privește Uniunea pentru Mediterana. În ceea ce privește evenimentele recente care au avut loc în regiune - în Tunisia și Egipt sau, de exemplu, mai recent, în Libia - eu sunt de părere că noi ar trebui să sprijinim democrația care ia ființă acolo. Pe de altă parte, de asemenea, cred că ar fi o decizie bună să nu extindem împrumuturile către Belarus - antevorbitorii mei s-au referit la acest lucru - unde, după cum au demonstrat recentele alegeri prezidențiale și evenimentele conexe, democrația și drepturile omului nu sunt respectate.
<SPEAKER ID="042" NAME="Ingeborg Gräßle" AFFILIATION="PPE">
(DE) Dle președinte, doamnelor și domnilor, avem în față perspectiva unui nou val de punere în aplicare a fondurilor UE prin intermediul BEI. Prin urmare, iau cuvântul pentru că vreau să trag un semnal de alarmă.
<P>
În prezent, BEI are creanțe de 20 de miliarde de euro în bugetul UE. Dacă acestea ar deveni exigibile, am avea o problemă. Aș sugera, prin urmare, că trebuie să verificăm viitoarea punere în aplicare a fondurilor UE prin intermediul BEI într-un mod foarte atent și precis.
<P>
BEI nu are nici măcar 500 de angajați în țările terțe; Comisia Europeană are 3 700. Devine clar că, de fapt, Comisia ar fi mult mai bine plasată pentru a controla fondurile UE în sine, mai degrabă decât prin intermediul BEI. În opinia mea, numeroase aspecte ale motivației reale pentru care BEI este mandatată rămân neclare. Aș ruga acest Parlament să nu mai creadă că ne putem permite ca profiturile altora să fie privatizate, iar pierderile să fie socializate. Va trebui să le justificăm acest lucru contribuabililor și alegătorilor din țările noastre de origine.
<P>
(Președintele a întrerupt-o pe vorbitoare)
<SPEAKER ID="043" NAME="Siim Kallas">
vicepreședinte al Comisiei. - Dle președinte, aș dori doar să fac unele comentarii succinte.
<P>
În primul rând, aș dori să subliniez importanța respectării calendarului. Trialogul dintre instituții va începe pe baza raportului care va fi probabil adoptat astăzi. Scopul comun este de a adopta decizia înainte de vară, pentru a preveni orice risc de a nu lua o decizie până în octombrie 2011, ceea ce ar duce la suspendarea activităților externe ale BEI după această dată. Deci, aș dori să subliniez că aceasta este o problemă extrem de importantă.
<P>
Pot să spun, de asemenea, că BEI a fost activă în numeroase țări care au devenit foarte importante. Portofoliul egiptean este unul dintre cele mai mari din BEI. De la începutul activităților sale, Banca a oferit finanțare de peste 4,3 miliarde de euro, în cea mai mare parte pentru sectorul privat.
<P>
Aș dori, de asemenea, să clarific faptul că Banca și bugetul sunt două lucruri diferite. Banca funcționează cu banii acționarilor, în acest caz, capitalul vărsat de statele membre. Banca trebuie să fie responsabilă pentru asigurarea faptului că toți banii împrumutați sunt rambursați. Face parte din cultura băncilor faptul că acestea sunt evaluate prin ratinguri. S-a menționat deja de două ori aici că BEI are cel mai mare rating. Aceste ratinguri nu trebuie să se deterioreze. Acest lucru este foarte important. Profesionalismul Băncii trebuie să asigure menținerea acestui rating, care este și un simbol al finanțelor europene.
<P>
În ceea ce privește modul în care BEI este controlată, există un consiliu. Comisia și toate statele membre sunt membri ai consiliului. BEI poate fi investigată de OLAF și, desigur, Curtea de Conturi își dă avizul cu privire la BEI. Așadar, există mecanisme democratice și Banca trebuie să funcționeze în acest cadru. Garanția UE acoperă numai riscurile suverane și politice și nu a creat nicio pierdere pentru bugetul UE de la înființarea sa în 1960.
<P>
BEI este o instituție puternică. Desigur, există o mare varietate de alegeri în luarea deciziilor - cui să se acorde împrumuturi și cum să se acorde împrumuturi - și, astfel, aceste orientări politice discutate astăzi aici, iar opiniile dumneavoastră sunt foarte apreciate. Ele vor fi cu siguranță luate în considerare.
<SPEAKER ID="045" NAME="Ivailo Kalfin">
raportor. - Dle președinte, am doar trei precizări.
<P>
În primul rând, Banca Europeană de Investiții este o instituție europeană. Face parte din Tratatul de la Lisabona. Ca atare, ar trebui să fie una dintre acelea care contribuie la îndeplinirea obiectivelor Uniunii Europene, fie că sunt în interiorul sau în exteriorul Uniunii. Persoanelor care au declarat că Banca nu ar trebui să se implice în afara Uniunii le-aș atrage atenția asupra faptului că Uniunea Europeană are o politică externă, iar Banca Europeană de Investiții ar putea fi de ajutor în realizarea obiectivelor acesteia.
<P>
În al doilea rând, Banca Europeană de Investiții este o instituție financiară foarte apreciată. Este o instituție financiară foarte stabilă și toate amendamentele pe care le-am depus vizează menținerea stabilității sale pe piață. În același timp, acest lucru nu este în contradicție cu posibilitatea de raportare și de evaluare a dezvoltării și a impactului asupra climei a proiectelor Băncii Europene de Investiții. Din nou, acest lucru nu înseamnă creșterea riscului; înseamnă creșterea transparenței băncii.
<P>
Apreciez foarte mult ceea ce a spus dl comisar. Are dreptate: mă aștept să atingem unele aspecte sensibile care au fost discutate în Consiliu unde nu a fost luată nicio decizie până în prezent, inclusiv legătura dintre împrumuturile UE și cele acordate de bancă și modul în care putem eficientiza ajutorul european pentru dezvoltare. Uniunea Europeană este cel mai mare donator - nu numai ca Uniune, dar și în ceea ce privește statele membre - cu vizibilitate foarte redusă.
<P>
Avem două alternative: fie să nu abordăm această problemă deoarece este sensibilă, fie să încercăm să lucrăm cu Consiliul pentru a elabora o opțiune mai bună și pentru a crește eficiența tuturor fondurilor cheltuite de Uniunea Europeană.
<P>
Vă mulțumesc foarte mult pentru sprijinul dvs. Mă aștept la un consens la scară largă și la un vot foarte puternic în Parlament, pe baza cărora să putem demara negocierile cu Consiliul.
<SPEAKER ID="046" NAME="Președinte">
Dezbaterea a fost închisă.
<P>
Votul va avea loc astăzi la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="047" NAME="Zuzana Brzobohatá" LANGUAGE="CS">
Acest raport se concentrează pe mai multe aspecte ale activităților Băncii Europene de Investiții (BEI). Unele dintre activitățile urmăresc îndeplinirea obiectivelor politicii de dezvoltare a UE în țările care întâmpină dificultăți în a obține finanțare pe piețele de capital în condiții rezonabile. UE folosește BEI în conformitate cu această politică, pentru a încerca să elimine decalajul dintre nord și sud, deoarece țările mai puțin dezvoltate au în mod inevitabil mai puțin acces la finanțare pentru a-și dezvolta economiile. Cred cu tărie că este corect ca instrumentele UE care asistă țările terțe să fie menținute și extinse în mod adecvat, ca expresie a solidarității UE cu țările terțe și pentru a îndeplini cota de responsabilitate a UE pentru funcționarea economiei globale. Consider că prelungirea mandatului BEI pentru a include orientări operaționale regionale, care vor fi elaborate de Comisie în cooperare cu BEI, în urma consultării cu Serviciul european de acțiune externă, este un pas în direcția cea bună pentru îndeplinirea obiectivelor politicii externe a UE. De asemenea, cred că ar fi benefică activarea mandatului BEI pentru acordarea de credite pentru Islanda, Belarus, Libia, Irak și Cambodgia. În timp ce în cazul Islandei împrumuturile au fost extinse pentru a-i sprijini economia, altor țări li s-au acordat împrumuturi cu condiția ca finanțarea să fie folosită în mod exclusiv pentru a sprijini dezvoltarea democrației și a drepturilor omului.
<SPEAKER ID="048" NAME="Tamás Deutsch" AFFILIATION="PPE">
în scris. - (HU) Garanția bugetară prevăzută de Uniunea Europeană pentru Banca Europeană de Investiții (BEI) asigură stabilitatea băncii și acoperă riscurile politice sau specifice ale unei țări care apar în timpul activității băncii, în primul rând pentru țările și proiectele care ar putea accesa cu dificultate doar fonduri de pe piața de capital, în cazul în care ar putea să o facă. Decizia se referă la reînnoirea mandatului garanției. Stabilește plafonul de finanțare, enumeră țările eligibile și definește valoarea sprijinului disponibil pentru acestea. Sistemul de obiective regionale este înlocuit de obiective cuprinzătoare de nivel înalt care acoperă toate regiunile în conformitate cu principiile stabilite de Decizie. Comisia Europeană, în cooperare cu BEI și în consultare cu Serviciul european de acțiune externă, elaborează orientări operaționale care reflectă strategia regională a Uniunii Europene pentru fiecare regiune cuprinsă în mandat. Dintre noile evoluții se poate remarca faptul că pe viitor se va pune un accent mai mare pe sectoare cum ar fi sănătatea, educația, infrastructura de mediu, apa, canalizarea, dezvoltarea transportului durabil, atenuarea efectelor schimbărilor climatice și adaptarea la acestea. Sarcina specială a Comisiei pentru control bugetar a fost de a consolida funcțiile de control bugetar în cadrul Deciziei. Pentru a spori transparența, este deosebit de important ca, pe viitor, Parlamentului să i se aducă la cunoștință toate rapoartele și informațiile legate de activitatea BEI, la fel de importante fiind și măsurarea rezultatelor concrete ale proiectelor finanțate prin garanția UE și garantarea dreptului Curții de Conturi Europene de a audita utilizarea fondurilor din bugetul UE.
