<CHAPTER ID="008">
Situaţia din Taïwan în urma recentului taifun (dezbatere)
<SPEAKER ID="218" NAME="Preşedintele">
Următorul punct pe ordinea de zi se referă la declarația Comisiei cu privire la situația din Taiwan rezultată în urma recentului taifun.
<SPEAKER ID="219" NAME="Meglena Kuneva">
membră a Comisiei. - Dle președinte, în primul rând, permiteți-mi să-mi exprim compasiunea față de poporul din Taiwan care a avut de suferit în urma taifunului Morakot și a consecințelor acestuia. Mecanismul de protecție civilă al Comunității Europene și-a adus contribuția la efortul general de asistență și a arătat solidaritatea Europei cu poporul din Taiwan.
<P>
La 7 august 2009, Taiwanul a fost lovit de taifunul Morakot, care a cauzat inundații și alunecări de teren de proporţii. Mai mult de 150 de persoane au fost ucise și zeci de mii au fost strămutate. Infrastructura de transport, inclusiv drumurile și podurile, a fost afectată, iar rețelele de comunicații au fost întrerupte. În jur de 700 000 de gospodării au rămas fără apă potabilă. La 12 august 2009, Taiwanul a solicitat asistență internațională. Drept răspuns, Comisia Europeană a activat mecanismul comunitar de protecţie civilă. Mecanismul facilitează și coordonează asistența în natură oferită de statele membre în situații de urgență majore.
<P>
Comisia Europeană a desfășurat o echipă de coordonare și evaluare în Taiwan pentru a evalua nevoile și a asista guvernul în eforturile sale de asistență. Echipa a întreprins mai multe misiuni de evaluare în regiunile afectate, împărtășind constatările și recomandările sale cu autoritățile locale și cu partenerii internaționali. Echipa din cadrul acestui mecanism a facilitat, de asemenea, furnizarea de asistență în natură, cum ar fi echipamente de purificare a apei, donate de Suedia și Polonia, care au fost distribuite în regiunile cele mai afectate din Taiwan.
<P>
Furnizarea rapidă a acestui ajutor a reprezentat expresia tangibilă a solidarității europene. De asemenea, prezența echipei europene în zonă a fost întâmpinată în mod pozitiv. Mecanismul comunitar de protecție civilă este o dovadă vizibilă a solidarității Europei cu țările din întreaga lume și sunt convinsă că forța și eficacitatea sa vor continua să se întărească în mod constant.
<P>
Dezastrele naturale pot afecta orice ţară a lumii. Acestea implică adeseori costuri umane, economice și de mediu considerabile. În viitor, este posibil ca, din cauza schimbărilor climatice, să ne confruntăm cu și mai multe dezastre. În această privință, solidaritatea cu alte ţări lovite de dezastru rămâne unul dintre pilonii politicii europene de gestionare a dezastrelor. Îmi doresc să lucrez în continuare cu Parlamentul European pentru a ne asigura că instrumentele noastre europene de gestionare a situațiilor de urgență sunt adecvate acestui scop.--
<SPEAKER ID="220" NAME="Thomas Mann" LANGUAGE="DE">
Dle președinte, doamnelor și domnilor, la 8 august, Taiwanul a fost zguduit din temelii. Taifunul Morakot a măturat insula cu o forță dezlănțuită, lăsând în urma sa peste 750 de morți. Mii de persoane și-au pierdut bunurile, iar zone întinse de teren au fost pustiite. Pagubele se ridică la peste 2,5 miliarde de euro. Reconstrucția unei infrastructuri care a fost grav afectată va dura luni de zile. Drept simbol al solidarității noastre, noi, europenii, dorim să sprijinim poporul din Taiwan prin furnizarea de asistență pentru contracararea efectelor dezastrului.
<P>
Dnă Kuneva, Grupul Partidului Popular European (Creştin Democrat) susține inițiativele promovate de Comisia Europeană. Este cu atât mai surprinzător faptul că ambasadele taiwaneze au primit ordinul să refuze orice ajutor străin. Aceasta a condus la critici virulente și, la 13 august, la modificările necesare efectuate asupra unui program de gestiune a crizei complet inadecvat. La scurt timp după aceasta, primul ministru Liu Chao-shiuan a demisionat.
<P>
Un alt motiv de iritare a fost vizita de câteva zile efectuată de Dalai Lama în Taiwan în luna septembrie. Acesta dorea pur și simplu să se roage pentru victime, alături de supraviețuitori. Compasiunea a fost timp de multă vreme mesajul mult aclamatelor discursuri și cărți ale lui Dalai Lama. Încă o dată, guvernul chinez a emis proteste vehemente și a generat o presiune imensă. Este scandalos faptul că, şi de data aceasta, Pekinul a transformat un act pur umanitar al lui Dalai Lama într-o chestiune politică. Taiwanul trebuie să se întrebe de partea cui este, de fapt. Președintele Ma Ying-jeou i-a permis câștigătorului Premiului Nobel pentru pace să intre în țară de-abia după numeroase proteste din partea poporului său.
<P>
Dnă comisar, trebuie să ne intensificăm dialogul cu Taiwanul - pe tema chestiunilor umanitare, dar și a valorilor noastre fundamentale. Democrația, drepturile omului și solidaritatea sunt inseparabile, chiar și în această țară asiatică emergentă.
<SPEAKER ID="221" NAME="Victor Boştinaru">
în numele Grupului S-D. - Dle președinte, mai întâi de toate, permiteți-mi, vă rog, să îmi exprim îndurerarea sinceră cu privire la imensa tragedie care a lovit Taiwanul la 8 august și, în special, pentru toți oamenii care au fost uciși de incredibila energie devastatoare a acestui dezastru de proporții.
<P>
Morakot a fost cel mai teribil taifun care a lovit Taiwanul în ultimii aproape 50 de ani, pustiind insula la începutul lunii august și lăsând în urma sa aproximativ 700 de persoane decedate sau dispărute, forțând evacuarea a mii de oameni și îngropând sute de locuințe rurale sub noroaie.
<P>
Cu această ocazie, China a arătat o mare sensibilitate, trimițând ajutoare imediate în sprijinul victimelor din Taiwan. Nu doar guvernul chinez a fost cel care și-a arătat disponibilitatea de a oferi asistență insulei, ci și societăți private și organizații de diferite tipuri, inclusiv Asociaţia pentru relaţiile dintre cele două maluri ale Strâmtorii Taiwan și Crucea Roșie de pe continent.
<P>
De asemenea, populația chineză și-a oferit ajutorul, cu ocazia evenimentelor de strângere de fonduri organizate în scopul ajutorării insulei în urma dezastrului.
<P>
Conform ultimelor cifre, China continentală a donat până în prezent victimelor taifunului aproximativ 1 miliard de yuani chinezi, echivalentul a aproape 150 de milioane de dolari. Un rol important în această situație a fost jucat de cele câteva sute de case din prefabricate, trimise din China în Taiwan pentru persoanele care și-au pierdut locuințele.
<P>
Aș dori să subliniez faptul că Uniunea Europeană, atașată politicii pentru O singură China, salută ajutorul oferit de China Taiwanului cu această tragică ocazie, deoarece aceasta demonstrează o îmbunătățire a relațiilor dintre cele două teritorii și este clar că o îmbunătățire a acestor relații poate duce la o mai mare stabilitate în această regiune.
<P>
De asemenea, cred, și cu aceasta voi încheia, că, date fiind dimensiunile dezastrului, Uniunea Europeană ar trebui să recurgă la una dintre valorile sale de bază - solidaritatea - și să ofere Taiwanului asistență financiară şi materială suplimentară, pentru a contribui la imensele eforturi de reconstrucție necesare.
<SPEAKER ID="222" NAME="Charles Tannock">
în numele Grupului ECR. - Dle președinte, scenele devastărilor și distrugerilor cauzate de taifunul Morakot ne vor rămâne în minte pentru multă vreme, însă mulți oameni din Taiwan vor trăi efectiv cu consecințele acestei tragedii mulţi ani de acum înainte. Peste 700 de oameni și-au pierdut viețile, iar alte mii s-au confruntat cu distrugeri majore.
<P>
Guvernul din Taiwan, condus de președintele Ma, a răspuns cu promptitudine, trimițând soldați în comunitățile și zonele cele mai afectate și solicitând ajutor din partea comunității internaționale. Președinția suedeză a UE și Comisia ar trebui felicitate pentru munca depusă în scopul activării mecanismului comunitar de protecție civilă. Sper că acum Comisia se va angaja să ofere Taiwanului asistență pe termen îndelungat, pentru a permite poporului și economiei din acest stat să își revină pe deplin, contribuind, de asemenea, la reconstrucția infrastructurii.
<P>
Nu am nicio îndoială că poporul și guvernul din Taiwan sunt recunoscători pentru solidaritatea și sprijinul manifestate de UE. De asemenea, în calitate de președinte al Grupului parlamentar de prietenie cu Taiwanul, aștept cu nerăbdare să aflu ultimele noutăți luna viitoare, când voi conduce o delegație a deputaților europeni în Taiwan.
<P>
Calamitatea care a afectat Taiwanul ar putea deveni un lucru obișnuit, atât în Taiwan, cât și în alte state ale lumii, ca rezultat al schimbărilor climatice. De aceea este esențial ca Taiwanul, o insulă vulnerabilă în fața unor astfel de fenomene meteorologice și o mare putere industrială la nivel mondial, să poată participa în mod semnificativ și demn în cadrul organizațiilor internaționale adecvate, nu în ultimul rând în cele privind vremea și schimbările climatice. Taiwanului ar trebui să i se permită, în special, să participe la Convenția-cadru a ONU privind schimbările climatice și la Organizația meteorologică mondială.
<P>
Atât Consiliul, cât și Comisia sprijină în prezent participarea semnificativă a Taiwanului la organismele Națiunilor Unite și sper că vor folosi ocazia, care derivă din acest dezastru, care i s-a prezentat acum Taiwanului, de a promova implicarea acestuia în respectivele structuri.
<SPEAKER ID="223" NAME="Fiorello Provera" LANGUAGE="IT">
Dle președinte, doamnelor și domnilor, pe lângă faptul că îmi prezint condoleanțele și sprijinul față de poporul din Taiwan, aș dori să subliniez oportunitatea efortului umanitar depus de Uniunea Europeană în contextul acestui dezastru.
<P>
Comisia a jucat un rol bine definit și multe state membre au trimis ajutoare sau echipe de experți. Însăși Republica Populară Chineză a ajutat autoritățile din Taiwan, iar acest gest este, în opinia mea, foarte semnificativ. Cu toate acestea, dacă dorim să furnizăm autorităților taiwaneze și ţărilor din regiune ajutor structural pentru a putea face față acestui gen de amenințări în viitor, Uniunea Europeană ar trebui să susțină admiterea Taiwanului ca observator în cadrul Organizației meteorologice mondiale și al Convenției-cadru a ONU privind schimbările climatice.
<P>
Admiterea Taiwanului ca observator a avut deja rezultate pozitive în cadrul altor organizații sectoriale internaționale, cum ar fi OMC și, în acest caz, admiterea Taiwanului ar putea constitui, de asemenea, o formă practică de prevenire și ar putea limita în viitor riscurile pentru cele 23 de milioane de locuitori ai insulei și pentru întreaga regiune.
<SPEAKER ID="224" NAME="Astrid Lulling" AFFILIATION="PPE">
(FR) Dle președinte, Taiwanul iese acum dintr-un dezastru natural îngrozitor, fără precedent în acest stat în ultimii 50 de ani. Este de datoria noastră nu doar să ne exprimăm solidaritatea, ci și să jucăm un rol activ în reconstrucția părților insulei care au fost devastate.
<P>
Din fericire, după producerea taifunului Morakot, Comisia și Consiliul și-au manifestat disponibilitatea de a furniza ajutor. Îi îndemn acum să ofere ajutorul concret de care au nevoie guvernul și oamenii din această ţară, deoarece există extrem de multe lucruri care trebuie făcute. La nivelul Uniunii Europene există instrumentele adecvate. Acestea ar trebui utilizate la potenţial maxim.
<P>
Acest dezastru ridică încă o dată problema, astfel cum au menționat deja unii dintre colegii mei deputați, participării Taiwanului la diferitele agenții ale Națiunilor Unite. În principiu, instituțiile UE încurajează acest lucru, însă a sosit momentul să se întreprindă acțiuni pentru schimbarea stării de fapt. Autoritățile din Taiwan nu au avut acces la informații meteorologice care să indice gravitatea taifunului. Acest lucru este inacceptabil. Este vital ca Taiwanul să adere la Convenția-cadru a ONU privind schimbările climatice și să poată astfel să evite situaţiile catastrofale, de vreme ce nu există nicio îndoială că vor mai exista și alte tulburări climatice în viitor.
<P>
Sunt președinta asociației Taiwan-Luxemburg și trebuie să spun că nu ar mai trebui să mai suportăm presiunea șantajului Chinei comuniste în ceea ce priveşte relațiile noastre cu Taiwanul. Este absolut vital să beneficiem de o susținere foarte clară din partea Comisiei și a Consiliului cu privire la această problemă.
<SPEAKER ID="225" NAME="Kriton Arsenis" AFFILIATION="S&amp;D">
(EL) Dle președinte, dnă comisar, doamnelor și domnilor, aș dori să îmi exprim profunda durere cu privire la tragedia umanitară din Taiwan și să spun că noi, cei din Uniunea Europeană, trebuie să ne oferim ajutorul sub orice formă.
<P>
Știm acum că 640 de persoane au fost ucise de taifunul Morakot și peste 192 de persoane sunt date dispărute. O alunecare de teren a șters de pe fața pământului un sat întreg și a ucis sute de persoane. Cu toate acestea, niciunul din aceste lucruri nu s-a produs din întâmplare. Totul a fost precedat de o secetă prelungită, care a redus capacitatea solului de a absorbi ploaia.
<P>
Seceta, inundațiile și o creștere rapidă a fenomenelor meteorologice extreme sunt din ce în ce mai frecvente, din cauza schimbărilor climatice. Taifunurile sunt generate în zonele de mare, unde suprafața apei are temperatura de 27 οC. Creșterea temperaturii va spori considerabil atât numărul taifunurilor, cât și intensitatea acestora. Până în prezent, 120 de milioane de persoane locuiesc în zone afectate de taifunuri. Între 1980 și 2000, taifunurile au făcut 250 000 de victime.
<P>
Pentru toate aceste motive, inima noastră trebuie să fie în Copenhaga, unde vom decide în luna decembrie dacă fiecare din statele noastre își va apăra pe cont propriu interesele temporare, pe termen scurt, sau dacă vom lupta împreună pentru planetă, pentru casa noastră, într-o încercare de a stopa schimbările climatice.
<P>
Oare lumea dezvoltată și cea în curs de dezvoltare vor înceta să mai contribuie la producerea de dezastre precum cel din Taiwan? Dacă da, este nevoie de luarea de măsuri. Trebuie să ne angajăm și să ne asumăm responsabilitățile necesare pentru reducerile care se impun, astfel încât temperatura să nu crească cu peste 2 οC. De asemenea, trebuie să oferim asistență financiară statelor în curs de dezvoltare, astfel încât acestea să devină parte a soluției și să contribuie la contracararea schimbărilor climatice.
<P>
Noi suntem statele în curs de dezvoltare care au cauzat schimbările climatice. Noi suntem poluatorii și, în conformitate cu principiul "poluatorul plătește”, pe care noi înșine l-am adoptat, trebuie să plătim. Trebuie să plătim, acordând sprijin financiar țărilor în curs de dezvoltare.
<SPEAKER ID="226" NAME="Bastiaan Belder" AFFILIATION="EFD">
(NL) Dle președinte, acesta a fost un dezastru fără precedent pentru Taiwan. În munți, este o tragedie imensă. Sate întregi au dispărut și o mie de persoane sunt considerate moarte sau dispărute. Mii de supraviețuitori, dacă nu chiar mai mulți, sunt instalați pentru moment în tabere militare. Acesta este modul în care Menno Goedhart, cel mai Înalt Reprezentant al țării mele, Olanda, în Taiwan, a prezentat efectele devastatoare ale taifunului Morakot. În primul și în primul rând, aș dori ca, în cadrul acestei intervenții din Parlament, să îmi exprim compasiunea faţă de guvernul și cetățenii din Taiwan.
<P>
Pe lângă asistența practică pe care Menno Goedhart o oferă în prezent prietenilor săi din Taiwan și, de asemenea, apreciind ceea ce s-a întreprins deja din partea Europei, aș dori, totuși, să adresez câteva întrebări Comisiei cu privire la întărirea relațiilor dintre Europa şi Taiwan. În primul rând, Comisia va prezenta luna viitoare o propunere de relaxare a regimului vizelor pentru cetățenii taiwanezi. Marea Britanie și Irlanda au dat deja un exemplu bun în această privință. În al doilea rând, un recent raport european a demonstrat foarte clar că adoptarea unor măsuri de intensificare a comerțului dintre Taiwan și Uniunea Europeană ar aduce beneficii enorme ambelor părți. Comisia este de acord cu aceste concluzii urgente?
<P>
În fine, dle președinte, aș dori să îmi ofer sprijinul deplin colegilor mei deputați care au pledat deja în favoarea încetării incredibilei izolări internaționale a Taiwanului. O asemenea izolare este cu adevărat intolerabilă, mai ales atunci când este vorba despre viețile oamenilor, oriunde s-ar afla aceștia.
<SPEAKER ID="227" NAME="Ville Itälä" AFFILIATION="PPE">
(FI) Dle președinte, la 8 august, Taiwanul s-a confruntat cu un dezastru uman de proporții uriașe. Incidentul a avut urmări teribile, iar pagubele economice au fost imense. Acum a venit momentul să ne oferim ajutorul. A venit momentul să ne arătăm solidaritatea cu cetățenii Taiwanului. Trebuie să arătăm compasiune dar, în același timp, trebuie să acordăm sprijin financiar și, după cum a spus dna comisar, trebuie să adoptăm acum instrumente de gestionare a crizei. În acest moment trebuie să le dăm taiwanezilor tot ajutorul care îl putem omenește oferi. De asemenea, doresc să îmi manifest susținerea față de ideea acordării unei asistențe pe termen lung în favoarea Taiwanului, așa cum a propus dl Tannock, pentru a obţine cele mai bune rezultate posibile și pentru a arăta că și taiwanezii sunt ființe umane și că, mai presus de toate, sunt prietenii noștri.
<SPEAKER ID="228" NAME="Janusz Władysław Zemke" AFFILIATION="S&amp;D">
(PL) Aș dori să îi mulțumesc dnei comisar pentru aceste informații. Cu toate acestea, întrebarea mea este oarecum diferită. Taiwanul a fost de curând victima unei tragedii. Totuși, suntem pe deplin conștienți de faptul că multe dezastre de acest tip au avut deja loc în trecut și că multe altele se vor produce în viitor. De aceea, aș dori să îi adresez următoarea întrebare dnei comisar. Uniunea Europeană și, în special, Comisia au stabilit proceduri standard pentru a face față unor astfel de situații? Există anumite măsuri sau dispoziţii speciale pentru situaţii de urgență care trebuie luate în cazul anumitor țări? Există, de asemenea, un plan de acțiune pe termen lung?
<P>
Cred că ar fi total nepotrivit să reacționăm în mod diferit la aceste tragedii, în funcție de situația din diferitele țări. Cred că, aşa cum este şi cazul forțelor armate, trebuie să stabilim anumite proceduri standard pentru situațiile de criză. Aceasta este ceea ce doream să o întreb pe dna comisar.
<SPEAKER ID="229" NAME="Johannes Cornelis van Baalen" AFFILIATION="ALDE">
(NL) Dle președinte, Grupul Alianţei Liberalilor şi Democraţilor pentru Europa, asemenea multor alte grupuri din acest Parlament, își afirmă compasiunea față de populația din Taiwan și suntem mulţumiţi de reacţia Comisiei. Comisia trebuie să continue în aceeași direcție. Cu toate acestea, pe lângă această catastrofă umană, marea problemă o reprezintă, desigur, izolarea Taiwanului. Este posibil să se mențină o politică de tip O singură China, stabilindu-se în același timp și bune relații de lucru cu Taiwanul. Taiwanul și-ar putea juca cu ușurință rolul de observator în cadrul Organizației Mondiale a Sănătății. Același lucru se aplică și în cazul Organizației meteorologice mondiale și al Convenției-cadru a ONU privind schimbările climatice. Toate aceste lucruri sunt posibile și nu reprezintă un obstacol în calea derulării unei politici de tip O singură China. Sunt de acord cu dl Belder atunci când vine vorba de relaxarea regimului vizelor și mă alătur lucrurilor pozitive spuse de dumnealui despre dl Goedhart, reprezentantul olandez la Taipei. Consider, prin urmare, că nu mai este nevoie să continuăm să izolăm Taiwanul. Relații de lucru, iată despre ce este vorba.
<SPEAKER ID="230" NAME="Laima Liucija Andrikien" AFFILIATION="PPE">
Dle președinte, aș dori să îmi exprim mai întâi profundele condoleanțe familiilor celor care au pierit în timpul taifunului Morakot.
<P>
Este regretabil faptul că sute de oameni au murit, că alții și-au pierdut persoanele iubite și că încă și mai mulți au fost răniți.
<P>
După cum au remarcat mulți observatori, numărul victimelor ar fi putut fi mai scăzut, dacă guvernul ar fi reacționat într-un mod mai coordonat în fața taifunului. Guvernul nu a reușit să prevadă gravitatea furtunii tropicale care se apropia de insulă. În același timp, știm că Taiwanul are un sector high-tech foarte dezvoltat și că este unul dintre cei mai mari producători de sisteme GPS din lume.
<P>
O parte din vină ar trebui atribuită faptului că Taiwanul nu este încă membru al Organizației meteorologice mondiale (OMM), după cum au menționat deja unii colegi. Taiwanul ar fi putut fi avertizat cu mult mai mult timp în avans, în cazul în care OMM i-ar fi furnizat informații la timp. De aceea sunt convinsă că este din nou momentul să ridicăm problema calității de membru al OMM a Taiwanului, atât din considerente politice, cât și umanitare.
<SPEAKER ID="231" NAME="Silvia-Adriana Ţicău" AFFILIATION="S-D">
Domnule Preşedinte, doamnă comisar, taifunul care a lovit Taiwan-ul a afectat viaţa a sute de mii de oameni şi a distrus zeci de mii de locuinţe. Ajutorul umanitar al Uniunii Europene trebuie să fie necondiţionat. Scopul trebuie să fie acela de a ajuta victimele în cel mai scurt timp posibil.
<P>
Uniunea Europeană este un donator activ care lucrează cu organizaţiile neguvernamentale şi cu agenţiile specializate ale Organizaţiei Naţiunilor Unite pentru a furniza fonduri pentru tratamente medicale, precum şi sprijin logistic şi pentru reconstrucţia zonelor devastate. Conferinţa de la Copenhaga discută foarte mult şi ne pregătim pentru a lua nişte măsuri pentru un viitor acord post-Kyoto pentru reducerea emisiilor poluante. Deci, discutăm mai mult de măsuri de reducere a cauzelor care conduc la schimbările climatice.
<P>
Solicit ca în contextul Conferinţei de la Copenhaga să se acorde o atenţie deosebită şi măsurilor de adaptare, deoarece vom avea în continuare de-a face cu furtuni puternice, inundaţii, secetă prelungită sau incendii de păduri. De asemenea, solicit sprijin ca Uniunea Europeană să acorde sprijin umanitar pentru Taiwan şi pentru reconstrucţie şi, în special, pentru sprijinul populaţiei. <BRK>
<SPEAKER ID="232" NAME="Meglena Kuneva">
membră a Comisiei. - Dle președinte, voi răspunde la întrebări în ordine.
<P>
În primul rând, referitor la ajutorul pe care Comisia îl furnizează Taiwanului pentru ca acesta să facă față nevoilor curente ale populației sale, acesta reprezentând punctul principal al întrebării adresate de dl Mann: Taiwanul a fost informat cu privire la existenţa unui mecanism al Comisiei de evaluare a nevoilor în urma unui dezastru, însă nu am primit nicio solicitare până în prezent. Dacă ne va parveni o astfel de solicitare, o vom lua în considerare.
<P>
Apoi, cu privire la poziția Comisiei față de noua stare a relațiilor dintre cele două maluri ale strâmtorii, întrebare adresată de dl Boștinaru, Comisia salută apropierea manifestată anul trecut între Taiwan și China. Acest lucru a făcut posibilă îmbunătățirea relațiilor dintre cele două maluri ale strâmtorii, prin reducerea tensiunile dintre cele două state, precum și promovarea chestiunilor bilaterale, cum ar fi legăturile aeriene și maritime directe.
<P>
Sprijinim cu tărie discuțiile bilaterale dintre cele două părți, în scopul realizări de progrese pe mai departe. De asemenea, salutăm și ajutorul acordat de China.
<P>
Cu privire la întrebarea referitoare la participarea Taiwanului la Organizația meteorologică mondială, adresată de dna Lulling și de dna Andrikienė, cât și de dnii van Baalen și Tannock: în spiritul poziției exprimate de Uniunea Europeană într-o declarație emisă în septembrie 2008 și al politicii UE privind O singură China, Comisia Europeană sprijină, după caz, participarea semnificativă a Taiwanului la organizațiile internaționale. Vom continua să facem acest lucru.
<P>
Cu privire la întrebarea adresată de dna Lulling și de dl Mann, cu privire la asistența furnizată, mecanismul comunitar de protecție civilă a furnizat asistență din partea Suediei și a Poloniei. Acest ajutor a fost primit cu recunoştinţă, fapt confirmat de președintele Ma președintelui Comisiei, dl Barroso.
<P>
Cu privire la întrebarea referitoare la vizita efectuată de Dalai Lama în Taiwan după producerea taifunului, aceasta a fost o decizie adoptată de autoritățile din Taiwan, iar Comisia Europeană nu are niciun comentariu privitor la aceasta.
<P>
Cu privire la întrebarea pusă de dl Belder, referitoare la poziția Comisiei privind acordarea accesului liber, fără viză, taiwanezilor care vizitează UE: în contextul revizuirii legislației adecvate, Comisia analizează posibilitatea actualizării listei țărilor și entităților care s-ar putea să nu fie supuse cerințelor de viză în ceea ce priveşte vizitele în Uniunea Europeană, în special în zona Schengen, și în acest context va lua în considerare și cazul Taiwanului.
<P>
Ajungând la întrebarea formulată de dl Zemke cu privire la procedurile standard în eventualitatea unor dezastre și la modul în care vom proceda în viitor în asemenea situaţii, Comisia se concentrează asupra a două priorități: prima este continuarea activităţilor privind capacitatea de pregătire și răspuns, iar a doua este prevenirea dezastrelor.
<P>
În primul rând, considerăm că este important să garantăm disponibilitatea permanentă a asistenței din partea UE. În 2008, cu sprijinul Parlamentului, am lansat un proiect-pilot și o acțiune pregătitoare cu privire la capacitatea de răspuns rapid a UE. Din această experiență inițială, după caz, Comisia va prezenta propuneri ulterioare privind dezvoltarea capacității de răspuns rapid a UE, finanțată din resurse naționale alocate operațiunilor UE.
<P>
În al doilea rând, obiectivul nostru este de a avea, la nivelul UE, o abordare globală în materie de prevenire a dezastrelor. În februarie 2009, Comisia a publicat o comunicare privind o abordare comunitară a prevenirii calamităţilor dezastrelor naturale sau provocate de mâna omului. Am dori să cunoaştem reacţia Parlamentului cu privire la această comunicare.
<SPEAKER ID="233" NAME="Președintele">
Dezbaterea este închisă.
