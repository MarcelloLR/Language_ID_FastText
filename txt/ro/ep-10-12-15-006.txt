<CHAPTER ID="006">
Inițiativa cetățenilor (dezbatere) 
<SPEAKER ID="095" NAME="Președinta">
Următorul punct pe ordinea de zi este raportul elaborat de Zita Gurmai și Alain Lamassoure, în numele Comisiei pentru afaceri constituționale, referitor la propunerea de Regulament al Parlamentului European și al Consiliului privind inițiativa cetățenilor - C7-0089/2010 - (A70350/2010).
<SPEAKER ID="096" NAME="Zita Gurmai">
raportoare. - Dnă președintă, inițiativa cetățenilor europeni constituie o șansă unică. Este pentru prima dată când cetățenii europeni se pot întâlni și, printr-o voce unică și puternică, ne pot atrage atenția nouă, factorilor de decizie europeni, atunci când consideră că nu ne facem în mod adecvat treaba sau când pierdem din vedere subiecte importante.
<P>
Avem mare nevoie de acest lucru. Într-o perioadă în care doar 42 % din cei care au dreptul să voteze la alegerile europene își alocă timp pentru a vota, orice instrument european nou - în special unul ca ICE - este de mare importanță. Cu toate acestea, suntem conștienți că așteptările înalte care înconjoară ICE ar putea conduce la dezamăgire și frustrare. Acestea pot fi evitate printr-un regulament care prevede folosirea sa sigură și eficientă, putând astfel ajuta la umplerea faimosului gol existent între noi și cetățenii europeni. Doresc, de asemenea, să îi salut și pe cetățenii prezenți.
<P>
Dl Lamassoure, dna Wallis, dl Häfner și cu mine, am fost cu toții conștienți de imensa responsabilitate aflată pe umerii noștri. Pe parcursul discuțiilor au fost abordate multe subiecte și a trebuit să ne bazăm munca pe disponibilitatea puternică a fiecăruia de a face compromisuri. Am fost norocoși să avem în acest domeniu parteneri care au dat dovadă de o flexibilitate rezonabilă și ne-am propus același obiectiv în calitatea noastră de raportori ai Parlamentului, adică de a ne pune de acord cât mai repede cu putință, menținând în același timp calitatea muncii noastre și asigurându-ne că, la un an de la Tratatul de la Lisabona, avem un regulament referitor la acea dispoziție din Tratat care îi privește în cea mai mare măsură pe cetățeni.
<P>
Doresc să îi mulțumesc dlui comisar Šefčovič și Președinției belgiene, în special dlui Chastel și echipelor acestora. Nu ar trebui să uităm nici Președinția spaniolă, care a contribuit la înaintarea dosarului chiar la începutul procesului.
<P>
Vă prezentăm astăzi un text de compromis, care este sprijinit de Comisie și care a fost adoptat și de Coreper. Dacă decidem să îl sprijinim iar Consiliul îl adoptă - așa cum sperăm - regulamentul poate intra în vigoare la 1 ianuarie și se poate aplica 12 luni mai târziu, în 2012.
<P>
Suntem încântați să putem spune că cererile cele mai importante ale Parlamentului au fost acceptate în cadrul discuțiilor. Verificarea admisibilității unei inițiative se va baza pe criterii clare la punctul de înregistrare și nu pe colectarea a numeroase semnături. Pentru asigurarea bunei fundamentări a inițiativelor și verificarea dimensiunii europene a acestora, ar trebui să se înființeze un comitet de cetățeni format din cel puțin șapte membri, din șapte state membre, în vederea înregistrării inițiativei.
<P>
Pe lângă reducerea riscului înregistrării unor inițiative neserioase, comitetul cetățenilor oferă și avantaje incontestabile pentru organizatori. În situația în care inițiatorii unei ICE sunt dezorganizați la începutul procesului, aceștia au la dispoziție o rețea și multe versiuni lingvistice ale inițiativei. Ar avea astfel mult mai puține dificultăți în colectarea unui milion de semnături.
<P>
Deși cerința referitoare la comitetul de cetățeni ar putea părea inițial o constrângere, este totuși clar că în realitate ar accelera restul procedurii. Comisia va ajuta organizatorii unei inițiative oferind un ghid ușor de utilizat și înființând un punct de contact. Dacă o inițiativă reușește să adune un milion de semnături, se va garanta un tratament corect în continuare, inclusiv o audiere publică la Parlament.
<P>
Evaluarea regulamentului este de o importanță capitală, deoarece acest instrument este primul de acest gen. În ceea ce privește sugestiile noastre, este foarte util atunci când este vorba despre subiectul dificil al verificării semnăturilor. Statele membre trebuie să facă acest lucru, însă facem un apel ca acestea să solicite cât mai puține informații personale posibil. Statele membre vor avea o oarecare flexibilitate în alegerea informațiilor cerute în fiecare țară, dar sunt mulțumită să spun că multe dintre acestea aleg să solicite mai puține date decât fusese inițial planificat. Credem că regulamentul astfel cum este reflectat de textul negociat este în favoarea cetățenilor și nu creează nici obligații greoaie pentru organizatori și nici frustrare printre aceștia.
<SPEAKER ID="097" NAME="Alain Lamassoure" LANGUAGE="FR">
Dnă președintă, Uniunea Europeană se deschide astăzi către democrația participativă. Nu este încă o democrație directă, cetățenii nu vor lua decizii ei înșiși, însă câștigă dreptul de a îi chestiona direct, public și în număr mare pe aceia care iau decizii în Europa fără a se consulta cu guvernele și reprezentanții lor aleși.
<P>
De acum înainte, cetățenii se vor bucura de o putere de inițiativă politică similară cu cea de care beneficiază aici Consiliul de Miniștri și Parlamentul European. Astfel cum a spus și dna Gurmai, am beneficiat atât de excelenta activitate de pregătire pe care au desfășurat-o comisarul Šefčovič și echipele sale, cât și de sprijinul inteligent și eficient al Președinției belgiene.
<P>
Din partea Parlamentului, textul este rezultatul activității a patru raportori, o bandă de patru, care vă include și pe dvs., dnă președintă. Suntem onorați de prezența dvs.
<P>
Am dorit să propunem cea mai simplă procedură în favoarea cetățenilor și cea mai ușor de utilizat de către public. Cine ar putea să participe? Cetățenii, adică persoanele fizice, toți cetățenii, inclusiv, poate, reprezentanții aleși, dar numai cetățeni europeni. Tratatul nu lasă nici un dubiu în această privință.
<P>
Dreptul de a lua parte la inițiativa cetățenilor este în prezent încă unul dintre privilegiile de care se bucură cetățenii de pe tot teritoriul Europei. Cine ar putea lansa această inițiativă? Este nevoie de doar șapte cetățeni grupați într-un comitet de organizare, nu 300 000 cum a propus Comisia, nici 100 000 cum a prefigurat Consiliul, șapte cetățeni din șapte țări, ceea ce înseamnă un sfert dintre statele membre.
<P>
Cine ar trebui contactat pentru informații dacă cineva dorește să lanseze o inițiativă? Comisia însăși va publica un ghid referitor la inițiativa cetățenilor și va înființa un punct de contact specializat. Care este procedura? Extraordinar de simplă. O simplă cerere de înregistrare a inițiativei și verificare a admisibilității sale. Care sunt criteriile de admisibilitate? Tratatul, întregul Tratat și nimic altceva decât Tratatul, inclusiv Carta drepturilor fundamentale. Ce fel de sprijin poate fi folosit pentru o inițiativă? Orice fel de sprijin: politic, financiar, local, național, european, internațional, lobby-urile, ONG-urile, bisericile, etc.
<P>
Există o singură condiție: transparența totală. Cei invitați să semneze trebuie să știe ce se află la baza inițiativei. În consecință, cetățenii sunt cei care trebuie să-și asume responsabilitățile. Care sunt formalitățile de colectare a semnăturilor? Sunt incredibil de simple. Semnături pe hârtie dar și prin intermediul internetului. Bineînțeles că doar statele membre le pot monitoriza, dar am fost prudenți, astfel cum a spus dna Gurmai, în a ne asigura că formularele sunt armonizate într-o măsură cât mai mare.
<P>
Pe termen lung, este un veritabil sistem unic european care va trebui să fie adoptat în toate cele 27 de țări, iar o treime dintre statele membre sunt deja pregătite pentru acesta.
<P>
În final, care va fi rezultatul din punct de vedere politic? Acesta este un aspect asupra căruia Parlamentul European a fost foarte insistent. Într-adevăr, conform Tratatului, Comisia va fi singura care poate aprecia dacă să continue printr-un demers legislativ o inițiativă încununată de succes. De aceea, Comisia trebuie să fie protejată de orice presiune politică prin care se urmărește proliferarea legislației într-un moment în care Uniunea deja legiferează prea mult. În același timp totuși, cetățenii trebuie să fie protejați împotriva riscului de a nu exista o continuare din punct de vedere politic atunci când Comisia consideră că o legislație suplimentară nu este adecvată. De aici și crearea a două noi drepturi de care să beneficieze autorii unei inițiative încununate de succes: dreptul de a fi primiți de către Comisie pentru a-și prezenta propunerea și dreptul la o audiere publică înaintea Parlamentului European.
<P>
Pe scurt, avem o procedură simplă, inovatoare, democratică. Este acum rândul cetățenilor să ia cuvântul.
<P>
(Aplauze)
<SPEAKER ID="098" NAME="Gerald Häfner">
raportor pentru aviz al Comisiei pentru petiții. - (DE) Dnă președintă, ca orice altă politică, politica europeană nu trebuie să excludă cetățenii, să treacă peste capetele acestora sau să se desfășoare pe la spatele lor. Politica europeană trebuie făcută de cetățeni, pentru cetățeni și prin cetățeni. Vrem să eliminăm distanța dintre cetățeni și politică și pe cea dintre cetățeni și instituții. Pentru a înfăptui acest lucru avem nevoie de proceduri care să le permită cetățenilor să se implice în procesul de luare a deciziilor și să își exprime opiniile. Am reușit să creăm mai multă democrație în Uniunea Europeană dar nu am făcut suficient pentru a le permite cetățenilor să participe efectiv la luarea deciziilor și la dezbaterile europene. Decizia de astăzi de introducere a inițiativei cetățenilor europeni va îndeplini acest lucru. Am desfășurat negocieri dificile și am înfăptuit îmbunătățiri substanțiale.
<P>
Doamnelor și domnilor, dacă priviți documentul pe care îl votăm astăzi, observați că, ori de câte ori există un text îngroșat, iar dl Lamassoure s-a referit și dânsul la acest lucru, este vorba despre textul pe care l-am propus, care înlocuiește rezultatul negocierilor, proiectul inițial al Comisiei. Veți observa că am rescris aproape două treimi din text și am introdus îmbunătățiri importante la documentul pe care Comisia ni l-a trimis cu entuziasm. Voi menționa doar aspectele cele mai importante. Am redus în mod semnificativ obstacolele. În concret, semnăturile vor trebui adunate în cel puțin un sfert dintre statele membre și nu într-o treime dintre acestea. Bineînțeles că am prefera ca semnăturile să fie colectate de pe întreg cuprinsul Europei, dar discutăm aici despre niveluri minime. Cel mai important, am reușit să eliminăm aproape complet obstacolul care, încă de la început, amenința să fie extrem de neinspirat și care impunea ca verificarea admisibilității să aibă loc după ce au fost strânse 300 000 de semnături, înainte ca cetățenii să poată continua să strângă mai multe semnături. "Aproape complet” înseamnă că am propus ideea de a implica un comitet al inițiatorilor încă de la început, care se va asigura că nu fiecare scrisoare pe care o primește Comisia și care are înscrise la subiect cuvintele inițiativa cetățenilor parcurge întreaga procedură administrativă. Inițiativele trebuie să aibă un grad rezonabil de seriozitate. Cu alte cuvinte, oricine dorește să strângă un milion de semnături trebuie să implice cel puțin șapte țări în propunerea sa.
<P>
Am introdus o transparență mai mare și audieri obligatorii la încheierea procesului. Audierile vor avea loc în Parlamentul European în prezența Parlamentului și a Comisiei. Ele vor da cetățenilor șansa de a explica preocupările lor. Acesta este un pas important înainte. Nu am luptat pentru acesta în numele nostru - și nu trebuie niciodată să uităm acest lucru - ci în numele cetățenilor Europei, al drepturilor lor, al unui proces mai simplu de implicare în Europa a acestora.
<P>
Există câteva lucruri pe care nu le-am realizat și multe dintre ele se regăsesc în amendamentele propuse de cei de stânga. În orice caz, acum negocierile s-au încheiat. Am realizat un acord cu Comisia și Consiliul. A trebuit să renunțăm la unele aspecte dar și cealaltă parte a făcut concesii uriașe și știm că amendamentele se referă mai mult la aparență și mai puțin la substanță. Aceasta înseamnă că nu va exista șansa de a schimba rezultatele. Cu toate acestea, vom putea face acest lucru în momentul revizuirii, după o perioadă de trei ani.
<P>
Doresc să mulțumesc fiecăruia dintre cei implicați, secretariatelor, coraportorilor, Comisiei și Consiliului, pentru că am lucrat împreună atât de eficient. Cred că acest tip de cooperare între comisii și grupuri ar putea fi un model pentru viitor. Mi-ar plăcea per ansamblu să văd o Europă pentru cetățeni, în care aceștia se privesc pe ei înșiși drept o parte a Europei și se implică mai activ decât au făcut-o în trecut.
<SPEAKER ID="099" NAME="Președinta">
Aș dori doar să menționez că pentru mine a fost un privilegiu imens să fiu implicată în numele cetățenilor europeni alături de echipa Parlamentului în ceea ce consider a fi o mare și impresionantă lucrare.
<SPEAKER ID="100" NAME="Olivier Chastel" LANGUAGE="FR">
Dnă președintă, dle comisar, distinși deputați, și mai ales, distinși raportori, una dintre cele mai importante promisiuni ale Tratatului de la Lisabona a fost să aducă Europa mai aproape de cetățenii săi.
<P>
Nu cred că trebuie să înșir aici exemplele care ne-au dovedit, înainte și după semnarea Tratatului de la Lisabona în decembrie 2009, măsura în care o apropiere de această natură este necesară. De aceea, nu este surprinzător faptul că orice măsură care promovează obiectivul sporirii interesului și implicării cetățenilor în integrarea europeană este o prioritate pentru toate instituțiile, inclusiv pentru Consiliu.
<P>
Sunt de aceea deosebit de doritor să vă vorbesc despre regulamentul care implementează inițiativa cetățenilor, această principală inovație a Tratatului de la Lisabona, în ceea ce privește participarea mai bună a cetățenilor în luarea deciziilor la nivel european.
<P>
Bineînțeles că acest regulament a fost una dintre prioritățile Președinției belgiene a Consiliului, din moment ce inițiativa cetățenilor ar putea constitui cel mai potrivit simbol al noului rol al cetățeanului în Uniune, după Lisabona. Prin inițiativa cetățenilor, astfel cum raportorii au spus deja, un milion de cetățeni europeni vor putea să trimită Comisiei o propunere legislativă, aceasta având obligația să o examineze și să își exprime opinia asupra ei.
<P>
Ar trebui să ne oprim pentru un moment, pentru a aprecia această inovație pe care o implementăm astăzi și care este doar primul element, astfel cum a arătat și dl Lamassoure, al democrației participative la nivel supranațional. Nu este deci o noutate doar la nivel european ci este, pur și simplu, o noutate la nivel mondial.
<P>
Dar să ne întoarcem la chestiunea legislativă pe care o dezbatem astăzi. Sunt încântat de compromisul realizat în privința acestui regulament pe parcursul negocierilor dintre cele trei instituții și, în mod evident, salut de asemenea spiritul de cooperare și voința pentru compromis care au prevalat în cadrul celor trei instituții pe întreg parcursul negocierilor.
<P>
Bineînțeles că aș dori să le mulțumesc personal raportorilor pentru Comisia pentru afaceri constituționale (AFCO) și pentru Comisia pentru petiții (PETI), dnei Gurmai desigur, dlui Lamassoure, dnei Wallis și dlui Häfner, pentru eforturile lor și contribuțiile constructive la elaborarea acestui regulament.
<P>
Prin urmare, sunt deosebit de încântat în privința votului de luni din Comisia AFCO, care a confirmat textul aprobat de instituții. Dacă votul care urmează va confirma același text ratificat de Comisia AFCO, ar trebui să putem considera acest acord în primă lectură drept model al unei legislații rapide și eficiente la nivel european. Cum am putea, din această perspectivă, să nu îl felicităm pe dl comisar Šefčovič pentru disponibilitatea și atitudinea sa proactivă.
<P>
Pe scurt, sentimentul meu este că, în această privință, am beneficiat cu toții de pe urma numeroaselor opinii exprimate la masa negocierilor. Cetățeanul european a ieșit învingător din acest dialog și acord realizat între cele trei instituții.
<P>
Sunt încredințat că compromisul realizat între instituții este unul bun, nu doar în măsura în care fiecare instituție a obținut ceea ce dorea, astfel cum tocmai am amintit, dar și în măsura în care se va materializa într-un regulament care va permite ca inițiativele cetățenilor să fie organizate în mod flexibil și eficient.
<P>
În numele Consiliului, salut voința celorlalte două instituții de a ține cont de necesitățile și constrângerile care planează asupra statelor membre în îndeplinirea sarcinii care le revine, aceea de a verifica semnăturile care trebuie în mod evident să fie originale și de a se asigura că nu există nici un fel de fraudă sau manipulare atunci când sunt adunate.
<P>
În plus, statelor membre trebuie să li se acorde timpul necesar pentru adoptarea acelor măsuri legislative naționale care sunt necesare pentru aplicarea regulamentului. Înțeleg și împărtășesc preocuparea Parlamentului de a vedea inițiativa cetățenilor implementată cât mai repede cu putință. Pe de altă parte, este clar că trebuie să existe măsuri naționale dacă vrem ca această inițiativă să se dezvolte în direcția corectă și, de aceea, trebuie să se acorde timp suficient pentru adoptarea lor, conform cadrului de reglementare actual.
<P>
Într-adevăr, Consiliul a considerat întotdeauna că inițiativa cetățenilor, ca element al participării cetățenilor la deciziile europene, ar trebui să meargă mână în mână cu celălalt element, care este alegerea Parlamentului European.
<P>
În final, pentru a încheia, mă bucur de compromisul la care am ajuns în cadrul negocierilor și, în mod evident, nu pot decât să recomand să îl adoptați în cadrul votului de astăzi și sper ca inițiativa cetățenilor să aibă tot succesul pe care toată lumea îl preconizează. Observ că primele inițiative sunt deja în pregătire și sper ca un număr mare de inițiative va da un imbold nou și idei noi integrării europene.
<P>
Doresc doar să mai spun încă un mare mulțumesc fiecăruia pentru colaborarea sa în acest domeniu.
<P>
(Aplauze)
<SPEAKER ID="101" NAME="Președinta">
Vă mulțumesc foarte mult pentru eforturile pe care le-ați depus în timpul președinției dvs. pentru a trece această propunere.
<SPEAKER ID="102" NAME="Maroš Šefčovič">
vicepreședinte al Comisiei. - Dnă președintă, la rândul meu sunt foarte fericit să mă aflu în fața dvs. în această dimineață, deoarece împreună am realizat lucruri foarte bune. La numai un an după intrarea în vigoare a Tratatului de la Lisabona, purtăm o discuție despre adoptarea viitoare a regulamentului privind inițiativa cetățenilor. Astfel cum a spus și dl Lamassoure, introducem un nivel absolut nou de democrație participativă, care va completa democrația reprezentativă în care funcționăm în Uniunea Europeană.
<P>
Oferim însă pentru prima dată cetățenilor o modalitate inovativă de a-și exprima dorințele, interacționând cu instituțiile și modelând agenda Uniunii Europene. Cred că aceasta constituie un mijloc foarte important de lărgire a spațiului european. Este foarte important, întrucât determină o abordare a și mai multor subiecte europene în capitalele naționale și crearea unei dezbateri la scara întregii Europe. Știm cu toții că Uniunea European are mare nevoie de acest lucru.
<P>
Pentru a dobândi potențialele beneficii ale Tratatului de la Lisabona și pe cele pe care inițiativa cetățenilor ni le poate aduce, trebuie să stabilim o procedură clară. A reieșit cu claritate din cadrul consultărilor publice și din consultările cu Parlamentul European că aveam nevoie de o procedură care să fie simplă, ușor de înțeles și de utilizat și bine echilibrată. Cred că am atins acest obiectiv. Aceasta s-a datorat discuțiilor de detaliu pe care le-am avut foarte des chiar aici în Parlamentul European. Doresc să vă mulțumesc tuturor pentru organizarea unui număr de audieri nu doar în cadrul Comisiei pentru afaceri constituționale (AFCO) și în cadrul Comisiei pentru petiții (PETI) dar și în cadrul multora dintre grupurile politice, deoarece aceste audieri au fost foarte importante pentru noi toți. Vă pot încredința că acestea au servit drept o foarte importantă sursă de inspirație și de idei creative noi, care în final ne-au ajutat să îmbunătățim propunerea inițială a Comisiei.
<P>
Apreciez de asemenea modul inovativ în care Parlamentul European a abordat această inițiativă. Am avut patru raportori din două comisii diferite. Alain Lamassoure i-a denumit banda celor patru. Trebuie să spun că a fost o bandă foarte cumsecade. A fost o plăcere să lucrez cu voi toți. A fost o plăcere pentru mine să primesc contribuția dvs. creativă la viziunea noastră comună, deoarece fiecare dintre dvs. a abordat subiectul dintr-o perspectivă diferită și a adus propria experiență în sprijinul identificării modului în care să îmbunătățim propunerea inițială a Comisiei. Apreciez cu adevărat acest lucru.
<P>
Datorită acestei abordări noi și inovatoare, am obținut un larg consens în cadrul Parlamentului European. Sunt încântat în mod special de votul foarte clar din AFCO.
<P>
Una dintre ideile importante care au provenit de la raportori a fost legată de modul în care ar trebui să dăm curs inițiativei cetățenilor. Cred că ideea ca un reprezentant la nivel înalt al Comisiei să primească organizatorii unei inițiative după finalizarea sa cu succes, a venit de la Parlamentul European. De la acest Parlament a venit și ideea de a organiza o etapă obligatorie de audieri pe parcursul căreia am putea discuta mai pe larg obiectivele inițiativei.
<P>
Doresc să subliniez cu suntem foarte bucuroși și mulțumiți că aceste audieri publice vor fi organizate pe teren neutru, aici la Parlamentul European, pentru că astfel se va evita poziția inconfortabilă a Comisiei de a fi în același timp și judecător și jurat. Comisia va fi reprezentată la aceste audieri la un nivel înalt corespunzător, atunci când este posibil de către comisarul sau directorul general responsabil pentru subiectul respectiv și va urmări cu atenție dezbaterea.
<P>
Aș dori să vă asigur, iar prin dvs. să îi asigur pe toți cetățenii europeni, că noi, în cadrul Comisiei, suntem absolut conștienți de importanța și valoarea unui milion de cetățeni care sprijină o propunere anume. O vom trata cu respect și cu mare atenție.
<P>
Singurul regret pe care îl am în această dezbatere este că va trebui să așteptăm puțin înainte ca inițiativa cetățenilor să poată fi pe deplin folosită. Dar trebuie să recunoaștem că, dacă vrem să le oferim cetățenilor noștri un serviciu îmbunătățit, trebuie să schimbăm anumite norme interne în statele membre și să dezvoltăm software-ul pentru sistemul de colectare online. Sunt sigur că o să o facem la timp, astfel încât cetățenii europeni vor avea șansa de a folosi această inițiativă cât mai curând posibil.
<P>
Apreciez de aceea foarte mult faptul că ne propunem un acord în primă lectură, deoarece acest lucru va permite cetățenilor noștri să folosească noul instrument mult mai rapid decât era inițial așteptat.
<P>
Dați-mi voie să vă mulțumesc din nou pentru cooperarea excelentă cu toți raportorii, cu dna Gurmai, cu președinta noastră, dna Wallis, cu dl Häfner și dl Lamassoure. Astfel cum am mai spus, toți au contribuit cu idei foarte noi și importante, pentru a face această propunere mai bună decât propunerea inițială a Comisiei.
<P>
Aș mai dori să îi mulțumesc personal dlui Olivier Chastel, pentru că și-a demonstrat enorma abilitate de construire a consensului. Știu cât de dificil a fost în Consiliu, câte divergențe a trebuit să depășească, iar mulțumită eforturilor lui și activității excelente a Președinției belgiene, avem acum acest larg consens și în cadrul Consiliului.
<SPEAKER ID="103" NAME="Róża, Contesă de Thun și Hohenstein" LANGUAGE="PL">
Dnă președintă, doresc să adresez mulțumirile mele cele mai sincere raportorilor pentru elaborarea textului pe care urmează să îl votăm astăzi. Sper că astăzi vom pune acest mecanism în mâna cetățenilor și că va fi dezvoltat în continuare de către Comisie. Bineînțeles că sunt de acord. A fost făcut cât mai simplu posibil. Ceea ce urmează să votăm astăzi este rezultatul unui compromis - câteodată un compromis dificil de realizat - și înțeleg cu adevărat că dl Lamassoure și ceilalți raportori au obținut în numele nostru un rezultat care este aplicabil și fezabil. La nivel personal, regret că am fost obligată să renunț la dispoziția care dădea tinerilor în vârstă de 16 ani dreptul de a semna o inițiativă, dar voi sprijini textul în forma negociată deoarece sunt sigură că nu trebuie să mai existe nici o întârziere și că inițiativa trebuie transmisă cetățenilor.
<P>
Sunt sigură că de fapt noi creăm astăzi următoarea parte a sistemului, pentru a acționa asupra a ceea ce s-a afirmat de multe ori în acest Parlament de către regretatul Bronisław Geremek - Europa este unită și a venit timpul ca europenii să fie activi. Facem astăzi un pas constructiv în această direcție. Nu scriem biblia aici. Peste trei ani, procedurile pe care le propunem astăzi pot fi analizate și îmbunătățite, cu condiția ca acestea să fie folosite, și de aceea îi încurajez cu hotărâre pe oameni să le folosească.
<SPEAKER ID="104" NAME="Kinga Göncz">
raportoare pentru aviz a Comisiei pentru libertăți civile, justiție și afaceri interne. - (HU) Dnă președinte, ca unul dintre reprezentanții Comisiei LIBE, doresc să mă alătur celor care îi felicită pe raportori și să mulțumesc Comisiei pentru activitatea sa, dlui Šefčovič și dlui Chastel pentru activitatea lor din Consiliu, deoarece au contribuit considerabil la crearea unui text răsunător și viabil, care reprezintă cu adevărat un pas către simplificare și care cred că va câștiga un sprijin extins. Au existat dezbateri intense și au fost înaintate o multitudine de propuneri bune. Numărul ridicat de propuneri bune a însemnat și faptul că acestea au trebuit consolidate, pentru a face propunerea finală cât mai ușor de folosit. Strângerea unui milion de semnături este o realizare enormă și presupune o cantitate enormă de muncă. Ne-ar plăcea să ajungem și la cei care nu pot contribui online dar care și-ar exprima mai degrabă opiniile pe hârtie. Am fi mulțumiți dacă am putea primi o reacție și dacă am putea rezolva cât mai devreme posibil orice probleme care s-ar putea ivi pe parcursul procesului. Este cert că Europa va avea de câștigat în mod considerabil de pe urma acestui instrument.
<SPEAKER ID="105" NAME="Cecilia Wikström" LANGUAGE="SV">
Dnă președintă, anterior deciziei de a adopta Tratatul de la Lisabona, politicienii au vorbit cu căldură despre șansa pe care ar putea să o aducă inițiativele cetățenilor. Trebuie să ne asigurăm acum că aceasta devine o reformă puternică pentru democrație și nu un foc de paie.
<P>
Am fost raportoare pentru aviz a Comisiei pentru libertăți civile, justiție și afaceri interne și m-am bucurat că am putut avansa propuneri care ar face lucrurile mai simple pentru cetățeni. De exemplu, am dorit să îi implicăm pe tineri și ca urmare am propus ca limita de vârstă pentru a ridicarea unei inițiative să fie de 16 ani. S-a decis asupra unei limite de 18 ani, pe care poate o regret, dar vorbim tot despre tineri. De asemenea, am extins intervalul de timp la 24 de luni. Acum acesta a devenit de 12 luni, dar, cu toate acestea, sunt încântată că am ajuns la un compromis, fiind în esență o persoană pozitivă.
<P>
Pe de altă parte, noi am remarcat că va fi necesară foarte multă muncă din partea celor care înaintează o inițiativă, dar sper că vom face față provocării de a ne asigura că inițiativele cetățenilor sunt primite cu respect și într-un spirit constructiv și pozitiv în instituțiile UE.
<P>
Aș dori la final să le mulțumesc tuturor colegilor mei deputați pentru excelenta lor cooperare la această inițiativă importantă.
<SPEAKER ID="106" NAME="Íñigo Méndez de Vigo">
în numele Grupului PPE. - (ES) Dnă președintă, Grupul Partidului Popular European (Creștin Democrat) va vota cu entuziasm în favoarea acestui raport și doresc să îi felicit pentru acest acord pe raportori, Comisia și Consiliul.
<P>
Doamnelor și domnilor, în anii '80 am inventat sintagma "deficit democratic”. Aceasta se referea la faptul că în Uniunea Europeană deciziile erau luate doar de Consiliul de Miniștri, pe baza propunerilor Comisiei, iar Parlamentul era doar consultat.
<P>
Încă din anii 1980, prin Tratatele de la Maastricht, Amsterdam și Nisa, prin Tratatul constituțional și Tratatul de la Lisabona, Parlamentul se luptă să elimine acel deficit democratic, și cred că prin Tratatul de la Lisabona, odată cu noile competențe ale Parlamentului și cu participarea parlamentelor naționale, am atins acel obiectiv.
<P>
Astăzi suplimentăm această realizare prin intermediul inițiativei cetățenilor care, în cadrul activității Convenției, s-a datorat unei bune cooperări între parlamentele naționale și Parlamentul European. Doresc ca astăzi și aici să amintesc următoarele nume: Jürgen Meyer, colegul nostru social-democrat german și Alain Lamassoure, cei responsabili cu aducerea acestei inițiative în plenul convenției și cu aprobarea sa.
<P>
Consider, așadar, că am închis cercul, dnă președintă. Cred că astăzi, când adoptăm această inițiativă, semnăm condamnarea la moarte a ideii de "deficit democratic”.
<P>
Doamnelor și domnilor, nu ne rămâne acum decât să acționăm responsabil iar astăzi avem și șansa să procedăm astfel. Prin adoptarea bugetului Uniunii ne vom fi îndeplinit rolul care este așteptat de la noi: acela de Parlament responsabil, având competențe codecizionale.
<P>
Doamnelor și domnilor, cred că astăzi este o zi bună pentru Europa.
<SPEAKER ID="107" NAME="Enrique Guerrero Salom">
în numele grupului S&D. - (ES) Dnă președintă, Democrația: o călătorie neîncheiată este titlul unei cărți scrisă de un analist al schimbărilor de ordin teoretic și practic pe care le suferă democrațiile contemporane.
<P>
Într-adevăr, ne aflăm în mijlocul unei călătorii neîncheiate în care multe dintre etape au fost parcurse, dar ne aflăm într-o perioadă a riscurilor, nesiguranței și a multor îndoieli. Cu toate acestea, printre multitudinea de dubii avem și câteva convingeri.
<P>
Prima este aceea că structura care a rezistat a fost democrația reprezentativă: instituțiile noastre. Fără parlamente libere bazate pe voința poporului, democrația nu a supraviețuit niciodată.
<P>
Pe de altă parte, la fel de adevărat este că democrația are acum nevoie de inovare, reforme și schimbări, pentru a-și ameliora calitatea, menținând în același timp structurile care ne-au servit până acum și soliditatea fundamentelor acestora.
<P>
De ce tip de schimbări avem nevoie? Trebuie să ne îndreptăm către un tip de democrație care lărgește forumul de participare, astfel încât cetățenii să fie mai mult decât simpli votanți la fiecare patru sau cinci ani. Avem nevoie atât de o democrație care extinde spațiul acordat dezbaterii, în care cetățenii discută, gândesc și schimbă opinii, cât și de o democrație care mărește capitalul social, în care cetățenii nu mai sunt izolați și se pot integra în comunitate. De asemenea, avem nevoie de o dimensiune europeană a unei astfel de democrații.
<P>
Cred că am obținut acest lucru prin introducerea legislației referitoare la inițiativa cetățenilor. Nu mai există două tipuri de legitimitate, ci mai degrabă există două voci pentru cetățeni: una se află în Parlament, iar cealaltă se regăsește în inițiativa cetățenilor. Se va genera astfel o democrație mai puternică, mai participativă și mai legitimă.
<SPEAKER ID="108" NAME="Anneli Jäätteenmäki">
în numele Grupului ALDE. - (FI) Dnă președintă, doresc să mulțumesc tuturor pentru cooperare. A existat un proces de cooperare splendid și deschis. Inițiativa cetățenilor este un binevenit adaos la cetățenia activă. Sper că va juca un rol important în provocarea dezbaterii politice. Nu toate inițiativele câștigă suficient sprijin, dar acestea pot contribui cu noi perspective la dezbatere.
<P>
Parlamentul a dorit să facă inițiativa cetățenilor cât mai ușor de utilizat și în mare măsură a reușit. Sunt în mod special mulțumită de faptul că Parlamentul și Comisia vor trebui să organizeze o audiere publică după colectarea a un milion de semnături. Acest fapt va obliga instituțiile UE să asculte cu adevărat propunerile semnatarilor. În același timp, Comisia va trebui să își justifice detaliat în fața acestora o eventuală poziție negativă.
<P>
Mi-ar fi plăcut ca inițiativa cetățenilor să fi putut să fie semnată nu doar de acești cetățeni ci și de persoane care trăiesc în țările respective, dar nu a existat suficient sprijin pentru această idee.
<P>
Importanța inițiativei cetățenilor se va revela doar după la intrarea sa în vigoare. Sper că într-o bună zi aceasta va genera o dezbatere mai largă a afacerilor UE decât a fost astăzi cazul.
<SPEAKER ID="109" NAME="Indrek Tarand" LANGUAGE="ET">
Dnă președintă, sunt fericit că această dispută, care nu cu mult timp în urmă părea o poveste fără de sfârșit, și-a găsit acum o soluționare. La fel ca și foxtrot-ul jucat cu preaiubitul nostru Serviciu European de Acțiune Externă, a durat prea mult. Un foxtrot lent cauzează dureri de spate, iar partenerul poate sfârși prin a fi dezamăgit. Cu toate acestea, partenerul nostru aici nu este nimeni altul decât cetățeanul nostru. Sper ca această nouă formă de democrație să fie încununată de succes și să nu înșelăm așteptările cetățenilor noștri. Pentru mine cel mai trist lucru a fost să vedem mult prea des pe întregul parcurs al dezbaterii, neîncrederea față de cetățeni, teama că aceștia vor veni cu inițiative stupide. Această teamă nu este întemeiată, cum desigur vom vedea.
<P>
Dle Šefčovič, mi-ar plăcea ca Comisia să înceapă să aibă o mai mare încredere în cetățenii săi. Ca reprezentant al Estoniei doresc să mulțumesc și Consiliului, care a păstrat opțiunea semnăturii digitale, deoarece aceasta este esențială pentru cetățenii mei. Europa așteaptă cu nerăbdare ideile creative ale cetățenilor săi. Vă mulțumesc.
<SPEAKER ID="110" NAME="Emma McClarkin">
în numele Grupului ECR. - Dnă președintă, inițiativa cetățenilor europeni (ICE) este semnalul foarte necesar al angajării UE și o mare șansă de sporire a participării democratice în Europa și de consolidare a legăturilor dintre cetățeni și politicieni.
<P>
Deși obstacolul constituit de obligația de a pune la dispoziție numerele de pașaport rămâne aplicabil în două treimi din statele membre, eu împreună cu ceilalți membri ai Grupului ECR, am ajutat să facem mult mai ușor de utilizat această inițiativă a cetățenilor, prin eliminarea controlului dublu de admisibilitate teribil de birocratic propus de Comisie și prin asigurarea faptului că ICE a fost pusă nu doar la dispoziția grupurilor de interese mari și organizate, ci și la cea a mișcărilor populare.
<P>
Acum inițiativele cu adevărat populare au o șansă de succes, chiar dacă nu urmează spiritul federalismului european. Mai mult, Comisia va fi obligată să indice motivele exacte pentru refuzarea unei ICE dar și să indice cu exactitate cum intenționează să procedeze în cazul unei inițiative încununate de succes. Transparența acestui proces este esențială.
<P>
Era și timpul ca Uniunea Europeană să înceapă să recunoască în mod adecvat opiniile cetățenilor europeni și să asculte vocea oamenilor. Sunt încrezătoare că acest sistem va genera atât un sentiment democratic mai pronunțat, cât și unul al responsabilității democratice a Comisiei Europene și va inspira discuția referitoare la traseul viitor al UE.
<SPEAKER ID="111" NAME="Helmut Scholz">
în numele Grupului GUE/NGL. - (DE) Dnă președintă, dle Šefčovič, doamnelor și domnilor, a devenit deja clar în această dimineață, pe parcursul dezbaterii privind viitoarea reuniune a Consiliului European, că avem o problemă de legitimitate în cadrul Uniunii Europene. Rădăcinile acesteia se află în principal în faptul că mult prea des politica ocolește interesele de zi cu zi ale cetățenilor. Ei așteaptă pe bună dreptate să fie mai implicați în procesul de elaborare a politicilor. Protestele care au loc în numeroase țări ale UE sunt expresia elocventă a acestui fapt. Introducerea inițiativei cetățenilor europeni asupra căreia votăm astăzi, înseamnă că, pentru prima oară în istoria UE, va exista un instrument care le permite cetățenilor Europei să-și exprime așteptările și cerințele în mod direct, să lanseze imediat inițiative, să le urmărească până la capăt și să participe în mod direct la procesul de elaborare a politicilor.
<P>
Prezentul regulament este bun dar grupul meu este de părere că ar fi putut și ar fi trebuit să fie și mai bun. Dacă cetățenii și rezidenții din Europa vor folosi cu adevărat această inițiativă a cetățenilor va depinde în cele din urmă de noi, cei din acest Parlament. Cât de în serios luăm angajamentul pe care ni l-am autoimpus, acela de a sprijini o abordare deschisă atât de necesară? Vom fi într-un interval de trei ani pregătiți sau în poziția de a lua atitudine în fața Consiliului și a Comisiei cu privire la dezvoltarea în continuare a acestei inițiative? Subiectele sunt deja prevăzute în regulamentul actual și noi vrem să votăm astăzi din nou asupra acestor puncte. Valoarea inițiativei cetățenilor nu se va măsura în termeni de compromis interinstituțional între Consiliu și Comisie, ci va depinde de utilizarea sau neutilizarea sa. Faptul că rezultatul de astăzi este în mod semnificativ mai bun - și doresc să le mulțumesc în mod special dnei Gurmai, dnei Wallis, dlui Lamassoure și dlui Häfner pentru că au lucrat îndeaproape și au îmbunătățit acest regulament - se datorează de asemenea și numeroșilor membrii ai societății civile care au supus argumentele și dezbaterile noastre unor repetate verificări ale aplicabilității practice și adecvării acestora la lumea reală. Doresc să profit de această ocazie și să le mulțumesc.
<P>
Fac apel la cetățenii din Europa să preia inițiativa.
<SPEAKER ID="112" NAME="Morten Messerschmidt">
în numele Grupului EFD. - (DA) Dnă președintă, din momentul în care Tratatul de la Lisabona a intrat în vigoare în urmă cu un an, un număr fără precedent de competențe au fost transferate către instituțiile UE, și pe parcursul ultimului an am văzut cum în special Parlamentul European a putut să exploateze această situație - deposedând statele membre de un număr enorm de competențe.
<P>
Au existat două licăriri de lumină atunci când Tratatul de la Lisabona a intrat în vigoare. Una dintre acestea a fost inițiativa cetățenilor. Din acest motiv - atât în numele partidului meu din Danemarca, cât și în cel al grupului meu de aici, din Parlamentul European - am intrat în negocieri cu intenția expresă de a pune în aplicare inițiativa cetățenilor, care în ciuda tuturor celorlalte lucruri, era o palidă licărire de lumină într-o foarte întunecoasă și foarte federalistă UE.
<P>
Au existat domenii în care nu am fost de acord. Câțiva raportori au menționat deja că cineva dorește să extindă dreptul de a trimite o inițiativă a cetățenilor asupra celor care nu sunt cetățeni, iar altcineva dorește să poată decide cu privire la vârsta de vot din alte state membre, etc., lucruri cu care nu am putut să fim de acord. Cu toate acestea, cadrul asupra căruia am convenit acum conține totuși elemente pozitive și de aceea, în spiritul democrației și pentru a promova acele elemente pozitive care, în ciuda tuturor celorlalte lucruri, sunt conținute de Tratatul de la Lisabona, grupul meu va sprijini această inițiativă.
<SPEAKER ID="113" NAME="Bruno Gollnisch" AFFILIATION="NI">
(FR) Dnă președintă, doamnelor si domnilor, inițiativa cetățenilor, astfel cum este propusă de tratate și prevăzută de acest regulament, este o parodie a democrației. În primul rând, îi face pe cetățeni să creadă că vocea lor poate fi auzită de către Eurocrație, în ciuda faptului că aceasta refuză în mod sistematic să îi asculte atunci când, prin intermediul referendumului, au spus clar că nu doresc construirea unui super-stat european. În consecință, începeți prin a asculta opinia publică atunci când aceasta spune nu sau atunci când vă spune să luați o pauză.
<P>
Aceasta este o parodie a democrației și din perspectiva restricțiilor referitoare la admisibilitate. Inițiativele cetățenilor trebuie să fie în acord cu tratatele și principiile care stau la baza acestora. De aceea, în numele principiului libertății de circulație inclus în tratate, va exista un nemilos refuz al oricărei cereri de protecție a economiilor noastre, un refuz de a frâna în orice fel globalizarea financiară ale cărei devastatoare efecte le suferim în prezent, de a inversa în orice mod fluxurile migratorii. Orice inițiativă care caută să oprească negocierile cu Turcia este foarte probabil să aibă aceeași soartă, în măsura în care putem cere Comisiei să acționeze dar nu și să se oprească din acțiune. Dacă o inițiativă primește suficiente semnături, Comisia nu este obligată să o pună în aplicare ci doar să își justifice decizia. Aceasta este o veritabilă parodie a democrației.
<SPEAKER ID="114" NAME="Mariya Nedelcheva" AFFILIATION="PPE">
- (FR) Dnă președintă, aș dori în primul rând să îmi exprim aprecierea față de volumul uriaș de muncă depus de raportori. Doamnelor și domnilor, există câteva momente fără precedent în Parlamentul European. Cel de astăzi este unul dintre acestea. Am vrut să punem la dispoziția cetățenilor un instrument clar, simplu și eficient, pentru a-i aduce mai aproape de instituții.
<P>
În primul rând, trebuie să evidențiem eforturile făcute pentru simplificarea procedurii. Faza de înregistrare este acum rapidă și clară. Este de datoria noastră să diseminăm criteriile pe care trebuie să le îndeplinească o inițiativă pentru a fi înregistrată: respectul față de valorile Uniunii, respectul față de competențele Comisiei, în relație cu aplicarea tratatelor.
<P>
În al doilea rând, v-aș atrage atenția asupra termenului limită de un an pentru statele membre. Respectarea acestui termen limită și garantarea protecției datelor va trimite un semnal puternic către cetățenii noștri.
<P>
În al treilea rând, aș dori să îmi exprim satisfacția față de termenul limită de trei luni, față de argumentele juridice, politice și procedura pe care Comisia trebuie să o urmeze pentru organizarea audierilor publice în comun cu Parlamentul. Se poate spune cu certitudine pe baza acestor trei puncte că, în scurt timp, în mâinile cetățeanului european se va afla un instrument mai simplu decât era așteptat, mai clar decât părea să fie la prima vedere și probabil mai eficient.
<P>
În final, voi rămâne atentă la posibilele efecte perverse, cum este finanțarea inițiativei de către partidele politice, element pe care încă cred că cetățenii vor putea eventual să ni-l reproșeze. Spunând acest lucru mă bazez pe noi toți să dăm alarma la primele semne de folosire a inițiativei cetățenilor pentru atingerea scopurilor partidelor politice, deoarece, în primul rând și cel mai important, acesta este angajamentul nostru și vom vota pentru un instrument de democrație participativă care aparține exclusiv cetățenilor.
<SPEAKER ID="115" NAME="Victor Boștinaru" AFFILIATION="S&amp;D">
Dnă președintă, permiteți-mi să încep prin a vă felicita pentru contribuția pe care ați avut-o în calitate de co-raportor al Comisiei pentru petiții.
<P>
După cum probabil că știți, inițiativa cetățenilor a constituit o prioritate majoră pentru grupul nostru, S&D. Doresc în primul rând să îi felicit pe toți cei patru coraportori de la Comisia pentru afaceri constituționale și Comisia pentru petiții, pentru munca depusă în comun în vederea înaintării acestui raport remarcabil, cât și pentru modul în care au negociat cu Consiliul și Comisia pentru a obține un rezultat atât de bun. Doresc să menționez atât rolul deosebit pe care l-a jucat vicepreședintele Comisiei, dl comisar Šefčovič, cât și disponibilitatea, deschiderea și angajamentul acestuia de a negocia cu Consiliul și cu Parlamentul.
<P>
Mă bucur că pot vota astăzi, la numai câteva luni după începerea procedurii, acest unic și important instrument al democrației participative din Europa. Parlamentul European a contribuit într-o mare măsură la acest text. Două treimi din text provine de la Parlament, dovedind încă o dată angajamentul constant al acestuia pentru implicarea cetățenilor europeni în dezbaterea politică și pentru aducerea Uniunii Europene mai aproape de aceștia.
<P>
Consider că acest document este unul bine echilibrat și că contribuie la atingerea scopului nostru comun, acela de a conferi inițiativei cetățenilor un rol important în exersarea democrației europene și de a consolida capacitatea cetățenilor europeni de a influența politicile europene. Într-adevăr, acest instrument este conceput pentru a promova dezbaterea aprofundată în întreaga societate civilă. Astfel cum grupul nostru a arătat încă de la început, acest instrument este accesibil, este conceput într-un mod simplu, fiind de asemenea clar și detaliat pentru a evita să genereze frustrare.
<P>
Doresc să vă mulțumesc foarte mult și să vă urez succes după acest început remarcabil.
<SPEAKER ID="116" NAME="Andrew Duff" AFFILIATION="ALDE">
Dnă președintă, contrar presupunerilor unora dintre vorbitori, credința mea este că scopul inițiativei cetățenilor a fost întotdeauna acela de a fi folosită de către cetățeni pentru a cere Comisiei să propună o modificare a tratatelor.
<P>
Sunt foarte încântat că formularea finală din articolul 2 al regulamentului repetă cu sfințenie formularea articolului 11 alineatul (4) al Tratatului însuși. O propunere a Comisiei de modificare a tratatelor înseamnă cu siguranță funcționarea legală a Comisiei în cadrul competențelor sale și știm cu toții din experiență că este în mod frecvent necesar să se schimbe tratatele pentru ca obiectivele lor să fie atinse în întregime.
<P>
Deci cetățenii ar trebui să fie îndrăzneți și să profite pe deplin de acest important și nou experiment în democrația post-națională.
<SPEAKER ID="117" NAME="Marek Henryk Migalski" AFFILIATION="ECR">
(PL) Dnă președintă, astfel cum a spus dna McClarkin, grupul nostru politic va sprijini acest sistem, deoarece este unul bun și ar trebui să fie susținut atunci când se va vota. Sunt mulțumit de faptul că pe parcursul muncii depuse la acest sistem a fost posibil să eliminăm câteva elemente care constituiau o cauză de îngrijorare. Printre altele, protecția datelor personale a fost consolidată, iar vârsta minimă pentru sprijinirea unei inițiative a fost ridicată de la 16 la 18 ani. Acesta este un rezultat bun.
<P>
Cu toate acestea, am de făcut și câteva remarce critice. În primul rând, astfel cum a spus colega mea, dna McClarkin, Comisia este de fapt cea care urmează să decidă dacă o inițiativă este acceptată sau nu, astfel încât vocea oamenilor depinde încă de funcționari, chiar dacă aceștia acționează cu bună credință. O altă problemă este că ar trebui, poate, să se ia în considerare dacă cele 300 000 de voturi necesare pentru o inițiativă și o pătrime dintre statele membre care trebuie să fie reprezentate nu constituie un prag prea mic. În Polonia o astfel de inițiativă are nevoie de semnătura a 100 000 de persoane. La scara mult mai mare a întregii Uniuni Europene - polonezii reprezintă doar 8 % din populație - cred că acest lucru este discutabil. Cu toate acestea, în pofida acestor dubii, sistemul merită sprijinit iar Conservatorii și Reformiștii Europeni îl vor susține cu siguranță.
<SPEAKER ID="118" NAME="Bairbre de Brún" AFFILIATION="GUE/NGL">
(GA) Dnă președintă, înainte de orice altceva aș dori să vă mulțumesc dvs. și raportorilor. Munca raportorilor reprezintă o îmbunătățire semnificativă a propunerii Comisiei.
<P>
Cu toate acestea, sunt dezamăgită de faptul că anumite aspecte ale propunerii vor exclude oameni care ar trebui totuși să fie implicați. Aș dori să solicit Parlamentului să abordeze cu mare seriozitate amendamentele adoptate cu largi majorități în Comisia pentru petiții, pe care noi le-am propus din nou în cadrul ședinței plenare - amendamentele 71, 72, 73 și 74. Trebuie să ne asigurăm, în special, că nu le sugerăm rezidenților din Uniunea Europeană care nu dețin încă cetățenia, că opiniile lor nu sunt necesare sau nu sunt binevenite. În mod similar, tinerii ar trebui să fie încurajați să participe în chestiunile referitoare la politicile UE.
<P>
În situația actuală, nu toate persoanele rezidente în UE - inclusiv persoanele rezidente pe termen lung - vor putea să semneze inițiativa cetățenilor. Participarea va fi deschisă doar acelora care dețin cetățenia UE.
<P>
În consecință, scopul amendamentelor 72 și 73 pe care le-am propus din nou în plen, este de a ne asigura că semnătura persoanelor rezidente va fi inclusă printre cele un milion de semnături care solicită Comisiei să acționeze.
<SPEAKER ID="119" NAME="Daniël van der Stoep" AFFILIATION="NI">
(NL) Dnă președintă, nu sunt sigur ce trebuie să înțeleg din această inițiativă a cetățenilor. Implicarea mai mare a cetățenilor în procesul de luare a deciziilor sună destul de bine, deși cred că ar fi mai bine să le permitem acelorași cetățeni să voteze asupra Tratatului de la Lisabona într-un referendum.
<P>
Din punctul meu de vedere, este atât cinic, cât și ironic să denumești dialog un tratat care a fost îndesat pe gâtul cetățenilor noștri. Dnă președintă, mă tem că inițiativa cetățenilor se va dovedi a fi doar o uriașă mistificare. Comisia are mână liberă să nu ia în considerare propunerile. În mod clar, fixația elitei eurofile de stânga, care, evident, reprezintă o poziție proeuropeană, va fi acceptată.
<P>
Sau poate dl comisarul să mă scape de aceste îngrijorări? Să presupunem că am avut o inițiativă a cetățenilor pentru oprirea negocierilor cu Turcia sau pentru desființarea acestui Parlament - ceea ce ar fi cu adevărat fantastic. Îi va trata atunci Comisia cu seriozitate? Mi-ar plăcea să aud ce gândiți în această privință.
<P>
Dnă președintă, încrederea cetățenilor în Uniunea Europeană a ajuns deja în faliment. Suspectez că inițiativa cetățenilor va face foarte puțin pentru a schimba această situație, ceea ce nu mă îngrijorează, deoarece cu cât mai mulți oameni recunosc colapsul Uniunii Europene, cu atât este mai bine.
<SPEAKER ID="120" NAME="Anna Maria Corazza Bildt" AFFILIATION="PPE">
Dnă președintă, în calitate de raportor alternativ pentru Comisia pentru libertăți civile, justiție și afaceri interne, am fost pe deplin angajată în modelarea acestui nou drept la inițiativă politică pentru cetățenii Europei, în scopul de a le conferi cu adevărat puterea.
<P>
Sprijin compromisul final și-l felicit pe dl Lamassoure. Este ușor de utilizat, simplu și accesibil pentru cetățeni. Salut în special transparența cu privire la sprijinul politic și financiar. Regret totuși că este permisă finanțarea de la partide și grupuri politice și politicienilor naționali li se permite să fie inițiatori.
<P>
Nu vreau să vă stric bucuria, stimați colegi, dar să fim realiști. Există riscul ca procesul democratic din Europa să nu fie doar stimulat, ci și deviat, și inițiativa cetățenilor ar putea fi exploatată, dacă nu chiar deturnată de către extremiști și populiști.
<P>
Cred că acum trebuie să ne asumăm cu toții responsabilitatea comună și să ne asigurăm că este cu adevărat utilizat pentru cetățeni. Fac apel la politicienii aleși în statele membre să respecte faptul că au o democrație reprezentativă pentru a-și exprima părerile și că această inițiativă este pentru cetățeni. Fac apel la Comisie să informeze în mod corespunzător cetățenii pentru a evita apariția unor false așteptări și să fie strictă cu privire la criteriile de acces.
<P>
Fac apel la mass media să-și joace rolul de a furniza informații corecte și la statele membre să respecte datele personale pentru ca cetățenii să aibă destulă încredere pentru a participa. Sper cu adevărat că le vom putea oferi cetățenilor noștri șansa de a face parte din această dezbatere și de a beneficia de utilizarea acestui instrument.
<SPEAKER ID="121" NAME="Hannes Swoboda" AFFILIATION="S&amp;D">
(DE) Dnă președintă, nu sunt membru al niciuneia dintre comisiile implicate direct, dar i-am oferit totuși raportorului nostru, dna Gurmai, sprijinul meu deplin și aș dori să le mulțumesc tuturor raportorilor. Consider că am făcut un pas semnificativ în procesul democratizării Uniunii Europene.
<P>
Știu că multe persoane sunt îngrijorate de o posibilă întrebuințare greșită a instrumentului. Depinde totuși de noi să luăm în considerare îngrijorările și problemele cetățenilor noștri în politicile noastre și atunci nu ar putea utiliza în mod greșit inițiativa cetățenilor. Depinde de noi să ne utilizăm politicile pentru a ne opune inițiativelor cetățenilor, în cazul în care considerăm că merg într-o direcție greșită. Opoziția este cu siguranță mai utilă decât ignorarea acestora.
<P>
Spre deosebire de dna Corazza Bildt, consider că s-a ajuns la un compromis bun. Consider că partidele politice nu trebuie să utilizeze instrumentul de inițiativă, întrucât au deja la dispoziție partidele politice și Parlamentul. Bineînțeles, este evident că politicienii nu trebuie să fie excluși din dezbatere. De aceea, consider că acest instrument reprezintă un pas în direcția corectă.
<P>
Depinde acum de partidele politice ca, sub controlul vigilent exercitat de cetățeni și inițiativa cetățenilor, să implementeze politicile corecte, să asume dorințele și îngrijorările cetățenilor, să le aducă în Parlament și să se angajeze într-un dialog cu cetățenii într-o măsură mult mai mare. Acest instrument obligă, de asemenea, politicienii să acționeze mai inteligent și să modeleze Europa astfel încât să fie aproape de cetățeni și nu departe de aceștia, o critică adusă pe bună dreptate de multe persoane.
<P>
Încă o dată, aș dori să le mulțumesc raportorilor pentru munca depusă. Consider că acesta este un pas important pentru democrație în Europa și, în definitiv, pentru asta luptăm noi, cei din Parlament: o Europă democratică.
<SPEAKER ID="122" NAME="Tadeusz Cymański" AFFILIATION="ECR">
(PL) Dnă președintă, aș dori să mă alătur celor care sprijină și aprobă acest sistem. Pe de altă parte, exprimarea anumitor îndoieli și comentarii nu indică lipsă de sprijin, reflectă doar o îngrijorare față de utilizarea corectă a sistemului. Aș dori să evidențiez în acest sens că multe dintre oportunitățile, speranțele și temerile discutate - dl Migalski, printre alții, a menționat acest lucru - țin de preocuparea ca acest instrument, de care este atâta nevoie și care va consolida și extinde democrația atât de mult, să nu fie utilizat greșit în practică.
<P>
Paradoxal, este un instrument de care în practică se poate abuza foarte ușor și nu doar de către extremiști, ci și de grupuri de interes foarte puternice și solide și spun acest lucru deoarece considerăm că un prag de 1 000 000 de declarații de susținere nu este un prag mare în raport cu potențialul demografic al Uniunii. Dacă evidențiem faptul că o decizie de accept sau respingere a unei inițiative va depinde, totuși, într-o mare măsură de o evaluare arbitrară, și acest lucru poate atrage critici severe chiar din partea cetățenilor. În concluzie, cred că ar trebui să accelerăm munca la acest sistem care trebuie să devină o prioritate, la fel de necesar este însă ca sistemul să facă obiectul unei analize detaliate, prudente și inteligente.
<SPEAKER ID="123" NAME="Diane Dodds" AFFILIATION="NI">
Dnă președintă, mă aflu aici în calitate de democrat și de persoană care consideră că trebuie încurajată o mai mare participare în procesul democratic. Să fim sinceri, există o ruptură între factorii de decizie și cetățeni. Este, prin urmare, extrem de important ca vocea cetățeanului obișnuit să se facă auzită.
<P>
Teoretic, ICE este un concept solid, entuziasmul meu este totuși temperat de puterea considerabilă deținută încă de Comisie. Nu putem ignora nici faptul că mecanica pentru colectarea semnăturilor pentru o ICE, chiar după ce condiția de participare a fost redusă la o pătrime dintre statele membre, poate însemna că este foarte dificil pentru oricine, cu excepția marilor organizații de lobby care operează deja la nivel paneuropean, să colecteze semnăturile necesare. Acesta trebuie cu adevărat să fie un instrument pentru cetățean, nu pentru ONG.
<SPEAKER ID="124" NAME="Paulo Rangel" AFFILIATION="PPE">
(PT) Dnă președintă, dle comisar, doamnelor și domnilor, membri ai Consiliului, aș dori să menționez că inițiativa cetățenilor reprezintă un pas foarte important spre recunoașterea naturii constituționale a Uniunii Europene. Doar o entitate constituțională, indiferent dacă are sau nu o constituție scrisă, este în măsură să le ofere cetățenilor săi un instrument cu această capacitate și recunosc în acțiunea noastră un element de mare valoare: oferim Uniunii Europene această valoare a constituționalității.
<P>
Aș dori să spun de asemenea că este un pas foarte important pentru cetățeni și solidaritatea dintre aceștia. Condiția minimă pentru lansarea unei inițiative fiind participarea cetățenilor dintr-un sfert dintre statele membre, creăm și o mișcare transeuropeană și paneuropeană, deoarece este mult mai dificil să se implice grupurile de presiune sau interesele partizane. Contrar celor spuse aici, este mult mai dificil atunci când trebuie ca cetățenii din șapte sau opt țări să semneze pentru această inițiativă și, prin urmare, sunt convins că aceasta va fi și o modalitate de a consolida solidaritatea dintre statele europene, solidaritatea dintre cetățenii statelor europene, solidaritate de care avem nevoie mai mult ca oricând în acest moment, cu două zile înainte de reuniunea Consiliului European din decembrie, care va fi atât de decisivă
<SPEAKER ID="125" NAME="Roberto Gualtieri" AFFILIATION="S&amp;D">
(IT) Dnă președintă, doamnelor și domnilor, procedura este apanajul democrației și de aceea implementarea inițiativei cetățenilor nu a fost un simplu exercițiu tehnic, ci a impus alegeri cruciale care au făcut posibilă transformarea inițiativei cetățenilor într-un instrument cu adevărat capabil de a ajuta la construirea unui real spațiu politic european.
<P>
Parlamentul și-a exercitat fără îndoială prerogativele în mod exemplar, îmbunătățind în mod semnificativ propunerea inițială. Principalele rezultate au fost deja menționate și nu trebuie să vi le reamintesc. Aș dori totuși să subliniez altul, la care grupul nostru a realizat o contribuție semnificativă: și partidele politice europene vor fi în măsură de a promova o inițiativă a cetățenilor. Este un rezultat extrem de semnificativ, hotărâtor pentru soarta democrației europene, deoarece nu poate exista o democrație internațională reală până când partidele politice europene nu-și asumă un rol eficient în procesul democratic. Facem astăzi un pas în această direcție și acesta este un alt motiv pentru care este o zi măreață pentru democrația europeană.
<SPEAKER ID="126" NAME="Erminia Mazzoni" AFFILIATION="PPE">
(IT) Dnă președintă, dle comisar, dle Președinte în exercițiu al Consiliului, doamnelor și domnilor, aș dori să le mulțumesc tuturor raportorilor pentru promptitudinea muncii depuse și compromisul bun obținut. În calitate de președintă a Comisiei pentru petiții, permiteți-mi să le mulțumesc în mod special dnei Wallis și dlui Häfner, precum și raportorilor alternativi care - alcătuind o echipă importantă - au putut canaliza corect toate sentimentele ivite pe parcursul dezbaterii care a avut loc în cadrul Comisiei de Petiții.
<P>
Consider că am lucrat perfect conștienți de importanța sarcinii pe care o îndeplineam. Inițiativa cetățenilor este într-adevăr un obiectiv semnificativ în procesul construirii unei Europe a cetățenilor, o Europă democratică și o Europă cu adevărat participativă.
<P>
În cadrul Comisiei pentru petiții am lucrat având acest lucru în minte, cooperând cu Comisia pentru afaceri constituționale, aplicând procedura prevăzută în articolul 50 din Regulamentul de procedură. După cum au subliniat mulți colegi deputați și raportorii, am dorit ca procedura să devină cât mai ușor de utilizat, să implice cât mai puține poveri administrative, să fie cât mai transparentă și eficientă posibil.
<P>
Am lucrat urmând această optică pentru a impune obligații Comisiei și a-i limita sfera de influență cu privire la criteriile de admisibilitate pe care le-am introdus. Aș dori să-i liniștesc pe colegii deputați care au exprimat îngrijorări legitime și de înțeles, care au fost abordare în timpul dezbaterii, la multe dintre acestea încercând să oferim răspunsuri.
<P>
În cele din urmă, pentru că țin la acest subiect, aș dori să subliniez importanța introducerii unei audieri publice pentru reprezentanții inițiativei cetățenilor, ce va fi organizată de către Comisie împreună cu Parlamentul European. În calitate de președintă a Comisiei pentru petiții, aș dori să-mi exprim satisfacția deoarece, datorită unui acord între părțile implicate, această sarcină din cadrul Parlamentului ar trebui să fie încredințată comisiei pe care o prezidez.
<SPEAKER ID="127" NAME="Matthias Groote" AFFILIATION="S&amp;D">
(DE) Dnă președintă, aș dori în primul rând să le mulțumesc tuturor celor care au făcut posibil acest lucru și în special fostei vicepreședinte Sylvia-Yvonne Kaufmann, care a realizat în mare parte activitatea preliminară în timpul legislaturii precedente, pentru a se asigura că va veni o zi în care inițiativa cetățenilor europeni va deveni realitate.
<P>
Uneori cetățenii Uniunii Europene au senzația că Europa și instituțiile sale sunt foarte îndepărtate. Acest instrument, inițiativa cetățenilor europeni, va apropia instituțiile de cetățeni. Este un instrument excelent care va consolida democrația, va implica mai mult cetățenii și le va permite să ia inițiativa. Consider că două lucruri vor fi foarte importante în următoarele câteva luni. Unul este crearea accesului, inclusiv cel digital, la inițiativa cetățenilor prin intermediul internetului într-un mod ușor de utilizat și în același timp sigur. Al doilea este că dacă inițiativa cetățenilor are succes, ar trebui urmată de un act juridic. Întrebarea mea adresată Comisiei este după cum urmează: Cum vom decide în viitor ce inițiative vor avea drept rezultat un act juridic și care dintre acestea se vor limita doar la o audiere? Poate ne puteți explica, dle Šefčovič. Aș dori, de asemenea, să vă mulțumesc din nou pentru munca pe care ați depus-o și pentru munca depusă de Consiliu.
<SPEAKER ID="128" NAME="György Schöpflin" AFFILIATION="PPE">
Dnă președintă, lansarea inițiativei cetățenilor este fără îndoială una dintre cele mai importante evoluții în procesul integrării europene. Constituie o redistribuire calitativă a puterii în cadrul Uniunii Europene și are potențial pentru a genera o inovație semnificativă în politica europeană.
<P>
Plasarea cetățenilor la același nivel cu Parlamentul și Consiliul, oferindu-le dreptul de a face apel la Comisie pentru a înainte propuneri legislative, are implicații puternice. De exemplu, noua instituție prilejuiește punerea în discuție a unuia dintre elementele fundamentale ale modului în care a fost conceput întregul proces de integrare - și anume faptul că, încă de la început, a fost condus de elită. În multe privințe a fost un succes dar, la fel de adevărat este faptul că, fără sprijinul activ al cetățenilor, procesul de integrare se lovește de obstacole. Într-adevăr, există din ce în ce mai multe dovezi că cetățenii au sentimentul că Uniunea Europeană este îndepărtată, complexă și impenetrabilă. Au avut foarte puține motive să se implice în Uniunea Europeană, mijloacele în acest sens lipsind aproape cu desăvârșire.
<P>
Iată ce va remedia inițiativa cetățenilor. Creează un instrument capabil să acopere golul care desparte Uniunea Europeană de cetățeni. Este în interesul tuturor ca acest instrument să funcționeze acum și ar trebui să funcționeze pe cât de eficient posibil.
<SPEAKER ID="129" NAME="Sylvie Guillaume" AFFILIATION="S&amp;D">
(FR) Dnă președintă, doamnelor și domnilor, aș dori mai întâi să felicit toți raportorii și în special pe colega și vecina mea, dna Gurmai, pentru munca lor extraordinară la acest raport.
<P>
Crearea inițiativei cetățenilor este una dintre inovațiile cele mai interesante ale Tratatului de la Lisabona. În opinia mea, constituie o nouă putere legislativă în cadrul instituțiilor europene, pusă la dispoziția cetățenilor.
<P>
Într-un context în care sentimentul de apartenență la Uniunea Europeană este încă prea slab și în care rata de absenteism la alegerile europene îngrijorează în mod special, acest nou instrument le va permite cetățenilor europeni să devină actori cu drepturi depline în cadrul democrației europene. În plus, acest aspect generează o curiozitate enormă și un interes de netăgăduit.
<P>
De aceea, cred că am transmite un semnal greșit dacă am evidenția doar riscurile pe care le-ar putea implica inițiativa cetățenilor. Deși trebuie, bineînțeles, să abordăm această prevedere în mod corespunzător, nu trebuie să ne temem de discuțiile care se pot ivi.
<P>
Compromisul dintre Parlament și Consiliu este perfect echilibrat și obiectivul va fi, odată adoptat prezentul text, să ne asigurăm că acest instrument este implementat cât mai rapid, deoarece cetățenii așteaptă acest lucru de la noi și este o oportunitate importantă.
<P>
(Aplauze)
<SPEAKER ID="130" NAME="Carlo Casini" AFFILIATION="PPE">
(IT) Dnă președintă, doamnelor și domnilor, în calitate de președinte al Comisiei pentru afaceri constituționale, iau cuvântul în principal pentru a le mulțumi tuturor membrilor comisiei mele pentru munca depusă, în special dlui Lamassoure și dnei Gurmai, care au realizat o activitate excelentă realizând obiectivul de a implementa unul dintre cele mai importante modificări ale Tratatului de la Lisabona.
<P>
Comisia a ascultat de asemenea opinia tuturor parlamentelor și experților naționali, lucrând îndeaproape cu Comisia - motiv pentru care îi mulțumesc din inimă dlui comisar Šefčovič - și cu disponibilitatea Consiliului de a se angaja în dialog, pentru care aș dori să-i mulțumesc dlui Chastel.
<P>
Și aplicarea articolului 50 din Regulamentul de procedură a funcționat foarte bine, permițându-ne să lucrăm efectiv cu Comisia pentru petiții.
<P>
Am sprijinit personal necesitatea unui termen limită anual pentru intrarea în vigoare a regulamentului și asta cu siguranță nu pentru a-i întârzia aplicarea, ci dimpotrivă, pentru a ne asigura că implementarea sa inițială va fi realizată pe deplin și conștiincios, astfel încât toate statele membre, fără excepție, să poată îndeplini condiția de a pregăti participarea și verifica instrumentele.
<P>
Consider că cel mai semnificativ efect pozitiv al noului sistem este creșterea sensibilizării cu privire la cetățenia europeană, care a fost acum îmbunătățită prin posibilitatea de a participa la procesul legislativ, și prin impulsul oferit. La fel, sunt sigur că mecanismele furnizate vor garanta o participare ușoară pentru cetățeni, împiedicând în același timp abuzul.
<P>
În cele din urmă, consider că, având în vedere sărbătoarea Crăciunului de peste câteva zile, adoptarea acestui regulament reprezintă un cadou frumos pentru cetățenii europeni și Europa însăși.
<SPEAKER ID="131" NAME="Jo Leinen" AFFILIATION="S&amp;D">
(DE) Dnă președintă, am plăcerea de a lua cuvântul după succesorul meu de la Comisia pentru afaceri constituționale, deoarece am sprijinit acest proiect timp de 10 ani și inițiativa cetățenilor europeni a fost inclusă în textul tratatului aproape în ultima clipă. Pe atunci, deputații din acest Parlament și cei ai parlamentelor naționale au adoptat inițiativa în cadrul Convenției. Acest lucru deschide un nou capitol în ceea ce privește relația dintre cetățeni și instituțiile europene. Sperăm cu toții că acest lucru va reduce distanța dintre cetățeni și politică în Europa. Inițiativa cetățenilor nu este un leac pentru toate suferințele noastre, dar poate ajuta enorm. Mai presus de toate, aș dori să văd mai multă deschidere în Europa, sub forma unei dezbateri transfrontaliere a aspectelor curente care îi interesează pe cetățeni. În domeniul meu, mediul înconjurător, mă pot gândi la o serie de subiecte care pot fi introduse pe agenda Uniunii Europene utilizând acest instrument, precum și, în special, pe agenda Comisiei, având în vedere rolul său de guvern sau executiv european. Aș dori să întreb Comisia cum se pregătește pentru aceste inițiative. Nu trebuie să dezamăgim cetățenii.
<P>
Doresc să le mulțumesc tuturor și în special raportorilor, dnei Gurmai și dlui Lamassoure pentru munca excelentă.
<SPEAKER ID="132" NAME="RadvilMorkūnaitė-Mikulėnien" AFFILIATION="PPE">
(LT) Dnă președintă, este o zi cu adevărat fericită și importantă pentru Parlamentul European. Sper foarte mult că vom îmbunătăți acest mecanism care le va permite cetățenilor noștri să participate la crearea viitorului Uniunii Europene, nu doar alegând Parlamentul European, ci printr-o participare activă. Este foarte important ca vocile cetățenilor să fie auzite. Acum câțiva ani am avut ocazia de a reprezenta zeci de mii de cetățeni europeni atunci când am prezentat o petiție Parlamentului European și sunt foarte încântat că Parlamentul European a adoptat atunci o rezoluție în baza petiției. Este o mare realizare atunci când simți că vocea ta, vocea ta ca cetățean, este auzită de instituțiile Uniunii Europene. Trebuie să existe un dialog între Comisia Europeană și cetățeni și nu trebuie să existe situații care ar descuraja cetățenii. Este un pas înspre o cooperare mai strânsă, nu doar între instituții și cetățeni, ci și între cetățeni. Este vorba despre recunoașterea și identificarea anumitor probleme și furnizarea unei singure soluții la acestea, dar procesul trebuie să fie sigur și transparent și trebuie să aplicăm principiul subsidiarității.
<SPEAKER ID="133" NAME="Ioan Enciu" AFFILIATION="S&amp;D">
Dnă președintă, aș dori înainte de toate să-i felicit pe dna Zita Gurmai și dl Alain Lamassoure pentru acest raport. Salut cu entuziasm mecanismul inițiativei cetățenilor. Este o inițiativă nouă extrem de pozitivă. Va reduce mult deficitul democratic dintre cetățeni și instituțiile Uniunii Europene. În special, le oferă cetățenilor o platformă pentru a exprima și propune idei pentru legislația europeană. Condiția ca cel puțin o pătrime dintre statele membre să strângă semnături pentru inițiativă garantează faptul că inițiativa va reprezenta necesitatea unei propuneri legislative printr-o secțiune transversală a societății.
<P>
În final, aș dori să subliniez că este important să existe transparență deplină cu privire la fondarea inițiativei și sursele de sprijin financiar pentru organizatori.
<SPEAKER ID="134" NAME="Izaskun Bilbao Barandica" AFFILIATION="ALDE">
(ES) Dnă președintă, aș dori să felicit raportorii, deoarece munca lor le va oferi cetățenilor europeni oportunitatea de a-și transforma îngrijorările în inițiative în cadrul Parlamentului European.
<P>
În prezent adâncim democrația, apropiind procesele decizionale de cetățeni și făcându-le mai deschise și deliberative, luând mereu în calcul cetățenii.
<P>
Acest regulament face parte din politica Europa 2020 și este un instrument de bază pentru gestionarea cunoștințelor și a talentului disponibil în cadrul societății. În același timp, ne va obliga să dobândim noi abilități pentru a putea fi mai vizibili ca lideri politici în comunități virtuale, în societatea digitală și să conducem într-un mod diferit, care este mai aproape de cetățeni și mai uman. Este un pas către inovația politică, care trebuie să ne ajute să fim mai transparenți și să restabilim încrederea cetățenilor în politică.
<P>
În final, inițiativa cetățenilor va fi o oportunitate pentru regiuni de a ieși din anonimatul la care le condamnă actuala structură instituțională a Uniunii. Cu determinare și imaginație, sunt sigur că și regiunile vor utiliza acest mecanism pentru a-și prezenta propunerile direct în Parlament.
<SPEAKER ID="135" NAME="Oreste Rossi" AFFILIATION="EFD">
(IT) Dnă președintă, doamnelor și domnilor, până la Tratatul de la Lisabona, Uniunea Europeană nu era deschisă solicitărilor cetățenilor săi, în parte deoarece două dintre principalele sale organisme - Comisia și Consiliul - sunt numite și nu alese ca Parlamentul și pentru că nu era prevăzută participarea publică.
<P>
Odată cu intrarea în vigoare a noului tratat, cetățenii europeni pot transmite inițiative propuse strângând un număr suficient de semnături. Suntem oarecum în favoarea regulamentului, deoarece îmbunătățește textul inițial al Comisiei. Procedura de admisibilitate a propunerii se combină cu procedura de înregistrare și este urmată de strângerea și verificarea semnăturilor.
<P>
Din nefericire, raportul este inadecvat din cauza lipsei oricărui mecanism de verificare a autenticității semnăturilor. Acest lucru ar putea duce la transmiterea de semnături false și, prin urmare, la reducerea valorii democratice populare a inițiativei.
<SPEAKER ID="136" NAME="Andrew Henry William Brons" AFFILIATION="NI">
Dnă președintă, inițiativa cetățenilor are multe forme. Este o petiție? Da, dar nu una redactată liber. Petiționarului i se spune de la început ce poate solicita, și anume ceva ce ține de competența Comisiei, și ce nu poate solicita, și anume ceva ce Comisia consideră că este lipsit de seriozitate sau contrar așa-numitelor valori europene.
<P>
Este un referendum? Cu siguranță că nu. A fost descris în mod greșit ca exemplu de democrație directă. Totuși nu va exista vot popular care să implice cetățenii. Chiar dacă se strâng un milion de semnături, Comisia nu va trebui să acționeze în virtutea ei.
<P>
Nu va fi nici măcar o adevărată inițiativă a cetățenilor. Este puțin probabil ca cetățenii obișnuiți să se organizeze autonom. Doar interesele puternice vor putea mobiliza cu ușurință opinia publică. În principal, va fi o cosmetizare cvasi-democratică pentru o instituție nedemocratică.
<P>
Înseamnă acest lucru că ne opunem acesteia? Nu. Sunt sigur că opozanții îngrijorați o vor folosi pentru a anula proiectul european.
<SPEAKER ID="137" NAME="Jarosław Leszek Wałęsa" AFFILIATION="PPE">
(PL) Dnă președintă, inițiativa cetățenilor europeni se dorește a fi un instrument care le permite cetățenilor europeni să participe mai mult în viața Uniunii, fapt care, la rândul său, va consolida comunicarea clar afectată dintre Uniunea Europeană și cetățeni. Numele, adresa, naționalitatea și semnătura - sunt pe deplin de acord că acestea ar trebui să fie suficiente pentru a se asigura că persoana care semnează există și nu a semnat de două ori. Eliminarea cerinței de identificare printr-un document de identitate - o decizie care din păcate nu a fost adoptată - ar influența mult crearea unui instrument ușor de utilizat de către cetățeni.
<P>
Într-o epocă în care protecția datelor personale dă naștere unor îngrijorări speciale, colectarea datelor personale confidențiale cum sunt numerele de identificare poate descuraja mulți cetățeni de la semnarea unei inițiative. Oficialii care au promovat obligația de a prezenta un document de identitate nu au evaluat în mod clar acest aspect. Faptul de a permite cetățenilor europeni să înainteze propuneri pentru o nouă legislație referitoare la o chestiune de importanță socială este o parte neprețuită a democrației și sunt onorat că pot face parte din procesul furnizării acestui instrument rezidenților europeni.
<SPEAKER ID="138" NAME="Kriton Arsenis" AFFILIATION="S&amp;D">
(EL) Dnă președintă, aș dori să felicit raportorii pentru munca excelentă. Am decis să includem dreptul cetățenilor de a solicita Comisiei inițiative legislative în Constituția noastră europeană, Tratatul de la Lisabona. Cetățenii au implementat acest lucru și au pus deja prima moțiune în mișcare strângând peste un milion de semnături. Problema aleasă este una care ne preocupă pe toți, o problemă pentru care, chiar și fără semnături, Comisia ar fi luat inițiativă. Au pus problema independenței EFSA, având în vedere interesele societăților specializate în biotehnologie, o problemă recunoscută de Comisia Dalli și au solicitat un moratoriu privind culturile până la stabilirea unor mecanisme de control fiabile care să stabilească impactul organismelor modificate asupra sănătății umane, biodiversității și siguranței alimentelor. Fac apel la Comisie pentru a prelua această inițiativă
<SPEAKER ID="139" NAME="Constance Le Grip" AFFILIATION="PPE">
(FR) Dnă președintă, aș dori și eu să le mulțumesc celor patru raportori care au depus o muncă excelentă și care au oferit textului propus inițial de Comisie valoarea adăugată semnificativă adusă de Parlamentul European.
<P>
Inițiativa cetățenilor pe care noi, cei din Grupul Partidului Popular European (Creștin Democrat), suntem pe punctul de a o adopta cu entuziasm, reprezintă un pas semnificativ înainte de la Tratatul de la Lisabona. Haideți să nu facem greșeli, acest instrument poate schimba cu adevărat peisajul politic european atâta timp cât îl utilizăm inteligent și curajos. Poate contribui la a încuraja cetățenii să participe direct la dezbaterea politică europeană. Poate contribui la construirea opiniei publice europene, opinia bărbaților și a femeilor europeni care se unesc pentru a dezbate, care adoptă o poziție comună și se mobilizează pentru aspecte cu adevărat europene. Să nu ne dezamăgim totuși cetățenii.
<P>
Să îndemnăm statele membre să adopte rapid măsurile de aplicare acolo unde sunt necesare, să nu ne dezamăgim cetățenii, deoarece consolidarea democrației europene depinde de acest lucru.
<SPEAKER ID="140" NAME="Judith A. Merkies" AFFILIATION="S&amp;D">
(NL) Dnă președintă, și eu aș dori să felicit pe toată lumea, în special pe cetățenii noștri și de-abia aștept să lucrăm împreună în mod constructiv.
<P>
Este adevărat, într-adevăr, că trebuie să ne asigurăm în special că menținem un prag scăzut, ceea ce înseamnă să le permitem tuturor să participe la o inițiativă a cetățenilor. Este prin urmare regretabil că tinerii sub vârsta de 18 ani nu au această posibilitate, deoarece ei sunt cei pe care dorim atât de mult să-i implicăm în politică.
<P>
Este de asemenea regretabil că am lăsat la latitudinea statelor membre să decidă dacă vor permite inițiative online. Cu siguranță, nu ne putem aștepta să lucrăm încă pe suport de hârtie în această epocă în care prezența online s-a dovedit a fi un instrument foarte eficient pentru organizarea persoanelor, atât politic cât și în ceea ce privește interesele acestora.
<P>
Ce ne așteptăm exact să obținem prin inițiativa cetățenilor? Consider că Comisia trebuie să se poată pronunța dintr-o fază incipientă dacă anumite propuneri, cum sunt cele prezentate aici, ca cea despre abolirea Parlamentului, vor constitui cu adevărat o inițiativă a cetățenilor. Ce puteți face în acest sens? Cine va dezvolta aceste lucruri și când ne putem aștepta la o propunere legislativă?
<P>
Noi, politicienii, trăim în case de sticlă. Cetățenilor li se permite să privească înăuntru, iar acum vor putea să intre și să participe. Aștept cu nerăbdare o cooperare constructivă.
<SPEAKER ID="141" NAME="Președinte">
Pentru aceia dintre dvs. care doreau să participe la dezbatere prin procedura 'catch-the-eye', nu mai pot accepta alți vorbitori, dar vă reamintesc că puteți, conform Regulamentului, depune o declarație scrisă care va fi anexată la stenograma dezbaterii, prin urmare vă îndemn să faceți acest lucru dacă doriți.
<SPEAKER ID="142" NAME="Maroš Šefčovič">
vicepreședinte al Comisiei. - Dnă președintă, aș dori în primul rând să le mulțumesc distinșilor deputați pentru excelentul lor sprijin pentru acest regulament. Aș dori de asemenea să le mulțumesc pentru energia europeană extrem de pozitivă ce radiază din Parlament în timpul acestei dezbateri. După cum am văzut în această dimineață, este un an destul de dificil pentru Europa, dar consider că această dezbatere a arătat că ziua de azi este foarte bună pentru cetățenii europeni și o zi foarte bună pentru Europa. Aș dori să subliniez dorința Comisiei ca această inițiativă importantă să fie un succes și o vom trata într-un mod foarte constructiv.
<P>
Pentru a răspunde la anumite întrebări adresate de deputați, aș dori să-i asigur că vom ajuta organizatorii. Vom organiza punctele de contact și vom organiza serviciul de asistență prin care vom oferi consultanță organizatorilor cu privire la ce este posibil, ce nu, ce tipuri de regulamente sunt în lucru, ce tipuri de inițiative sunt organizate sau ce fel de propuneri concurente sau opuse am primit de la alte comitete de organizare. Vom încerca să furnizăm un serviciu cât mai ușor de utilizat și orientat către inițiativa cetățenilor.
<P>
Luăm foarte în serios îngrijorările expuse de dna Corazza Bildt și dl Casini. De aceea, pe parcursul întregului proces, vom insista asupra importanței păstrării echilibrului instituțional în acest regulament și a păstrări dreptului exclusiv la inițiativă al Comisei, deoarece Comisia este responsabilă față de toți cetățenii - nu doar față de organizatorii inițiativei, ci și față de interesele europene generale. De aceea trebuie să urmărim și acest proces.
<P>
Ca răspuns pentru dl Groote, aș dori să-l asigur că în momentul în care o inițiativă a cetățenilor europene are succes, vom urma procedura stabilită de regulament. Vom primi organizatorii la un nivel adecvat - comisar sau director general - apoi vom fi prezenți la cel mai înalt nivel posibil la audierile organizate de Parlamentul European. În termen de trei luni vom stabili în comunicare o motivare foarte exactă în care vom explica dacă dorim să continuăm cu propuneri legislative, dacă trebuie să mai studiem problema, în cazul în care inițiativa este prea controversată, sau dacă nu vom continua cu propuneri ulterioare.
<P>
Sper ca acest nou instrument să ne ajute să avem o dezbatere europeană mai bună în Europa și mai multe subiecte europene în capitalele naționale. Sper că ICE va fi un proiect de foarte mare succes și că vom vedea acest lucru atunci când îl vom revizui pentru prima dată. Vă mulțumesc pentru sprijin.
<P>
(Aplauze)
<SPEAKER ID="143" NAME="Olivier Chastel" LANGUAGE="FR">
Dnă președintă, distinși deputați, permiteți-mi să spun câteva cuvinte după dl comisar Šefčovič.
<P>
După cum a arătat dezbaterea, este un subiect fascinant. Anumite întrebări rămân fără răspuns, nu toate temerile au fost eliminate. Este un compromis adevărat.
<P>
Haideți să dăm viață inițiativei cetățenilor. Haideți să judecăm regulamentul pe termen lung, deoarece acest lucru ne va permite în mod evident să-i dezvoltăm mecanismul.
<P>
Vă mulțumesc din nou pentru cooperare. Doresc inițiativei cetățenilor numai bine.
<SPEAKER ID="144" NAME="Zita Gurmai">
raportoare. - Dle președinte, aș dori să le mulțumesc colegilor pentru toate remarcile lor. Sunt foarte bucuroasă că majoritatea dintre noi doresc să adauge un fundament nou democrației noastre europene.
<P>
Este absolut normal și de așteptat să existe temeri, dar atunci când încercăm ceva absolut nou nu putem răspunde la toate întrebările și calma toate temerile dinainte. Sunt totuși convinsă că regulamentul pe care-l prezentăm astăzi abordează multe dintre dificultățile pe care ni le-am putut imagina pe parcursul pregătirii regulamentului.
<P>
Nu ar trebui să ne temem de această nouă fațetă a democrației. Vom asculta mai clar vocile cetățenilor europeni și nu ar trebui să ne temem să o facem. Acesta este unul dintre obiectivele pe termen lung, nu-i așa? Ar trebui să ne temem doar că ICE ar putea să nu fie utilizată în spiritul Tratatului, în scopul în care a fost concepută, ci abuziv sau deloc.
<P>
Am făcut tot ce ne-a stat în putere pentru a reduce acest risc în regulament cu ajutorul Sylviei Kaufmann, care a realizat primul raport privind ICE în acest Parlament. Aș dori de asemenea să le mulțumesc echipelor dlor Maroš Šefčovič și Alain Lamassoure și celorlalți colegi ai noștri. În egală măsură doresc să mulțumesc pentru cooperare echipei care a lucrat cu Președinția maghiară a Uniunii Europene.
<P>
Aș dori să subliniez că implementarea regulamentului este extrem de importantă și, în acest scop, aș dori să-i ofer noii Președinții maghiare tot sprijinul și cooperarea mea.
<P>
Sunt sigură că votul de peste o oră va sprijini compromisul la care au ajuns instituțiile europene. Acesta este unicul mod prin care le putem oferi un cadou frumos de Crăciun cetățenilor europeni: un regulament solid privind inițiativa cetățenilor europeni. Să nu-i mai lăsăm să aștepte.
<P>
Vă mulțumesc mult pentru atenție și aș dori să vă urez dvs. și tuturor cetățenilor de aici care au asistat la dezbatere Crăciun Fericit și un An Nou Fericit!
<SPEAKER ID="145" NAME="Alain Lamassoure">
raportor. - Dnă președintă, în acest moment, s-a spus totul, am plăcerea să vă las ultimul cuvânt în această problemă, pe care o cunoașteți la fel de bine ca și mine.
<SPEAKER ID="146" NAME="Președintele">
Dezbaterea a fost închisă.
<P>
Votarea va avea loc în scurt timp.
<P>
Declarații scrise (articolul 149 din Regulamentul de procedură)
<SPEAKER ID="147" NAME="Elena Băsescu" AFFILIATION="PPE">
în scris. - Doresc să îi felicit pe autorii raportului pentru rezultatul votului obținut în Comisie. Inițiativa cetățenească are o mare valoare simbolică și reprezintă una dintre căile cele mai eficiente pentru întărirea democrației în UE. Noul instrument trebuie să fie ușor de utilizat, accesibil și credibil pentru cetățeni. Menționez că pe parcursul negocierilor din Consiliu, România a urmărit atingerea unui echilibru între accesibilitatea inițiativei și stabilirea de prevederi care să prevină utilizarea abuzivă a acesteia. Consider că ultimele modificări includ o "admisibilitate” mai rapidă de verificare a propunerilor, un prag mai mic pentru numărul de țări participante, precum și un proces mai ușor de semnare a petiției. Doresc să subliniez importanța reglementării acestui instrument în întreaga Europă. Trebuie să căutăm o soluție care va stimula implicarea opiniei publice. În acest scop, activitățile de comunicare și campaniile de informare joacă un rol important.
<SPEAKER ID="148" NAME="Dominique Baudis" LANGUAGE="FR">
Inițiativa cetățenilor va vedea, în sfârșit, lumina zilei. Această inovație incredibil de democratică va pune bazele unei noi cetățenii europene. Va deveni instrumentul care permite publicului european să-și exprime direct preocupările cu privire la subiecte care pot fi cruciale pentru viitorul nostru comun. Sfera intervenției este la fel de importantă ca mandatul extins al Uniunii. Parlamentul European încurajează o implementare rapidă, eficientă. Această inițiativă a fost introdusă prin Tratatul de la Lisabona și instituțiile europene încă trebuie să ajungă la un acord cu privire la modalitățile practice. Condițiile pentru organizarea unei inițiative, pe care Parlamentul le dorea flexibile (un milion de persoane din cel puțin o pătrime din statele membre, care înseamnă șapte țări în prezent), le vor oferi cetățenilor îngrijorați tot ceea ce au nevoie pentru a-i solicita Comisiei să propună un nou text legislativ. Acest lucru va fi posibil anul viitor.
<SPEAKER ID="149" NAME="Piotr Borys" LANGUAGE="PL">
Prin Tratatul de la Lisabona am conferit naționalitate rezidenților Uniunii Europene. Următorul pas este ca cetățenii Uniunii Europene să primească inițiativa cetățenilor. Este un moment rar, în care o autoritate legislativă sau un executiv își transferă anumite puteri cetățenilor. Acest lucru demonstrează multă maturitate. Este răspunsul nostru la deficitul democratic.
<P>
Munca noastră nu se bazează doar pe democrația reprezentativă - se bazează și pe democrația participativă. Politicile de dezvoltare și consultările anterioare cu cetățenii în procesul decizional nu au fost întotdeauna la înălțimea așteptărilor rezidenților din Uniunea Europeană. Inițiativa cetățenilor, care este rezultatul unui compromis dificil, a asigurat în primul rând transparența deplină. În al doilea rând, am simplificat întregul sistem. Am realizat și o inovație cu privire la opțiunea transmiterii de declarații de sprijin online. Astăzi ne așteaptă eforturi majore în ceea ce privește promovarea inițiativei cetățenilor, eforturi care trebuie să fie asumate atât de Comisie și de Parlament, cât și de statele membre. Ar trebui să ne gândim dacă deschiderea către inițiativa cetățenilor ar putea fi amenințată de propuneri demagogice sau populiste. Nu cred că se va întâmpla așa ceva. Fiecare inițiativă prezentată de cetățeni va implica în mod necesar o mai mare răspundere din partea Comisiei și a Parlamentului.
<SPEAKER ID="150" NAME="Zuzana Brzobohatá" LANGUAGE="CS">
Tratatul de la Lisabona a pus bazele pentru noua inițiativă a cetățenilor europeni, care lipsea până acum din procesul decizional al Uniunii Europene. Salut această nouă oportunitate, care răspunde la critica frecventă conform căreia funcționarea Uniunii Europene are un deficit democratic în procesele decizionale. Acest nou instrument le permite cetățenilor Uniunii Europene să abordeze direct Comisia și să-i solicite să depună o propunere legislativă pentru a trata un anumit subiect. Acest lucru adâncește relația dintre Uniunea Europeană și instituțiile Uniunii Europene, deoarece elimină din procesele decizionale deficitul democratic atât de adesea criticat și implică cetățenii direct în luarea deciziilor. În opinia mea, ICE apropie instituțiile europene de cetățeni și respectă, prin urmare, principiul subsidiarității ca principiu de bază a mecanismelor decizionale ale Uniunii Europene. Aș dori de asemenea să menționez declarația Comitetului Regiunilor, conform căreia autoritățile locale și regionale sunt interesate de ICE. Aceste organisme s-ar putea implica în proces în calitate de organizatori sau susținători; în definitiv, ele sunt cele mai apropiate de cetățenii Uniunii Europene. Acesta este doar unul dintre multele motive pentru care susțin introducerea ICE.
<SPEAKER ID="151" NAME="Jim Higgins" AFFILIATION="PPE">
în scris. - De-abia așteptam ca cetățenii europeni să beneficieze de acest instrument puternic cât mai repede posibil și sunt încântat să văd finalul procedurii legislative, la un an de la intrarea în vigoare a Tratatului de la Lisabona. Inițiativa cetățenilor este o inovație majoră a Tratatului de la Lisabona. Le oferă cetățenilor europeni un nou drept prin care un milion de cetățeni pot solicita Comisiei Europene să propună o nouă lege a Uniunii Europene, apropiind astfel Europa de cetățenii săi. Inițiativa cetățenilor este un instrument valoros, prin care cetățenii obțin rezultate ambițioase muncind în echipă - aceasta este esența proiectului european. Această inițiativă va asigura faptul că instituțiile continuă să lucreze la problemele care sunt cele mai apropiate de inimile cetățenilor, încurajând dezbaterea transfrontalieră asupra chestiunilor europene. Este o activitate în curs de desfășurare și Comisia va prezenta un raport la trei ani cu privire la implementarea inițiativei.
<SPEAKER ID="152" NAME="Martin Kastler" LANGUAGE="DE">
Votul de astăzi asupra inițiativei cetățenilor europeni este o piatră de hotar pentru înfăptuirea unei democrații mai profunde în Europa. Salut compromisul și-l voi sprijini, deoarece raportul realizat de dl Lamassoure și dna Gurmai reprezintă primul pas în direcția corectă. Doamnelor și domnilor, nu trebuie să ne temem că cetățenii vor avea mai multe oportunități de a-și exprima voința. Trebuie să le acordăm cetățenilor Europei mai multe drepturi co-decizionale, nu doar o dată la cinci ani la alegerile europene. Pentru aceasta este nevoie de curaj, fermitate și putere. Curaj pentru a reveni mereu la dialog. Fermitate pentru că deciziile nu trebuie neapărat adoptate mai repede și putere deoarece democrația noastră reprezentativă include, cel puțin în opinia mea, elemente mai participative. Obiectivul nostru trebuie să fie creșterea dialogului în Europa dintre cetățeni și politicieni. Sunt încântat că astăzi, prin inițiativa cetățenilor europeni, facem un pas spre Europa cetățenilor. Sunt convins că într-o zi, noi, europenii, vom lua decizii europene comune sub forma deciziilor cetățenilor.
<SPEAKER ID="153" NAME="Tunne Kelam" AFFILIATION="PPE">
în scris. - Cum să apropiem Europa de cetățeni și cum să apropiem cetățenii de Europa este una dintre cele mai dezbătute probleme, probabil încă de la începutul Comunității Europene. Convenția privind Viitorul Europei a pus bazele actualului Tratat de la Lisabona, precum și pentru mecanismul inițiativei cetățenilor. Avem acum acest lucru pe mesele noastre în formă concretă și, în viitorul foarte apropiat, toți cetățenii din Uniunea Europeană vor avea posibilitatea de a supune aspecte importante pentru ei atenției factorilor de decizie europeni. Această inițiativă este una dintre cele mai puternice măsuri pentru a uni cetățenii din Europa - o inițiativă ce necesită acțiune comună, cooperare, coordonare și dorința de a lucra împreună pentru un obiectiv european comun. Fiecare voce din societate contează, dar doar o voce unitară poate să schimbe cu adevărat situația. Fac apel la Comisie și statele membre pentru a promova această inițiativă și pentru a se asigura că este ușor accesibilă de toată lumea. Salut în special propunerea pentru audieri comune cu Comisia și Parlamentul. Este extrem de important ca Parlamentul European, ales în mod direct, să se implice îndeaproape și să urmărească preocupările și problemele cetățenilor săi.
<SPEAKER ID="154" NAME="Ádám Kósa" LANGUAGE="HU">
Este foarte important ca cetățenii să aibă cât mai curând posibilitatea de a lua inițiative legate de aspecte care le influențează viața semnificativ, într-un mod predefinit și într-un cadru corespunzător. După cum se știe foarte bine, sunt liderul unuia dintre cele mai vechi grupuri reprezentative pentru persoane cu handicap din Ungaria, Asociația maghiară pentru surzi și persoane cu probleme de auz, cu o vechime de peste o sută de ani. În baza experienței dobândite în timpul activității mele acolo, aș putea spune încă de pe acum că munca dlui Lamassoure și a dnei Gurmai va avea rezultate tangibile sub forma inițiativelor cetățenilor. Observ cu regret că inițiativa "million4disability” (1 milion pentru handicap), lansată în anul 2007 de comunitatea de 80 milioane de persoane cu handicap care trăiesc în Uniunea Europeană și care a produs 1,35 milioane de semnături autentice, nu a avut succes. O asemenea inițiativă ar avea acum consecințe și rezultate și le mulțumesc tuturor pentru munca depusă în acest sens.
<SPEAKER ID="155" NAME="Sirpa Pietikäinen" AFFILIATION="PPE">
în scris. - (FI) Inițiativa cetățenilor este un adaos binevenit la cetățenia activă. Alături de inițiativa juridică efectivă, va juca un rol important în provocarea dezbaterii politice.
<P>
Sfera de cuprindere a inițiativei cetățenilor nu este însă în forma sa definitivă deocamdată. Inițiativa cetățenilor europeni ar trebui să reprezinte o modalitate de a solicita modificarea Tratatelor Uniunii Europene. În conformitate cu Tratatul de la Lisabona, chiar și Comisia are autoritate pentru a face propuneri în acest sens. De aceea, și inițiativa cetățenilor ar trebui să ofere posibilitatea de a formula inițiative. Pot exista inițiative în domeniul problemelor sociale, de exemplu, care își pot găsi justificarea în Carta drepturilor fundamentale a Uniunii Europene. Dezbaterea privind necesitatea modificării Tratatelor trebuie, prin urmare, să nu se termine cu o interpretare limitată a inițiativei cetățenilor: trebuie să fie mai flexibilă și să aibă în vedere punctul de vedere al publicului.
<SPEAKER ID="156" NAME="Cristian Dan Preda" AFFILIATION="PPE">
în scris. - Instituirea Inițiativei cetățenilor europeni dovedește că apropierea Uniunii Europene de cetățeni, care a fost unul dintre obiectivele majore ale procesului de revizuire a tratatelor ce a condus la adoptarea Tratatului de la Lisabona, nu este doar o simplă abstracțiune. Inițiativa cetățenilor europeni va contribui în mod semnificativ la democratizarea regimului politic european, deoarece pune în legătură directă cetățenii din statele membre și instituțiile europene. Textul Parlamentului răspunde exigențelor de a pune la dispoziția cetățenilor un instrument simplu și ușor accesibil, iar posibilitatea colectării semnăturilor online vădește adaptarea la realitatea societăților de astăzi. Inițiativa va oferi partidelor politice europene oportunitatea să se transforme din structuri de asociere a partidelor naționale în organizații care mobilizează voința cetățenilor în proiecte comune. Impactul Inițiativei cetățenilor europeni trebuie măsurat, însă, nu doar la scară europeană, ci și la scară națională. Într-adevăr, faptul că de-acum încolo un minimum de 24 750 de cetățeni români vor putea să fie asociați pentru o asemenea inițiativă cu alți cetățeni din minimum un sfert din statele membre nu va putea fi separat de alt fapt, și anume că e nevoie, conform Constituției României, de minimum 100 000 de cetățeni români pentru o inițiativă legislativă în cadru strict național.
<SPEAKER ID="157" NAME="Algirdas Saudargas" AFFILIATION="PPE">
în scris. - (LT) Sunt încântat că la nici un an de la intrarea în vigoare a Tratatului de la Lisabona s-a ajuns la un acord privind regulamentul inițiativei cetățenilor. Acest regulament este o mare realizare care consolidează principiile democrației în Uniunea Europeană. Dreptul de a iniția procesul legislativ care a fost oferit unui număr de un milion de cetățeni va stimula interesul pentru politicile Uniunii Europene și participarea la acestea. Este foarte important faptul că Parlamentul a reușit să simplifice procedurile de transmitere și organizare a inițiativelor. O inițiativă va avea succes doar dacă este implementată ușor și accesibilă tuturor. Trebuie să fie clară și inteligibilă, iar cetățenii trebuie să poată participa și să dorească acest lucru. Pe de altă parte, este necesar să se asigure și transparența în organizarea și finanțarea acestei inițiative, iar inițiativa trebuie să rămână o expresie a cetățenilor înșiși, și nu a unor grupuri politice sau de altă natură. Consider că textul final al regulamentului pe care-l vom vota astăzi va ajuta la asigurarea acestui echilibru. Unul dintre obiectivele Tratatului de la Lisabona este apropierea cetățenilor de Europa și inițiativa cetățenilor va ajuta la înfăptuirea acestuia prin stabilirea noii forme de participare a cetățenilor la politică.
<SPEAKER ID="158" NAME="Olga Sehnalová" LANGUAGE="CS">
Stabilirea condițiilor pentru funcționarea inițiativei cetățenilor europeni a fost un proces complex de negociere și compromis și a implicat multe dezbateri în cadrul Parlamentului European, Comisiei și Consiliului. Sectorul non-profit a fost de asemenea implicat. Pe parcursul dezbaterii, s-au evidențiat anumite zone cu probleme, cum sunt menținerea dimensiunii europene a inițiativei, transparența, metoda de colectare a semnăturilor și alte aspecte procedurale. Cel mai important aspect este însă abordarea generală a inițiativei cetățenilor. Dacă dorim să exploatăm la maximum această nouă resursă, nu trebuie să ne temem să oprim dezbaterea deschisă și să o implementăm în mod efectiv. Da, vor exista aspecte populiste și spinoase dar, tocmai de aceea este atât de important că procesul de înregistrare a unei inițiative are loc înaintea colectării semnăturilor. Acest proces va evalua dacă propunerile îndeplinesc sau nu valorile de bază ale Uniunii Europene. În calitate de raportor alternativ pentru Comisia pentru cultură și educație, salut compromisul la care s-a ajuns, în special reducerea la o pătrime din statele membre a numărului minim de țări necesare pentru înregistrarea unei inițiative, precum și faptul că Parlamentul European va deține un rol activ în audierea publică a propunerilor de inițiativă de succes. Bineînțeles, sunt de părere că și reprezentanții aleși ar trebui să aibă posibilitatea de a se implica în organizarea inițiativelor. Am convingerea că inițiativa cetățenilor europeni va exprima pe viitor cu adevărat statutul de cetățean european.
