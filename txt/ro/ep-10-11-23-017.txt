<CHAPTER ID="017">
Măsuri vizând eliberarea laureatului Premiului Nobel pentru Pace, Liu Xiaobo (dezbatere) 
<SPEAKER ID="574" NAME="Președinta">
Următorul punct pe ordinea de zi se referă la declarațiile cu privire la măsurile care trebuie adoptate pentru eliberarea lui Liu Xiaobo, laureat al Premiului Nobel pentru pace.
<SPEAKER ID="575" NAME="Olivier Chastel" LANGUAGE="FR">
Dnă președintă, stimați deputați - dacă am înțeles corect data aceasta - am onoarea de a lua cuvântul în fața dvs. în numele dnei Ashton, Înaltul nostru Reprezentant.
<P>
Uniunea Europeană continuă să monitorizeze zilnic, prin intermediul delegației sale la Beijing și al ambasadelor sale bilaterale, situația dlui Liu Xiaobo, laureat al Premiului Nobel pentru pace, a soției sale, dna Liu Xia, precum și a prietenilor și avocaților acestuia. Situația lor se află constant în atenția noastră. Situația de arest la domiciliu în care se află dna Liu Xia și mulți activiști pentru drepturile omului din China începând cu 8 octombrie ne îngrijorează, ne dezamăgește și o condamnăm.
<P>
După cum știți, Uniunea Europeană nu a așteptat ca dl Liu Xiaobo să primească acest Premiu prestigios pentru a reaminti guvernului chinez angajamentele sale internaționale în ceea ce privește respectarea libertății de exprimare. În acest caz special, Uniunea Europeană a considerat întotdeauna Carta 08 drept un manifest pașnic, care solicită mai mult respect pentru drepturile omului în China. În plus, din decembrie 2008, Uniunea a publicat patru declarații publice prin care solicită eliberarea lui Liu Xiaobo.
<P>
Nu puteam adopta o poziție diferită atunci când, la 8 octombrie, Comitetul Nobel și-a făcut publică decizia și doresc să subliniez faptul că în condiții de independență deplină. L-am felicitat pe Liu Xiaobo prin Înaltul Reprezentant al Uniunii pentru afaceri externe, dna Ashton, și prin intermediul președintelui Comisiei Europene, dl José Manuel Barroso, și am subliniat cât de importantă este eliberarea sa pentru noi. Regretăm faptul că autoritățile chineze nu au răspuns apelurilor din ce în ce mai intense lansate de comunitatea internațională.
<P>
Este regretabil faptul că Uniunea Europeană trebuie să ia notă, încă o dată, cu îngrijorare, de starea de arest la domiciliu și de intimidările la care au fost supuși dl Liu Xiaobo si soția sa, dna Liu Xia, în ultimele șase săptămâni. Condamnăm la fel de puternic amenințările, supravegherea și interdicția de a părăsi țara, precum și arestarea multora dintre rudele și prietenii lui Liu Xiaobo după ce acesta a primit Premiul Nobel.
<P>
Dnă președintă, Uniunea Europeană va continua cu consecvență și hotărâre eforturile depuse timp de aproape doi ani pentru eliberarea lui Liu Xiaobo, pentru ca acesta să își poată exercita drepturile pe deplin și să ia parte, dacă dorește, la dezbaterile publice pe care le-a inițiat în China prin Carta 08. Continuăm să sperăm că la 10 decembrie va putea să ridice personal Premiul Nobel pentru pace. Facem apel la China să elimine restricțiile privind libertatea de circulație și de exprimare impuse asupra soției sale, dna Liu Xia și asupra multora dintre prietenii săi.
<SPEAKER ID="576" NAME="Dacian Cioloș" LANGUAGE="FR">
Dnă președintă, dle ministru, stimați deputați, Comisia sprijină întru totul declarația Președinției belgiene. Uniunea Europeană a susținut în mod constant că privește Carta 08 ca pe o exercitare legitimă a libertății de exprimare și, după cum tocmai a remarcat Președinția, Uniunea Europeană și-a reiterat în repetate rânduri motivele serioase de preocupare în legătură cu arestarea, procesul și detenția lui Liu Xiaobo.
<P>
Atât președintele Barroso, cât și dna Cathy Ashton,
<P>
Vicepreședinte al Comisiei și Înalt Reprezentant al UE, au salutat acordarea Premiului Nobel pentru pace dlui Liu Xiaobo, la 8 octombrie. Cu toate acestea, Comisia regretă faptul că autoritățile chineze au răspuns prin punerea sub arest la domiciliu a soției sale, dna Liu Xia, și prin limitarea libertății de circulație a multora dintre prietenii săi.
<P>
Comisia își reiterează apelul adresat Chinei de a-l elibera din închisoare imediat pe dl Liu Xiaobo, de a revoca ordinul de arest la domiciliu împotriva soției sale și de a înlătura toate restricțiile privind libertatea de circulație a prietenilor săi. După cum a menționat dna Cathy Ashton, Vicepreședinte al Comisiei și Înalt Reprezentant al UE, în declarația sa, Comisia speră ca Liu Xiaobo să poată ridica personal Premiul Nobel pentru ace pentru anul 2010, la Oslo.
<SPEAKER ID="577" NAME="Cristian Dan Preda">
în numele grupului PPE. - Acum 10 luni, în această incintă, spuneam că pedeapsa cu 11 ani de închisoare pronunțată de către guvernul chinez împotriva lui Liu Xiaobo pentru simpla exprimare a opiniilor sale e un sindrom al intensificării campaniei duse de autoritățile chineze împotriva apărătorilor drepturilor omului.
<P>
Acum, acordarea Premiului Nobel pentru Liu Xiaobo este, cred, măsura potrivită pentru a sublinia că, deși China a făcut mari progrese în domeniul economic și uneori social, adevărata marcă a progresului e respectarea drepturilor omului. O țară poate fi admirată pentru realizările sale economice. Ea nu va căpăta însă respectul celorlalte țări dacă, în loc să protejeze libertatea, o îngrădește.
<P>
De altfel, acțiunile prin care guvernul chinez a încercat să intimideze țările invitate să participe la ceremonie - aceste acțiuni sunt absolut îngrijorătoare, la fel cum e îngrijorător faptul că unele țări au cedat acestui șantaj.
<P>
Avem de-a face cu o situație inacceptabilă pentru că o țară se plasează în relații internaționale împotriva unui cetățean al său și, de fapt, China ar căpăta, cum spuneam, respectul celorlalți dacă acum în locul acestor amenințări la adresa altor țări i-ar permite lui Liu Xiaobo să vină la Oslo pentru a-și primi premiul.
<P>
Atitudinea autorităților chineze pare să fie însă, deocamdată, mult mai dură decât atitudinea sovieticilor, pentru că e posibil ca nici măcar un membru al familiei, sau avocatul lui Liu Xiaobo, să nu poată ajunge la Oslo. Salut, de aceea, inițiativa lui Lech Walesa de a-l reprezenta în mod simbolic pe dizidentul chinez la Oslo, dar sper că în ultimul moment autoritățile chineze vor decide să-l elibereze pe Liu Xiaobo
<SPEAKER ID="578" NAME="Richard Howitt">
în numele Grupului S&D. Dnă președintă, în seara aceasta, membrii Grupului S&D oferă sprijin total acestei solicitări a Parlamentului European de a i se permite lui Liu Xiaobo să meargă la Oslo, pentru ca acesta să nu câștige un Premiu diferit, și anume acela de a fi singurul laureat sau cu singurul reprezentant care nu poate să ridice Premiul personal, în istoria de o sută de ani a Premiului Nobel pentru pace. Arestat pentru că a luat parte la demonstrații, fără posibilitatea de a mai preda, trimis la reeducare și acum închis pentru încercarea de a-și exercita dreptul la liberă exprimare, chinezii îl califică pe Xiaobo drept un criminal, în timp ce restul lumii îi acordă cea mai înaltă distincție pentru pace.
<P>
Am fost personal în China, în numele acestei Camere, și am văzut deschiderea oamenilor de a dialoga cu noi cu privire la probleme legate de dreptul muncii și responsabilitatea socială a întreprinderilor. Realitatea este că, atunci când Subcomisia pentru drepturile omului a acestui Parlament a solicitat vize pentru China, nu a primit niciun răspuns, iar atunci când UE a insistat pentru organizarea unei reuniuni în cadrul dialogului cu China privind drepturile omului, chinezii au oferit în mod deliberat o dată între Crăciun și Anul Nou. Este aproape sigur că nu va exista nicio reuniune în timpul mandatului actualei Președinții.
<P>
Aceasta nu este o dovadă de seriozitate. Toți cei care doresc să-și exprime în această seară solidaritatea cu Liu, cu soția sa dna Liu Xia și cu toți "prizonierii de conștiință” din China, ar trebui să recunoască faptul că restul lumii a pus prea des interesele comerciale cu China înaintea de obligațiilor noastre reciproce privind respectarea drepturilor omului. Acest lucru este ilustrat de demersul prim-ministrului britanic, David Cameron, care, luna aceasta, s-a deplasat la Beijing cu o delegație comercială de 48 de persoane, însă nu a reușit să includă niciun membru relevant, cu expertiză în domeniile reducerii sărăciei, distrugerii mediului sau dreptului muncii.
<P>
Adevărul este că cinci persoane care dau dovadă de conștiință socială și care fac parte din comisia norvegiană de acordare a premiilor, au reușit, probabil mai mult decât Uniunea Europeană, Statele Unite sau restul comunității internaționale, să facă presiuni asupra guvernului chinez de a se reforma. Să ne amintim că Andrei Saharov, Lech Wałęsa și Nelson Mandela au fost laureați ai Premiului Nobel care au trăit cândva în țări cu regimuri represive care au fost reformate în cele din urmă. Așadar, în această seară, ne exprimăm speranța că Liu Xiaobo se va putea alătura acestei liste nu doar în contextul Chinei de astăzi, ci în contextul unei Chinei unde drepturile omului vor fi respectate pe deplin cândva în viitor.
<SPEAKER ID="579" NAME="Edward McMillan-Scott">
în numele Grupului ALDE. - Dnă președintă, într-un fel, această dezbatere catalizează eforturile de mai mulți ani ale multor deputați prezenți astăzi, și ale altora, de a ne concentra atenția asupra Chinei reale. Sentimentul de unitate afișat de Consiliu și Comisie, precum și de reprezentanții diplomatici din Oslo cu privire la ceremonia care ar putea avea loc la 10 decembrie, este încurajator. Desigur, sperăm că dl Liu Xiaobo va fi prezent, însă este puțin probabil.
<P>
Ceea ce am văzut în ultimele câteva săptămâni, în termeni diplomatici, reprezintă un fiasco regizat de Beijing. Este unul dintre cele mai dezastruoase și abjecte episoade din istoria diplomației. Principala cauză a acestei stări de fapt este reprezentată de conflictul dintre lumea liberă și ceea ce rămâne în continuare o dictatură.
<P>
În cadrul ultimei mele vizite la Beijing, toți oamenii cu care am intrat în contact au fost ulterior arestați, închiși și, în unele cazuri, torturați. În China sunt închiși între șapte și opt milioane de oameni și există cel puțin 5 000 de execuții pe an. Am văzut o listă de peste 3 400 de oameni care, în ultimii 10 ani, au murit torturați de acest regim din cauza convingerilor lor religioase.
<P>
În concluzie, acesta este un stat al terorii. Dorim să felicităm Comitetul pentru decernarea Premiului Nobel pentru pace pentru curajul de a face această alegere. Îmi exprim speranța că, la Oslo, la data de 10 decembrie, dacă ceremonia va avea loc, Uniunea Europeană va fi reprezentată la cele mai înalte niveluri, rămânând astfel fidelă priorităților sale de politică externă în domeniul drepturilor omului și democrației. Cea mai populată țară a planetei merită lucrurile de care ne bucurăm în Europa.
<SPEAKER ID="580" NAME="Reinhard Bütikofer" LANGUAGE="DE">
Dnă președintă, Liu Xiaobo a fost distins cu Premiul Nobel pentru pace si suntem foarte mulțumiți de acest lucru întrucât reprezintă o demonstrație a universalității drepturilor omului, care stă la baza mentalității noastre politice. De asemenea, suntem mulțumiți să constatăm că satisfacția noastră a fost împărtășită de numeroase țări din întreaga lume și, de asemenea, de multe persoane din China.
<P>
Guvernul chinez a răspuns dur la decernarea Premiului Nobel pentru pace. Acesta a reacționat excesiv de dur, atât pe plan intern, cât și pe plan extern. Consider că acest lucru este regretabil. Nu mi se pare a fi o idee bună să primim acest răspuns negativ, dacă îmi permiteți această exprimare, prin caricaturizarea poziției actuale a Chinei. Cu tot respectul cuvenit, trebuie să precizez în mod clar, deși sunt de acord cu antevorbitorul meu în ceea ce privește sprijinirea apelului de eliberare a lui Liu Xiaobo, că nu este doar greșit, ci și dăunător să descriem China de astăzi drept un stat terorist. În opinia mea, acest lucru nu este adevărat și nu este nici constructiv în dezvoltarea unor relații pozitive cu China, acestea fiind importante pentru noi.
<P>
China va trebui să accepte faptul că susținem drepturile universale ale omului, pentru că vom continua să acționăm în acest sens. Cu toate acestea, nu trebuie să confundăm acest lucru cu o strategie a confruntării. Nu ar fi benefic pentru nimeni și i-ar afecta cel mai mult pe activiștii care susțin drepturile omului în China.
<P>
Am menționat deja și, rezumând, voi afirma din nou că China a reacționat excesiv de dur cu privire la acordarea Premiului Nobel pentru pace. China încearcă să exercite presiuni diplomatice asupra altor țări să nu participe la ceremonia de la Oslo. Acest fapt este pur și simplu inacceptabil. Parlamentul nu îl va tolera și, prin urmare, sunt mulțumit că Președintele a acceptat deja ca Parlamentul să fie reprezentat la Oslo.
<SPEAKER ID="581" NAME="Marek Henryk Migalski" LANGUAGE="PL">
Dnă președintă, vin dintr-o țară care, cu doar 20 de ani în urmă, era condusă de o dictatură comunistă. Am avut ghinionul de a trăi în acest sistem și știu care este situația într-o asemenea țară. Într-adevăr, îmi amintesc cât de importantă era pentru noi vocea a ceea ce, la momentul respectiv, numeam "lumea liberă”. Mă refer la vocea care vine de aici - din Europa de Vest și din Statele Unite. Îmi amintesc cum, la vremea respectivă, ne-a dat sentimentul că ceea ce facem - să luptăm pentru libertate și democrație - are sens.
<P>
Consider că astăzi avem obligația de a ajuta oameni precum Liu Xiaobo. În plus, acesta face referire în mod explicit la experiența democratică a celor care au luptat pentru democrație în Europa Centrală. Denumirea de Carta 08 este, la urma urmei, o referire directă la Carta 77. Consider că toți cei prezenți aici pot avea puncte de vedere economice și politice diferite, însă în ceea ce privește aspectele legate de drepturile omului trebuie să vorbim cu o singură voce. Sper că la fel se va întâmpla și în această Cameră.
<SPEAKER ID="582" NAME="Rui Tavares" LANGUAGE="PT">
Dnă președintă, după eliberarea lui Aung San Suu Kyi, Liu Xiaobo este acum singurul laureat al Premiului Nobel care este încarcerat, în închisoare. Din discursurile deja susținute de Consiliu și aici, în Parlament, toți cei prezenți aici speră că acesta va putea să primească Premiul Nobel pentru pace în libertate sau că va fi eliberat cât mai curând posibil. Aceasta ar onora persoana care este: dedicat transformării pașnice a Chinei, critic literar, profesor și autor care a urmărit întotdeauna să aducă libertatea de exprimare și democrația în China prin intermediul lumii ideilor și cuvintelor. Documentul intitulat Carta 08, pentru care dl Liu Xiaobo a fost întemnițat, după cum a amintit deja dl Chastel, este unul constructiv și pașnic, care a cauzat încarcerarea lui Liu Xiaobo.
<P>
Știm ce trebuie să facem acum: să depunem eforturi în vederea eliberării dlui Liu Xiaobo și a tuturor prizonierilor politici ai Chinei. De asemenea, trebuie să acționăm și pentru eliberarea dnei Liu Xia, soția dlui Liu Xiaobo, aflată în arest la domiciliu, și pentru încheierea asediului la care sunt supuși familia, prietenii și avocații acestora. Pentru ca acest lucru să fie realizat, China va trebui să se întrebe de ce, de exemplu, a reacționat în legătură cu eliberarea recentă a dnei Aung San Suu Kyi numind-o drept un personaj politic important, chiar dacă nu recunoaște că mulți oameni din întreaga lume cred că Liu Xiaobo, de asemenea, este o personalitate politică importantă. Cu toate acestea, mai presus de orice, China trebuie să realizeze impresia oribilă pe care o lasă prin ofensiva diplomatică subversivă pe care o practică cu scopul de a împiedica participarea reprezentanților diplomatici de rang înalt ai lumii la ceremonia de decernare a Premiului Nobel. În mod evident, oamenii care conduc China doresc să trăiască într-o lume fictivă și înțelegem de ce doresc să trăiască în această lume, în care nu există opoziție. Ceea ce ei nu pot face este să ne forțeze să trăim conform regulilor acestei lumi fictive. În esență, consider că aceasta este principala noastră problemă. Ne este foarte ușor să ne exprimăm indignarea și să ne plângem în fața acestei Camere în legătură cu acțiunile autorităților chineze, însă cred că ar trebui, în primul rând, să acordăm atenție autorităților europene și să începem cu propriile guverne. Când țara mea, Portugalia, a primit recent vizita unor demnitari chinezi de rang înalt, guvernul a îndepărtat o manifestație a Amnesty International la câteva sute de metri depărtare de zona pe unde urma să treacă delegația oficială. Același lucru s-a întâmplat în Franța, unde o manifestație a fost mutată la Turnul Eiffel. În plus, după cum am văzut deja, David Cameron a călătorit recent în China, foarte interesat în stabilirea de relații comerciale, uitând însă să facă cea mai mică mențiune referitoare la respectarea drepturilor omului.
<P>
Știm că există standarde duble în Europa. Spunem câteva cuvinte în trecere despre dl Liu Xiaobo, însă guvernele noastre sunt interesate să facă afaceri. Prim urmare, trebuie să începem să schimbăm lucrurile aici.
<SPEAKER ID="583" NAME="Gerard Batten">
în numele Grupului EFD. - Dnă președintă, este greu să ne imaginăm curajul fizic și moral de care a avut nevoie dl Liu pentru a putea rezista împotriva tiraniei criminale a Partidului Comunist Chinez. Aceia dintre noi care beneficiază de libertățile fundamentale de exprimare și de asociere și de politica democratică, au datoria de a vorbi în numele dlui Liu și a celor aflați într-o situație similară acestuia. Dl Liu solicită Chinei doar posibilitatea de a exercita aceste libertăți și drepturi civile fundamentale care pentru noi sunt un lucru firesc.
<P>
Valorile pe care acesta le apără reprezintă cea mai bună speranță pentru libertate, pace și democrație pentru China și pentru lume, drept pentru care mi se pare și potrivit faptul că a fost distins cu Premiul Nobel pentru pace, ca semn de recunoaștere a eforturilor și sacrificiilor sale. Nu vrea nimic altceva în afară de realizarea unor reforme democratice în China și sfârșitul regimului comunist. Nu ar trebui să surprindă pe nimeni faptul că Partidul Comunist Chinez îl împiedică pe acesta sau pe reprezentantul său să ridice Premiul.
<P>
Partidul Comunist Chinez este un partid de gangsteri criminali care au singurul scop de a-și perpetua propria existență. China este o țară mare și puternică, de aceea menținerea relațiilor politice, diplomatice și comerciale cu aceasta este inevitabilă. Partidul Comunist Chinez avertizează guvernele străine să nu participe la ceremonie. Guvernele noastre ar trebui să trimită reprezentanți și să-și exprime sprijinul lor și al nostru pentru dl Liu și mișcarea democratică chineză, în ansamblul său. Reprezint mulți exilați chinezi din Londra și sunt mulțumit să pot oferi și cel mai mic sprijin vorbind în numele dlui Liu și al aspirațiilor lor democratice.
<SPEAKER ID="584" NAME="Róża Gräfin von Thun und Hohenstein" AFFILIATION="PPE">
(PL) Dnă președintă, într-adevăr, este foarte bine că Parlamentul și Comisia au hotărât că situația dlui Liu Xiaobo trebuie discutată în cadrul unei reuniuni plenare a Parlamentului European. Este regretabil faptul că suntem atât de puțini prezenți aici, pentru această dezbatere. În cele din urmă, comunitatea internațională, noi fiind unii dintre cei mai importanți membri ai acesteia, ar trebui să fie unită în asemenea situații și să sprijine lupta pentru respectarea drepturilor omului întrucât solidaritatea este cuvântul-cheie în această dezbatere.
<P>
În 1989, când țara mea a învins în cele din urmă dictatura comunistă, dl Liu Xiaobo protesta în piața Tiananmen, solicitând exact libertățile democratice de care urma să se bucure în scurt timp aproape toată Europa. Acesta nu a renunțat la eforturile sale, în pofida faptului că a petrecut mai mulți ani în închisoare, a semnat un apel pentru democratizarea țării, pentru care a fost condamnat la alți 11 ani de închisoare. La fel ca dl Liu, liderul nostru, Lech Wałęsa, a depus eforturi pentru libertate și pentru realizarea unei tranziții pașnice. Am beneficiat de sprijinul țărilor democratice. Wałęsa, de asemenea, nu a putut primi Premiul Nobel pentru pace personal, dar chiar și așa, acel Premiu a fost speranța către libertate pentru noi, polonezii. Acel Premiu Nobel a devenit un catalizator al schimbării.
<P>
Astăzi este momentul oportun să atragem atenția opiniei publice mondiale asupra unor oameni ca dl Liu Xiaobo. Nu trebuie să uităm că, în afară de personalitățile marcante precum dl Liu, există multe alte persoane despre care nu se vorbește, de exemplu, activistul pentru drepturile omului Mao Hengfeng, care se află în prezent într-un centru de reeducare/lagăr de muncă tocmai pentru că a protestat împotriva încarcerării dlui Liu Xiaobo. Uniunea Europeană ar trebui să acorde cea mai mare importanță drepturilor omului în contactele cu China. Aceasta ar trebui să fie o prioritate pentru reuniuni precum summitul Uniunea Europeană-China care a avut loc la 6 octombrie. Doresc să îmi exprim dezamăgirea cu privire la omiterea acestei chestiuni fundamentale. Trebuie să arătăm că nu ignorăm drepturile omului și avem ocazia de a o demonstra la ceremonia de decernare a Premiului Nobel de la Oslo, la care sper să fie prezentă întreaga lume și toți ambasadorii.
<SPEAKER ID="585" NAME="Ana Gomes" AFFILIATION="S&amp;D">
(PT) Dnă președintă, laureatul Premiului Nobel, dl Liu Xiaobo a fost un consecvent și curajos apărător al drepturilor omului încă de pe vremea masacrului din piața Tiananmen. Prin urmare, Parlamentul se alătură baronesei Ashton și Comisiei în cererea de eliberare imediată a acestuia, pentru a putea merge la Oslo, în decembrie, să primească Premiul Nobel și solicită libertatea de circulație pentru soția, familia și prietenii săi, care, de la anunțarea Premiului Nobel la 8 octombrie, au fost supuși restricțiilor.
<P>
Amenințările autorităților chineze și manevrele de intimidare pentru împiedicarea ceremoniei de la Oslo sunt o rușine. niciun guvern care ar ceda acestui șantaj josnic nu ar fi demn de respect. China este membru permanent al Consiliului de Securitate al Organizației Națiunilor Unite și, potrivit a Cartei ONU, are responsabilități speciale în ceea ce privește respectarea și promovarea drepturilor omului în țară și în străinătate. China a făcut deja multe pentru unele din drepturile economice, sociale și culturale a milioane de chinezi pe care i-a scos din sărăcie și lipsuri, însă nu trebuie să se oprească aici. Trebuie să respecte și să promoveze respectarea drepturilor civile și politice ale cetățenilor săi. Dacă nu acționează în acest sens, în cele din urmă va fi afectată propria-i dezvoltare.
<P>
Dl Liu Xiaobo nu este un criminal, este un cetățean curajos și angajat care conferă prestigiu Chinei și poporului chinez în întreaga lume și de care poporul ar trebui să fie mândru. Beijing trebuie să-i elibereze pe Liu Xiaobo, pe soția și pe prietenii săi. De asemenea, trebuie să-l elibereze pe laureatul Premiului Saharov, Hu Jia, și pe toți ceilalți cetățeni chinezi curajoși care îndrăznesc să lupte pentru democrație, libertate și pentru drepturile lor fundamentale. Dacă aceștia nu sunt eliberați, China va pierde din prestigiu. Regimul chinez este cel care s-a dovedit incapabil să transforme China într-o putere respectabilă și influentă pe scena internațională.
<P>
Nu ne vom opri din insistențele noastre privind eliberarea dlui Liu Xiaobo și a tuturor celor care luptă pentru libertate în China.
<SPEAKER ID="586" NAME="Heidi Hautala" AFFILIATION="Verts/ALE">
Dnă președintă, acordarea Premiului Nobel pentru pace dlui Liu Xiaobo în 2010 este dovada sacrificiilor personale care trebuie făcute pentru apărarea drepturilor omului în China de astăzi. Este imperativ ca el și toți ceilalți apărătorii ai drepturilor omului din China să fie eliberați imediat. Mai există și alte cazuri nesoluționate. Amintesc cu durere situația dlui Dhondup Wangchen, producătorul de film tibetan, care suferă de hepatită B și are nevoie de asistență medicală de urgență în închisoare.
<P>
Decizia de a-i acorda Premiului Nobel pentru pace dlui Liu Xiaobo trebuie considerată drept un sprijin puternic oferit luptei pentru libertatea de exprimare în China. De asemenea, cu toate acestea, reprezintă un mijloc de a reaminti comunității internaționale nevoia de reformă în China. Chiar premierul chinez, Wen Jiabao, a avertizat că China ar putea pierde ceea ce a realizat deja prin restructurarea economică, dacă aceasta nu este urmată de o restructurare politică și, stimați colegi, acesta a fost cenzurat de mijloacele de comunicare în masă chineze.
<P>
Amânarea unei asemenea reforme are costuri umane imense. În plus, presiunile exercitate asupra țărilor de a nu participa la ceremonia de decernare a Premiului Nobel pentru pace reflectă faptul că China nu este un actor internațional ajuns la maturitate. China este o superputere și ar trebui să înceapă să acționeze în consecință, în mod responsabil. Sunt foarte onorată să spun că am fost invitată la ceremonie printre cele 50 de persoane care îl vor reprezenta pe Liu Xiaobo în cadrul acelei ceremonii.
<SPEAKER ID="587" NAME="Roberta Angelilli" AFFILIATION="PPE">
(IT) Dnă președintă, doamnelor și domnilor, Alfred Nobel, fondatorul Premiului pentru pace, scria în testamentul său că drepturile omului sunt o condiție prealabilă pentru existența solidarității între națiuni și că un Premiu de o asemenea importanță ar trebui să fie acordat cuiva care a luptat și a făcut sacrificii în numele libertății, democrației și drepturilor omului.
<P>
Pe durata vieții sale, dl Liu Xiaobo, dizident chinez care a câștigat Premiul Nobel pentru pace, a fost un mare apărător al aplicării acestor valori. Pe durata luptei sale lungi și pașnice, acesta a subliniat întotdeauna că toate aceste drepturi sunt încălcate în mod constant în China prin metode represive și violente. A experimentat personal ce înseamnă să fii condamnat la detenție forțată fără șansa a avea un proces echitabil sau de a comunica cu lumea exterioară.
<P>
Din acest motiv, trebuie să facem tot ce stă în puterea instituțiilor europene pentru a-i asigura libertatea. În primul rând, trebuie să avem în vedere drepturile omului și abia pe urmă relațiile economice și comerciale, altfel și noi, ca europeni, trebuie să ne considerăm învinși.
<SPEAKER ID="588" NAME="Ulrike Lunacek" AFFILIATION="Verts/ALE">
(DE) Dnă președintă, relația dintre Uniunea Europeană și China nu este întotdeauna una simplă. Înainte de toate, aceasta este cauzată de faptul că avem o înțelegere diferită a importanței drepturilor omului, a libertății și a libertății de exprimare. Uniunea Europeană și-a asumat responsabilitatea de a promova aceste valori în întreaga lume și, prin urmare, de a-i sprijini pe apărătorii drepturilor omului din alte state, cum ar fi dl Liu Xiaobo în China, astfel încât aceștia să poată determina schimbări în situația propriilor lor țări. Din acest motiv, cred că este foarte important ca Parlamentul, dar și Consiliul și Comisia, să se angajeze în mod clar că vor participa la ceremonia de acordare a Premiului Nobel pentru pace. Heidi Hautala va participa personal, însă sper foarte mult că guvernele europene, Consiliul, Președinția belgiană și Comisia vor fi reprezentate la cel mai înalt nivel. Aceasta este singura cale prin care putem arăta în mod clar că argumentele noastre sunt raționale și că apelul nostru pentru respectarea drepturilor omului în întreaga lume este unul credibil.
<SPEAKER ID="589" NAME="Olivier Chastel" LANGUAGE="FR">
Dnă președintă, stimați deputați, cu titlu de concluzie la această dezbatere importantă și pentru a răspunde la întrebările unora dintre dvs., aș dori să afirm două lucruri.
<P>
În primul rând, cu siguranță, Uniunea Europeană va fi prezentă la Oslo, în data de 10 decembrie, la fel ca în fiecare an, în ansamblul său, cel puțin la același nivel de reprezentare ca anul trecut - la fel ca toate delegațiile diplomatice ale Uniunii - la decernarea Premiului Nobel pentru pace dlui Liu Xiaobo. Acesta este primul lucru pe care am vrut să-l împărtășesc cu dvs. astăzi.
<P>
În al doilea rând, Uniunea Europeană menține de 15 ani un dialog periodic cu China cu privire la problema drepturilor omului și, deși există întotdeauna posibilitatea de a realiza mai multe în această privință, acordăm o importanță deosebită acestei sarcini, care pare să fie mai pertinentă ca niciodată într-un moment în care oamenii se exprimă în China și solicită extinderea sferei de aplicare a drepturilor omului. Inspirați de respectul reciproc și de o înțelegere profundă a contextului politic chinez, vom continua să ridicăm problemele universale privind drepturile omului în relațiile cu autoritățile chineze și, în special, cazul dlui Liu Xiaobo, câștigător al Premiului Nobel pentru pace.
<SPEAKER ID="590" NAME="Președinta">
Dezbaterea a fost închisă.
