<CHAPTER ID="002">
Ordinea de zi
<SPEAKER ID="006" NAME="Preşedintele">
Având în vedere ultimele evenimente şi cu acordul grupurilor politice, aş dori să propun următoarele modificări la ordinea lucrărilor de miercuri. Sunt modificări noi faţă de cele adoptate ieri la ora 17.30. Sunt modificări suplimentare.
<P>
În primul rând eliminăm timpul acordat întrebărilor adresate Consiliului de pe ordinea lucrărilor. Consiliul m-a informat că, din cauza problemelor cu transportul înregistrate săptămâna aceasta, dl López Garrido va trebui să plece din Strasbourg miercuri la ora 18.00, deci nu vom mai putea avea un timp afectat întrebărilor seara. În al doilea rând, scoatem de pe ordinea de zi raportul dnei Ţicău privind eficienţa energetică a clădirilor, deoarece nu a fost adoptat în comisie luni. În al treilea rând, vom introduce o întrebare orală referitoare la utilizarea tehnologiilor de minerit folosind cianură, ca al treilea punct pe ordinea de zi, după-amiază, imediat după dezbaterile privind SWIFT şi RNP (registrul cu numele pasagerilor). Astfel, şedinţa de miercuri se va încheia la ora 19.00. Mai spun încă o dată, foarte pe scurt: am renunţat la aceste puncte care nu sunt posibile şi, prin urmare, şedinţa de miercuri nu se va încheia la ora 24.00, ci la ora 19.00. Repet că am discutat aceste lucruri împreună cu preşedinţii grupurilor politice.
<SPEAKER ID="007" NAME="Paul Rübig" AFFILIATION="PPE">
(DE) Domnule preşedinte, aş dori doar să întreb dacă şedinţele din Parlament se mai ţin joi, dacă comisiile, cum ar fi cea pentru evaluarea opţiunilor ştiinţifice şi tehnologice (STOA), se vor mai întâlni, dacă vor exista interpreţi pentru aceste şedinţe şi dacă grupurilor de vizitatori li se va permite accesul în Parlament joi.
<SPEAKER ID="008" NAME="Preşedinte">
Lucrez acum la un email pe care îl voi trimite tuturor deputaţilor şi pe care îl voi semna personal. Unii dintre noi nici măcar nu au ajuns încă la Strasbourg şi doresc, de asemenea, să primească toate aceste informaţii. Emailul va fi trimis în jurul orei 11.00 şi va include răspunsurile la cât mai multe întrebări la care putem răspunde.
<P>
Joi se vor ţine toate întâlnirile comisiilor, însă nu se va vota. Serviciile Parlamentului European vor fi aici. Nu va avea loc o şedinţă plenară. Totul, în afară de şedinţa plenară, se va desfăşura ca de obicei. Grupurile care vin la Strasbourg să viziteze Parlamentul vor fi primite - cele pe care le-am invitat - şi vor putea să viziteze Parlamentul şi să intre în sala de şedinţe, însă nu vor avea loc dezbateri.
<P>
Singura diferenţă faţă de o zi normală va fi aceea că nu vor avea loc dezbateri şi nu se va vota. Restul se va desfăşura ca de obicei joi.
<P>
Joi şi vineri veţi putea semna în registrul de prezenţă.
<P>
Restul informaţiilor se regăsesc în emailul pe care o să îl primiţi nu mai târziu de pauza de prânz.
<P>
Ieri a avut loc o reuniune a Conferinţei preşedinţilor, precum şi o reuniune a Biroului. S-au luat decizii în legătură cu un număr important de subiecte. De acum înainte va exista un grup operativ, care va include şi serviciile parlamentare. Acesta va fi în contact cu mine tot timpul, iar eu voi fi în legătură cu preşedinţii grupurilor politice, deoarece trebuie să păstrăm contactul pentru tot ceea ce ţine de deciziile ce trebuie luate în legătură cu săptămâna aceasta şi cu următoarele săptămâni. Vă reamintesc că săptămâna viitoare comisiile Parlamentului European se vor reuni şi nu trebuie să blocăm desfăşurarea firească a procedurilor în comisii şi trebuie să pregătim şedinţa plenară de la Bruxelles ca pe una normală. Încă nu s-au luat decizii cu privire la aceasta, însă acest lucru se va face în zilele ce urmează.
<P>
Vă voi transmite informaţii în legătură cu toate deciziile luate şi cu tot ceea ce planificăm pentru viitor.
