<CHAPTER ID="024">
Comunicarea Comisiei privind lupta împotriva cancerului: un parteneriat european (dezbatere)
<SPEAKER ID="599" NAME="Preşedinte">
Următorul punct pe ordinea de zi este raportul elaborat de dl Peterle, în numele Comisiei pentru mediu, sănătate publică şi siguranţă alimentară, referitor la comunicarea Comisiei privind lupta împotriva cancerului: un parteneriat european -.
<SPEAKER ID="600" NAME="Alojz Peterle">
raportor. - (SL) Dle preşedinte, dle comisar, doamnelor şi domnilor, prin acest raport luăm atitudine în ceea ce priveşte una dintre cele mai dificile probleme ale Uniunii Europene. Răspândirea epidemică a cancerului îl transformă în boala numărul unu în Uniune şi unu din trei cetăţeni ai Uniunii se vor confrunta cu ea.
<P>
Sunt mulţumit că, la începutul acestei legislaturi, nu este necesar să solicităm Comisiei şi Consiliului să urmeze paşii de bază pentru a combate cancerul, întrucât avem la dispoziţie concluziile clare ale Consiliului din iunie 2008 şi un proiect ambiţios, parteneriatul european pentru lupta împotriva cancerului, pe care Comisia l-a prezentat în septembrie 2009 şi care reprezintă subiectul acestui raport. Este important de observat că acţiunile sunt deja în curs de derulare. Prin acest raport, noi susţinem unul dintre cele mai ambiţioase obiective ale Comisiei, acela de a reduce incidenţa cancerului cu 15 % pe o perioadă de zece ani.
<P>
De asemenea, sunt mulţumit că parteneriatul s-a dezvoltat în conformitate cu Rezoluţia noastră privind strategia pentru sănătate,"Împreună pentru sănătate: o abordare strategică pentru UE 2008-2013”. În acea rezoluţie, am susţinut importanţa sănătăţii pentru toţi cetăţenii şi a introducerii sănătăţii în toate politicile, referindu-ne în special la prevenirea cancerului.
<P>
Este uimitor şi îngrijorător faptul că, în medie, statele membre investesc doar 3 % din bugetele lor pentru sănătate în prevenirea cancerului. Deşi ar putea părea o eroare statistică, această cifră înseamnă că politicile statelor membre în domeniul sănătăţii nu iau acţiunea de prevenire în serios. Ceea ce ne trebuie cu adevărat este o modificare de paradigmă către mai multe acţiuni de prevenire în abordările noastre strategice, tehnice, organizaţionale şi financiare. Ştim acest lucru şi ştim, de asemenea, şi a fost dovedit, că diagnosticarea precoce a cancerului poate reduce semnificativ mortalitatea cauzată de această boală.
<P>
Cel de-al doilea cuvânt-cheie din raport este inegalitatea şi menţionăm aici mai multe tipuri de inegalitate. Cel mai însemnat tip este cunoscut drept "Cortina de Fier dintre est şi vest” în ceea ce priveşte diferenţele majore între perspectivele de supravieţuire ale pacienţilor cu cancer, dar suntem de asemenea conştienţi de diferenţele semnificative din interiorul fiecărui state membru. Pe lângă diferenţele legate de rata de succes a tratamentelor, există, de asemenea, diferenţe semnificative legate de frecvenţa sau domeniul de aplicare al diagnosticării precoce a cancerului, diferenţe legate de îngrijirea paliativă şi diferenţe legate de eficienţa reabilitării pacienţilor cu cancer.
<P>
Cetăţenii Uniunii Europene acceptă cu dificultate existenţa acestor diferenţe la nivelul organizării luptei împotriva cancerului, dat fiind faptul că anumite state membre au programe naţionale, în vreme ce altele nu au. Diferenţe există şi în colectarea datelor despre cancer. Deşi Tratatul de la Lisabona permite Uniunii Europene să ia doar măsuri de sprijin, o abordare coordonată şi bine organizată la acest nivel este extrem de importantă dacă vrem să combatem cancerul într-un mod eficient. Schimbul de bune practici ar fi inimaginabil fără încurajarea instituţiilor Comunităţii.
<P>
Cel de-al treilea cuvânt-cheie din raport este parteneriatul. Ne vom putea apropia de obiectivul ambiţios al Comisiei doar dacă ne unim forţele, atât la nivel vertical, cât şi la nivel orizontal. Condiţia prealabilă pentru acest lucru este să ne asigurăm că lupta împotriva cancerului rămâne ferm pe agenda politică a instituţiilor europene şi naţionale. O relaţie strânsă între doctor şi pacient nu este suficientă. Este sarcina noastră să contribuim la un parteneriat politic puternic, la o voinţă politică, care va impulsiona o acţiune mai rapidă în toată Uniunea Europeană.
<P>
Cu această ocazie, aş dori să subliniez în mod special problema reabilitării pacienţilor cu cancer. Trebuie să acordăm mult mai multă atenţie oamenilor care au învins cancerul. Nu trebuie stigmatizaţi sau izolaţi, ci trebuie să li se acorde şansa de a se reintegra complet în viaţa socială şi de a-şi continua carierele profesionale. În prezent, proximitatea faţă de cetăţeni este un element-cheie în lupta împotriva cancerului în Europa.
<P>
Aş dori doar să le mulţumesc raportorilor alternativi care au contribuit la elaborarea acestui raport pentru ajutorul lor considerabil.
<SPEAKER ID="601" NAME="John Dalli">
membru al Comisiei. - Dle preşedinte, sunt foarte încântat să văd că Parlamentul continuă să fie entuziast şi să susţină activitatea Comisiei în domeniul prevenirii şi controlului cancerului. Sunt recunoscător pentru eforturile depuse în pregătirea acestui raport, mai ales de raportor, dl Peterle.
<P>
O acţiune fermă la nivel european poate avea un important efect de domino la nivel naţional, regional şi local. Acest lucru subliniază potenţialul parteneriatului european pentru lupta împotriva cancerului. Succesul parteneriatului depinde mult de participarea activă a partenerilor săi numeroşi şi diverşi. Până acum, statele membre, cei care profesează în domeniul sănătăţii, instituţiile oncologice, ONG-urile, organizaţiile pacienţilor şi reprezentanţii acestui sector au luat parte la pregătirea unor propuneri concrete de măsuri care să fie realizate până la sfârşitul anului 2013. Cu toate acestea, rămâne de văzut dacă acest nou mijloc de cooperare va avea ca rezultat măsuri mai durabile de abordare a cancerului. Sper sincer că da.
<P>
Obiectivul general este acela de a îndeplini mai multe obiective pe termen lung şi de a utiliza într-un mod mai adecvat resursele disponibile. Acest lucru depinde de angajamentul tuturor partenerilor şi, desigur, de contribuţii financiare adecvate. Sprijinul Parlamentului în sensul garantării introducerii resurselor necesare în viitorul buget comunitar pentru sănătate va fi crucial. Raportul se referă la o serie de acţiuni pentru o abordare cuprinzătoare în scopul prevenirii şi controlului cancerului, dintre care multe au fost deja luate în considerare în dezvoltarea parteneriatului, pe baza comunicării Comisiei.
<P>
Parteneriatul are cinci piloni principali: promovarea sănătăţii şi prevenirea, inclusiv promovarea Codului european împotriva cancerului; depistarea şi diagnosticarea precoce, menite să îmbunătăţească punerea în aplicare a recomandării Consiliului privind depistarea cancerului; schimbul de bune practici în tratarea cancerului; cooperarea şi coordonarea cercetării în domeniul cancerului; şi punerea la dispoziţie a informaţiilor comparative şi a datelor privind cancerul. O sarcină-cheie a parteneriatului va fi aceea de a ajuta statele membre să îşi îmbunătăţească modul de dezvoltare şi punere în aplicare a planurilor de luptă împotriva cancerului.
<P>
Până la finalul parteneriatului, obiectivul este ca toate statele membre să aibă planuri integrate de luptă împotriva cancerului. Unele măsuri se vor baza pe rezultatul activităţii corespunzătoare de până acum. Alte măsuri vor avea nevoie de sprijin suplimentar. Comisia este pregătită să ofere tot sprijinul necesar. În plus, Comisia îşi va continua colaborarea strânsă cu Centrul internaţional de cercetări asupra cancerului în ceea ce priveşte contribuţia acestuia la parteneriat. De asemenea, ar trebui să menţionez obiectivul principal al încercării de a asigura o mai bună integrare a problemelor de sănătate în toate iniţiativele de politici, pe care îl voi prezenta colegilor din Comisie care se ocupă de acest domeniu. Cu siguranţă, noi ne vom axa în continuare asupra activităţii de prevenire prin politicile noastre privind factorii determinanţi ai stării de sănătate ca parte din lupta împotriva cancerului. Vom încerca să facem cât mai mult posibil cu resursele limitate disponibile şi salut sprijinul solid al Parlamentului European pentru aceste eforturi.
<SPEAKER ID="602" NAME="Gilles Pargneaux" LANGUAGE="FR">
Dle preşedinte, dle Dalli, acest proiect de raport, pe care dl Peterle tocmai l-a prezentat, reafirmă foarte ferm orientările din comunicarea Comisiei Europene şi este inspirat, de asemenea, de Rezoluţia Parlamentului European din 10 aprilie 2008 privind combaterea cancerului în Uniunea Europeană.
<P>
Aş dori să profit de ocazie pentru a susţine obiectivele parteneriatului european preconizat de Comisia Europeană pentru a combate cancerul mai eficient, indiferent dacă ne referim la importanţa prevenirii şi a diagnosticării precoce, la crearea unui nou model de prevenire a cancerului sau, mai presus de toate, la reducerea inegalităţilor din statele membre.
<P>
Împărtăşesc preocupările şi îngrijorările exprimate în comunicarea Comisiei Europene şi în proiectul de raport. Aş dori să laud activitatea desfăşurată de dl raportor Peterle în elaborarea acestui raport şi propunerile de compromis depuse cu scopul de a include diferitele modificări.
<P>
În calitate de raportor alternativ din partea Grupului Alianţei Progresiste a Socialiştilor şi Democraţilor din Parlamentul European, am dorit, printre altele, să evidenţiez următoarele aspecte: mai întâi, creşterea numărului anual de decese cauzate de cancer prin expunerea la factori cancerigeni la locul de muncă, dar şi importanţa unui acces mai bun la informaţii şi tratament pentru pacienţii cu cancer; punerea în aplicare a Regulamentului REACH şi actualizarea regulată a listei substanţelor care prezintă un risc foarte ridicat, care acoperă substanţele cancerigene; sprijinirea iniţiativelor care caută să împiedice importul de bunuri care conţin substanţe chimice cancerigene şi intensificarea controalelor pentru a detecta astfel de substanţe chimice în Uniunea Europeană; şi, în cele din urmă, elaborarea de orientări pentru o definiţie comună a dizabilităţii care include persoanele care suferă de boli cronice sau de cancer.
<P>
Acestea sunt aspectele pe care am dorit să le aducem în discuţie, oferindu-ne, în acelaşi timp, sprijinul pentru acest proiect de raport.
<SPEAKER ID="603" NAME="Antonyia Parvanova">
în numele Grupului ALDE. -Dle preşedinte, mai întâi permiteţi-mi să îl felicit pe dl Peterle pentru munca deosebită depusă în elaborarea acestui raport, pentru a se asigura că lupta împotriva cancerului rămâne o prioritate esenţială în agenda sănătăţii publice. Nu este nevoie să repetăm cifrele; ştim cu toţii care vor fi costurile în domeniul sănătăţii publice, costurile sociale şi economice pentru Uniune dacă nu vom aborda acest aspect într-un mod consecvent şi dacă nu vom pune la dispoziţie resurse adecvate, mai ales pentru a depăşi diferenţele dintre statele membre.
<P>
Povara cancerului este o ameninţare la adresa durabilităţii sistemelor noastre de sănătate publică şi, în mod cert, UE ar trebui să preia iniţiativa unui răspuns adecvat la această ameninţare. Indiferent că vorbim de prevenire, diagnosticare, tratare, cercetare sau informaţii, vorbim cu siguranţă de parteneriat şi vom reuşi să combatem eficient povara cancerului în Europa doar dacă ne vom asigura că toate părţile interesate - şi îndeosebi grupurile pacienţilor - sunt implicate pe termen lung, dacă vom asigura un schimb eficient de bune practici între statele membre şi dacă vom garanta că funcţionarea unui astfel de parteneriat va fi monitorizată îndeaproape şi sprijinită.
<P>
Sper că această Comisie îşi va face datoria şi se va asigura că parteneriatul îşi atinge obiectivele. Aş dori să insist asupra unui aspect: solicitarea adresată Comisiei de a utiliza capacităţile Centrului European de Prevenire şi Control al Bolilor (CEPCB), funcţional în prezent, integrând în misiunea acestuia bolile netransmisibile. Cred că acest lucru ar putea, cu siguranţă, să consolideze expertiza şi recomandările.
<P>
În cele din urmă, problema accesului rapid şi egal la prevenire, diagnoză şi îngrijire ar trebui să fie analizat îndeaproape dacă vrem să ne asigurăm că lupta împotriva cancerului contribuie în egală măsură la îndeplinirea obiectivului pe care ar trebui să îl reţinem cu toţii, reducerea inegalităţilor în materie de sănătate în Europa.
<P>
Dle comisar, aştept cu nerăbdare să vă văd mâine cu ocazia celebrării Zilei Drepturilor Pacienţilor, pentru că este extrem de importantă pentru toate grupurile de pacienţi, iar angajamentul dumneavoastră contează pentru noi toţi.
<SPEAKER ID="604" NAME="Kartika Tamara Liotard">
în numele Grupului GUE/NGL. - (NL) Dle preşedinte, dle comisar şi dle raportor, vă mulţumesc. Cancerul este o boală îngrozitoare, o boală pentru care, în stadiul său cel mai grav, nu se poate face nimic. Din fericire, totuşi, noi putem face ceva. Trăim mai mult şi, din nefericire, cu cât trăim mai mult, cu atât mai mare este riscul de a face cancer. Cu cât populaţia este mai în vârstă, cu atât mai multe cazuri de cancer pot apărea. Acesta este motivul pentru care statele membre trebuie să facă tot posibilul pentru a urma o politică de sănătate eficientă şi orientată social. O acţiune orientată, preventivă prin programe preventive de depistare şi medicamente accesibile împotriva cancerul - acesta ar trebui să fie punctul focal al atenţiei noastre.
<P>
Un alt punct asupra căruia noi putem face ceva este cantitatea mare de substanţe cancerigene din mediu. Avem toxine pretutindeni în locuinţele noastre: gândiţi-vă doar la azbest, la ustensilele de bucătărie şi chiar la toxinele din alimente. UE trebuie să îşi protejeze cetăţenii de astfel de toxine, indiferent dacă acest lucru este sau nu în detrimentul intereselor industriei. Interesele cetăţenilor şi sănătatea lor sunt mai presus de toate!
<SPEAKER ID="605" NAME="Anna Rosbach">
în numele Grupului EFD. - (DA) Dle preşedinte, cancerul este o boală răspândită despre care, mulţumită unor cercetări intense, începem să ştim foarte multe lucruri. Ştim acum că o persoană poate fi predispusă genetic la cancer şi că cel puţin o enzimă este implicată în activarea bolii. Stresul, stilul de viaţă, substanţele chimice şi virusurile pot, de asemenea, să cauzeze cancer. Anul acesta se aşteaptă ca două milioane de cetăţeni europeni să moară din cauza acestei boli. Aşadar, cancerul nu se opreşte la graniţele unui stat. Prin urmare, sunt mulţumită de iniţiativa Comisiei de a elabora un plan ambiţios de acţiune împotriva cancerului la nivel european. Am două întrebări. Care este poziţia Comisiei în privinţa cercetării? Resursele financiare alocate pot să asigure o cercetare eficientă şi ce nivel de prioritate îi este acordat? Comisia subliniază faptul că volumul depistărilor este redus faţă de recomandarea Consiliului. Prin urmare, cea de-a doua întrebare a mea se referă la modul în care obiectivul ambiţios va fi transformat în pacienţi reali în ţările noastre. Putem dubla în mod realist eficienţa depistării la nivelul întregii Europe?
<SPEAKER ID="606" NAME="Claudiu Ciprian Tănăsescu" AFFILIATION="NI">
Mai întâi aş vrea să îi mulţumesc domnului Peterle pentru munca depusă la acest raport.
<P>
Conform datelor medicale, cancerul reprezintă a doua cauză de mortalitate în Europa, în egală măsură pentru bărbaţi şi femei. Implicarea la nivelul Comisiei Europene în ceea ce priveşte parteneriatul creat pentru lupta împotriva cancerului înseamnă o nouă şansă la viaţă acordată persoanelor lovite de această cumplită boală şi familiilor acestora. Este esenţial să continuăm în a ne uni toate eforturile pentru o conlucrare permanentă, atât la nivelul cunoştinţelor de specialitate, cât şi a soluţionării noilor provocări care apar în astfel de cazuri.
<P>
Se impune, astfel, ca parteneriatul european privind lupta împotriva cancerului să asigure utilizarea cât mai corectă a resurselor, competenţelor, dar şi a mijloacelor de care dispun toate ţările membre, iar rezultatele progreselor înregistrate în lupta împotriva cancerului în diferitele ţări ale Uniunii Europene să fie puse la dispoziţia întregii Europe.
<SPEAKER ID="607" NAME="Edite Estrela" AFFILIATION="S&amp;D">
(PT) Dle preşedinte, dle comisar, lupta împotriva cancerului trebuie să fie o prioritate. Aproape 30 % din cazurile de cancer pot fi evitate şi consecinţele lor pot fi atenuate prin diagnosticare precoce şi tratament. Anumite tipuri de cancer afectează în mod diferit femeile şi bărbaţii. În fiecare an, în Uniunea Europeană există peste 275 000 de femei cu cancer la sân şi s-a dovedit că numărul este în creştere, chiar şi în rândul femeilor mai tinere. În fiecare an, 50 000 de femei din Europa sunt diagnosticate cu cancer de col uterin şi 25 000 mor din cauza acestei boli.
<P>
Cu toate acestea, cancerul de col uterin poate fi eliminat practic prin punerea la dispoziţie pe scară largă a vaccinului şi a programelor de analiză. De aceea, toate statele membre trebuie să îşi extindă de urgenţă programele de vaccinare şi de analiză la toate femeile care se află în grupul corect de vârstă pentru ca acestea să beneficieze de ele. De asemenea, este necesar ca statele să promoveze campanii de educaţie sanitară, să întreprindă acţiuni de conştientizare a publicului cu privire la importanţa diagnosticării precoce şi să îi informeze pe oameni referitor la programele şi serviciile disponibile. Prin urmare, salut această iniţiativă a Comisiei.
<SPEAKER ID="608" NAME="Elena Oana Antonescu" AFFILIATION="PPE">
Doresc şi eu să mulţumesc raportorului pentru munca depusă. Conform comunicării Comisiei către Parlament, volumul testelor de depistare a cancerului realizate în Uniunea Europeană este de mai puţin de jumătate din numărul minim anual de investigaţii care ar putea fi efectuate. Eu cred că trebuie să ne asigurăm că testele de depistare sunt accesibile cât mai multor cetăţeni şi acest lucru devine posibil.
<P>
Cercetarea din domeniu a făcut progrese în reducerea costurilor pentru teste şi creşterea preciziei depistării cancerului prin biomarkeri. O invenţie recent premiată la Salonul Internaţional de Invenţii de la Geneva permite depistarea unor forme de cancer în mai puţin de şase minute cu un cost de sub 1 euro. Este vorba de un senzor inventat de cercetătoarea Raluca-Ioana van Stade, din România, care poate depista forme de cancer înainte de apariţia simptomelor, cu cea mai mare precizie dintre toate metodele disponibile pe piaţă, ceea ce permite o rată mai mare de succes a tratamentelor.
<P>
Îmi exprim speranţa că în cadrul Comisiei, prin Centrul comun de cercetare, există un interes pentru această invenţie şi că aceasta se poate califica pentru includerea în rândul recomandărilor vizând introducerea în cadrul programelor de diagnosticare.
<SPEAKER ID="609" NAME="Petru Constantin Luhan" AFFILIATION="PPE">
Parteneriatul lansat de Comisia Europeană anul trecut este un instrument extrem de necesar, cancerul fiind cea mai răspândită cauză de deces, după bolile sistemului circulator. Din păcate, există discrepanţe mari între statele membre în ceea ce priveşte calitatea îngrijirilor medicale şi accesul la tratament. Conform unor statistici recente, în statele din sud-estul Europei probabilitatea ca un bărbat să moară de cancer este de două ori mai mare decât un bărbat din ţările nordice, de exemplu.
<P>
Consider că trebuie intervenit la nivel european în interesul cetăţenilor europeni, pentru a evita diferenţele mari de diagnostic şi tratament în statele membre UE. Comisia Europeană trebuie să aloce fonduri pentru cercetare în acest domeniu. Reuşite precum invenţia româncei Raluca-Ioana van Stade şi anume un senzor care determină existenţa cancerului în corpul uman, la nivel molecular, direct din sânge, printr-o procedură simplă care durează mai puţin de şase minute, trebuie să fie susţinute şi valorificate la maxim.
<SPEAKER ID="610" NAME="Olga Sehnalová" AFFILIATION="S&amp;D">
- (CS) După cum au afirmat deja mulţi dintre vorbitori, o luptă eficientă împotriva cancerului trebuie să includă tot spectrul de măsuri, de la prevenire la depistare, inclusiv diagnosticare, tratamente speciale şi îngrijire paliativă. Cu toate acestea, aş dori să menţionez încă un aspect foarte important al acestei boli: familiile pacienţilor care pierd lupta împotriva cancerului. Familia ar trebui să reprezinte un loc de alinare, sprijin şi încurajare pentru membrii ei. Cu toate acestea, este extrem de dificil să te confrunţi cu o boală progresivă şi familiile nu trebuie lăsate singure în această situaţie grea. Prin urmare, când vorbim de lupta împotriva cancerului, trebuie să ne gândim de asemenea la condiţiile pentru un sfârşit demn. Aceasta ar trebui să ia atât forma unei îngrijiri şi consilieri sistematice pentru familiile care se confruntă cu o îngrijire dificilă pe termen lung la domiciliu, cât şi a unui sistem de facilităţi specializate accesibile care oferă îngrijire specializată şi, mai presus de toate, umană pentru pacienţii aflaţi în stadiile finale ale acestei boli.
<SPEAKER ID="611" NAME="Pat the Cope Gallagher" AFFILIATION="ALDE">
Dle preşedinte, se estimează că 3,2 milioane de cetăţeni europeni sunt diagnosticaţi cu cancer anual şi, pe măsură ce populaţia europeană îmbătrâneşte, tendinţele actuale ar indica faptul că este probabil ca numărul cetăţenilor diagnosticaţi cu cancer în fiecare an să se dubleze - din nefericire - în următorii 20 de ani.
<P>
Bineînţeles, trebuie să încercăm să găsim o soluţie la această maladie teribilă. Cancerul este cauzat de mai mulţi factori. Vreau să prezint în linii generale ceea ce cred eu: că fumatul, supraponderabilitatea, consumul redus de fructe şi legume, sedentarismul şi consumul excesiv de alcool sunt factori care contribuie la apariţia bolii. Este esenţial ca strategiile de promovare a sănătăţii la nivel european şi, în special, la nivel naţional să fie consolidate şi finanţate în mod adecvat. Diagnosticarea precoce este esenţială şi acest lucru se poate constata în cazurile în care, datorită acesteia, oamenii rămân în viaţă, ceea ce, în absenţa ei, ar fi fost imposibil.
<P>
Prin cercetarea în domeniul cancerului, Uniunea Europeană poate juca un rol de lider: foarte important, peste 750 de milioane de euro au fost alocaţi cercetării în domeniul cancerului în temeiul celui de-al şaptelea Program-cadru şi sper că în anii următori această finanţare poate fi suplimentată. În concluzie, vreau să aduc un omagiu tuturor celor care oferă o astfel de îngrijire excepţională pacienţilor cu cancer, mai ales celor din ţara mea.
<SPEAKER ID="612" NAME="Angelika Werthmann" AFFILIATION="NI">
(DE) Dle preşedinte, doamnelor şi domnilor, sănătatea est un lucru valoros pe care este important să îl păstrăm. Cancerul este o problemă mondială care continuă să persiste, în ciuda progreselor medicale. Conform estimărilor Organizaţiei Mondiale a Sănătăţii, în 2004, 13 % din decese au fost cauzate de cancer. În UE, aproximativ 3,2 milioane de oameni se îmbolnăvesc de cancer în fiecare an. Principalele tipuri de cancer sunt cancerul de plămâni, cancerul de intestine şi cancerul de sân. Depistarea, mai ales pe măsură ce înaintăm în vârstă, joacă de asemenea un rol important în menţinerea sănătăţii. Principiul conform căruia este mai eficient să previi decât să tratezi s-a dovedit a fi adevărat în acest caz. Strategia optimă din punct de vedere al raportului cost-eficienţă, cu cele mai bune perspective de succes, este depistarea.
<SPEAKER ID="613" NAME="Seán Kelly" AFFILIATION="PPE">
(GA) Dle preşedinte, fără niciun dubiu cancerul este o boală teribilă şi, aşa cum se spune în ţara mea, ucide ţara, întrucât atât tineri, cât şi bătrâni mor din cauza acestei boli în fiecare zi. Statistica care arată că o persoană din trei poate avea cancer ar speria pe oricine. În acelaşi timp, profesorii, asistentele şi doctorii care se ocupă de această boală au înregistrat progrese însemnate. Cu toate acestea, în viitor, va fi important să cheltuim mai mulţi bani, în special în cercetare.
<P>
Uniunea Europeană joacă un rol important în această privinţă: în primul rând, acordând bani pentru cercetare, şi în al doilea rând, organizând această cercetare şi, îndeosebi, încurajând cooperarea între institutele care realizează această cercetare. Procedând în acest fel, vom progresa mai mult în viitor, iar numărul oamenilor care vor contracta boala şi care vor muri din cauza acesteia va scădea.
<SPEAKER ID="614" NAME="Krisztina Morvai" AFFILIATION="NI">
(HU) Vă rog să mă iertaţi pentru nota neobişnuit de personală, dar în timp ce discutam despre programul împotriva cancerului şi multe persoane au accentuat ce boală teribilă este în realitate şi cât de mulţi oameni mor din cauza ei, nu am putut să nu îmi amintesc că, în urmă cu patru ani, şi eu sufeream de această boală şi că, în aceeaşi perioadă a anului, cred că am reuşit să stabilesc un record, conform departamentului de oncologie. Din cap până în picioare am avut 14 tuburi ieşind din mine şi am petrecut săptămâni la terapie intensivă; cu toate acestea, acum sunt aici, sunt deputată în Parlamentul European, îmi cresc cei trei copii şi pot duce o viaţă completă. Aş dori să folosesc povestea mea pentru a le încuraja în special pe femei, precum şi pe toţi cetăţenii europeni, să apeleze la depistări. Pe baza experienţei mele, aş dori să trimit un mesaj tuturor celor care suferă de această boală, prietenilor şi familiilor lor şi doctorilor lor să nu renunţe niciodată la speranţă. Le urez numai bine şi mă gândesc la ei.
<SPEAKER ID="615" NAME="John Dalli">
membru al Comisiei - (MT) Dle preşedinte, sunt foarte mulţumit de entuziasmul manifestat astăzi în Parlament faţă de această luptă concertată împotriva cancerului. Aş dori să îi mulţumesc dlui Peterle pentru raportul pe care l-a elaborat şi aş dori, de asemenea, să îi mulţumesc dnei Morvai, care a luat cuvântul chiar înaintea mea, pentru că ne-a împărtăşit sentimentul speranţei şi aspectele pozitive; nu este totul pierdut atunci când cineva contractează această boală. S-au adus în discuţie multe aspecte; multe dintre gândurile exprimate de dvs. în Parlament au fost luate în considerare în comunicarea Comisiei şi vă asigur că sugestiile pe care le prezentaţi astăzi şi cele pe care le-aţi menţionat în raport vor fi analizate cu atenţie în programul nostru de activităţi.
<P>
În ceea ce priveşte aspectul ecologic, pot afirma că mediul este un factor cu adevărat important - chiar unul decisiv - în lupta împotriva cancerului. Cu toate acestea, trebuie să spunem de asemenea că standardele înalte de care beneficiem în Europa contribuie semnificativ la scăderea incidenţei acestei boli. Prin urmare, ar trebui să ne intensificăm eforturile pentru a asigura menţinerea acestor standarde ecologice înalte. De asemenea, trebuie să continuăm să accentuăm importanţa cercetării. Acum că industria farmaceutică face parte din portofoliul meu şi din responsabilităţile mele de comisar, există o şansă mult mai mare de a lucra cu industria şi, posibil, de a coordona mai bine cercetarea, asigurându-i astfel eficacitatea.
<P>
Unul dintre pilonii pe care aş dori să îmi construiesc activitatea în următorii cinci ani este cea mai largă accesibilitate cu putinţă la medicamentele disponibile pe piaţă; una dintre cele mai mari probleme pe care le avem în Europa - menţionată, de altfel, astăzi aici - este inegalitatea din sectorul sănătăţii. Acesta este un lucru pe care trebuie să îl asigurăm în mod special: accesul la medicamentele care intră pe piaţă. Aş dori să vă mulţumesc încă o dată. În concluzie, permiteţi-mi să repet că trebuie să muncim cu toţii cât mai mult cu putinţă pentru a-i convinge pe oameni de importanţa prevenirii, de exemplu, de importanţa depistării cancerului de sân care a fost menţionat în mod repetat astăzi. Întrucât această facilitate există în multe, dacă nu chiar în toate părţile Europei, este important să le încurajăm cu fermitate pe toate femeile să urmeze această procedură.
<SPEAKER ID="616" NAME="Alojz Peterle">
raportor. -(SL)Trebuie să spun că dezbaterea din această seară mi-a făcut reală plăcere şi vă transmit sincerele mele mulţumiri pentru sprijinul şi cuvintele atente. Sunt mulţumit că vorbim aceeaşi limbă la un asemenea nivel şi că împărtăşim aceleaşi obiective. Împărtăşim o conştientizare a contextului mai larg şi a cauzelor acestei boli, aşa cum împărtăşim o conştientizare a necesităţii unei lupte unite împotriva cancerului, într-un parteneriat reciproc.
<P>
Din cauza limitei de timp, nu am avut timp mai devreme să spun câteva cuvinte despre un stil de viaţă sănătos. Cred cu fermitate că noi, politicienii, am putea juca un rol important în acest sens prin puterea exemplului şi trebuie să promovăm un stil de viaţă sănătos. Întrucât şi eu am fost diagnosticat cu o boală asemănătoare celei a dnei Morvai, aş dori să o felicit chiar mai călduros pentru victoria dumneaei. Cred că astfel arătăm că această boală nu trebuie să fie neapărat sinonimă cu o sentinţă la moarte.
<P>
Aş dori să îi mulţumesc în special dlui comisar Dalli, pentru atenţia dumnealui şi pentru că a anunţat acţiuni mai rapide, pentru că boala are propria ei dinamică şi astfel noi trebuie să acţionăm la fel de dinamic. Stau la dispoziţia dlui comisar pentru o colaborare strânsă şi în viitor. Colaborarea noastră de până acum a fost exemplară şi împreună putem realiza mult mai mult.
<P>
De asemenea, aş dori să spun că vom reînfiinţa în scurt timp grupul deputaţilor pentru lupta împotriva cancerului, cunoscut sub acronimul MAC (Members Against Cancer) în legislatura anterioară. Cred că de această dată, poate cu un grup şi mai puternic, ne vom axa în special asupra prevenirii şi asupra dinamismului luptei noastre. Vă mulţumesc şi vă doresc noapte bună.
<SPEAKER ID="617" NAME="Preşedinte">
Dezbaterea a fost închisă.
<P>
Votul va avea loc mâine.
<P>
Declaraţii scrise (articolul 149 din Regulamentul de procedură)
<SPEAKER ID="785" NAME="Cristian Silviu Buşoi  " AFFILIATION="ALDE">
în scris. - Nu pot decât să salut propunerea Comisiei pentru un parteneriat privind lupta împotriva cancerului, care reprezintă o preocupare serioasă în domeniul sănătăţii în UE. Susţin întrutotul abordarea raportorului care evidenţiază în special acţiunea preventivă. În această perspectivă, cred cu fermitate că planurile naţionale cuprinzătoare de luptă împotriva cancerului sunt mai mult decât binevenite. De asemenea, aş favoriza cooperarea în materie de cercetare în acest domeniu. Trebuie să identificăm clar principalele cauze care generează această boală pentru a putea identifica, de asemenea, principalele elemente asupra cărora trebuie să ne concentrăm în eforturile noastre de prevenire. Acest lucru este absolut necesar pentru o acţiune preventivă eficientă. De asemenea, consider că ar fi rezonabil să ne clădim viitoarele acţiuni pe iniţiativele existente, cum ar fi Codul european împotriva cancerului sau Recomandările Consiliului privind depistarea cancerului de sân, de col uterin şi de colon, care reprezintă deja o bună bază pentru acţiune. Fireşte, prevenirea nu poate fi realizată fără un nivel adecvat de resurse financiare. Prin urmare, solicit statelor membre să aloce fondurile necesare pentru planurile de prevenire, astfel încât obiectivul de 15 % pentru reducerea numărului de cazuri noi să rămână realist.
<SPEAKER ID="618" NAME="Nessa Childers  " AFFILIATION="S&amp;D">
în scris. - Salut cu căldură această iniţiativă şi posibilităţile pe care le oferă multelor milioane de europeni despre care s-a anticipat că vor fi afectaţi de cancer în anii următori. Unul dintre cele mai semnificative obiective conţinute în raport este reducerea drastică a incidenţei cancerului prin atingerea unei acoperiri de 100 % în ceea ce priveşte depistarea cancerului de sân, de col uterin şi colorectal până în 2015, oferind cetăţenilor UE 125 de milioane de examinări pe an. Ca deputaţi europeni avem, la rândul nostru, obligaţia de a ne folosi de accesul la mass-media şi la alegătorii noştri pentru a-i implora pe europeni să se folosească de aceste controale cruciale. Continuă să existe o lipsă alarmantă de cunoştinţe în ceea ce priveşte atât riscurile de cancer, cât şi oportunităţile de depistare a acestuia, şi numai o informare continuă referitoare la aceste aspecte va putea asigura succesul de care această iniţiativă şi cetăţenii europeni au atâta nevoie.
<SPEAKER ID="619" NAME="Elisabetta Gardini  " LANGUAGE="IT">
Efortul este mondial. Cu toate acestea, în ciuda unei îmbunătăţiri continue a cunoştinţelor şi a progresului în ceea ce priveşte tratamentul, lupta împotriva cancerului este încă o provocare prezentă. Este o provocare împotriva căreia trebuie să luptăm în continuare utilizând cele mai bune resurse, pentru că efectele acestei boli sunt devastatoare dacă ne referim la mortalitate, dar la fel sunt şi aspectele psihologice, sociale şi economice asociate acesteia.
<P>
Este evident că abordarea trebuie să fie una la nivel mondial, nu doar în ceea ce priveşte cercetarea şi tratarea, ci şi prevenirea. Trebuie să realizăm o masă critică, creând condiţiile necesare pentru ca rezultatul obţinut în cazul unei persoane să devină moştenirea noastră, a tuturor. De aceea este important să creăm un parteneriat european pentru lupta împotriva cancerului care va facilita schimbul de informaţii şi coordonarea între statele membre. Activitatea desfăşurată în reţele ar trebui să privească nu doar cercetarea şi sănătatea, ci şi educaţia, dieta, comunicarea şi mediul. Ar trebui să urmărească participarea şi contribuţia societăţii civile, inclusiv în efortul de a le prezenta oamenilor obiceiuri şi moduri de viaţă sănătoase. Obiectivul ambiţios al Comisiei de a reduce incidenţa bolilor neoplastice cu 15 % până în anul 2020 poate fi considerat realist doar dacă această metodologie este aplicată şi susţinută prin finanţare adecvată.
<SPEAKER ID="784" NAME="Anneli Jäätteenmäki  " AFFILIATION="ALDE">
în scris. - (FI) Raportul referitor la comunicarea Comisiei intitulată "Lupta împotriva cancerului: un parteneriat european”este foarte importantă şi pertinentă în aceste vremuri. În prezent, cancerul este cea de-a doua cauză majoră de deces şi boală în Europa. Este foarte important să se intensifice cooperarea şi să se aloce resurse suplimentare pentru studiul cancerului şi tratamentul preventiv. Statele membre trebuie să scoată de pe piaţă substanţele cancerigene şi să le înlocuiască cu unele inofensive. Depistarea preventivă este necesară şi eficientă şi de aceea trebuie să i se aloce fonduri corespunzătoare. Campaniile de informare ar trebui, de asemenea, să se concentreze asupra instituţiilor de educaţie. Lupta împotriva cancerului are nevoie de obiective clare, la realizarea cărora Comisia şi statele membre trebuie să colaboreze. Comisia şi statele membre trebuie să aibă curajul de a se angaja să investească în viitor, în cercetarea în domeniul cancerului şi al prevenirii acestuia, pentru că atât banii, cât şi vieţile oamenilor vor fi salvate pe termen lung.
<SPEAKER ID="620" NAME="Siiri Oviir  " AFFILIATION="ALDE">
în scris. - (ET) Cancerul este o boală foarte costisitoare pentru societate, o boală care devine considerabil mai scumpă de diagnosticat şi tratat, şi care adesea produce dizabilitate pe termen lung, invaliditate şi deces prematur. În ciuda multelor realizări din medicină, răspândirea cancerului în lume se află totuşi pe o scară epidemică în prezent. Unul din trei europeni va fi diagnosticat cu cancer pe parcursul vieţii şi unul din patru europeni va muri în urma acestei boli. Statele membre, şi îndeosebi strategia lor naţională pentru prevenirea cancerului, au un rol important în oprirea răspândirii bolii. Din moment ce în lupta împotriva cancerului vom putea atinge rezultatele stabilite de strategie doar prin măsuri consecvente şi pe termen lung, solicit tuturor statelor membre care se confruntă cu actuala criză economică să nu reducă resursele financiare alocate pentru lupta împotriva cancerului şi pentru necesităţile de profilaxie primară şi secundară. Zgârcenia de astăzi poate duce la tot felul de cheltuieli mâine. Metodele preventive joacă un rol important în lupta împotriva cancerului, întrucât o treime din cazurile de cancer pot fi evitate cu ajutorul acestora. O altă chestiune importantă în ceea ce priveşte măsurile preventive este, în opinia mea, sensibilizarea publicului cu privire la formele de cancer specifice fiecărui sex; trebuie să instituim standarde de prevenire şi să propunem studii de depistare a acestor afecţiuni. În încheiere, aş dori să salut propunerile Comisiei de a relansa iniţiativa parteneriatului european pentru adoptarea de măsuri împotriva cancerului în perioada 2009-2013, cu scopul a susţine măsurile anticancer adoptate de statele membre. Doar printr-un efort colectiv putem reuşi în combaterea unui inamic precum cancerul.
