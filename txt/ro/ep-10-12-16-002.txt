<CHAPTER ID="002">
Marca patrimoniului european (dezbatere) 
<SPEAKER ID="006" NAME="Președintele">
Primul punct pe ordinea de zi îl reprezintă raportul elaborat de doamna Paliadeli, în numele Comisiei pentru cultură și educație, referitor la propunerea de decizie a Parlamentului European și a Consiliului de stabilire a unei acțiuni a Uniunii Europene privind Marca patrimoniului european - C7-0071/2010 -.
<SPEAKER ID="007" NAME="Chrysoula Paliadeli" LANGUAGE="EL">
Domnule președinte, doamnă comisar, încurajarea unei conștiințe europene care să respecte și să apere multiculturalismul reprezintă o provocare majoră pentru instituțiile europene în efortul acestora de a realiza o coeziune și solidaritate extinse între cetățenii statelor membre ale Uniunii Europene.
<P>
Cunoașterea istoriei noastre, familiaritatea cu patrimoniul nostru cultural multicultural și informarea generației tinere cu privire la ideile și oamenii care au stat la baza construirii Uniunii Europene ar putea ajuta la reducerea distanței dintre Uniunea Europeană și cetățenii săi.
<P>
La instrucțiunile Consiliului Uniunii Europene, Comisia Europeană a început elaborarea unei propuneri pentru transformarea Mărcii patrimoniului european interguvernamentală într-o instituție comunitară. Consultarea extinsă a publicului și o evaluare a impactului au arătat că integrarea acestei instituții în inițiativele europene ar ajuta la îmbunătățirea imaginii și credibilității mărcii, cu condiția ca aceasta să se bazeze pe criterii clar definite și să sublinieze natura simbolică, mai degrabă decât cea estetică a unui monument sau sit; cu alte cuvinte, aceasta ar trebui să fie mărturia că istoria europeană este rezultatul unei moșteniri culturale comune bogate și reciproc complementare și că Uniunea Europeană își are rădăcinile în valori puternice precum libertatea, democrația, respectul pentru drepturile omului, diversitatea culturală, toleranța și solidaritatea.
<P>
Am început cu o abordare foarte ambițioasă a mărcii; ca armă din arsenalul politicii noastre externe care ar putea să meargă dincolo de granițele Uniunii Europene, aceasta ar putea fi acordată și altor state din Europa și, de ce nu, chiar și din afara continentului nostru. Momentan, se pare că ar fi mai indicat ca aceasta să fie folosită ca mijloc de aprofundare a coeziunii dintre statele membre ale Uniunii și să se limiteze inițial la acestea.
<P>
Am răspuns la propunerea Comisiei ca marca să fie acordată unui număr maxim de 27 de situri propunând ca procedura să fie repetată o dată la doi ani, pentru a menține valoarea instituției și pentru a acorda timp pentru selecția siturilor și apoi monitorizarea acestora, după acordarea mărcii. Suntem de acord cu faptul că, datorită valorii simbolice a distincției, ca factor care contribuie la unificarea Europei, siturile transnaționale trebuie să fie favorizate, deoarece acestea sprijină coeziunea, promovează crearea de rețele și încurajează cooperarea dintre statele sau regiunile membre. Din acest motiv, considerăm că acestea ar trebui să ocupe primul loc în cotă. Din motive practice, un stat membru va acționa în calitate de coordonator între grupul de experți europeni și Comisie.
<P>
Am abordat transformarea mărcii nu ca pe o transformare administrativă a vechii instituții transnaționale, ci ca pe o nouă instituție cu criterii de selecție clar definite și cu obligații pentru beneficiari pentru a putea continua să o păstreze. Grupul de experți, crearea de rețele, caracterul simbolic și monitorizarea beneficiarilor indică o abordare diferită care nu ar trebui să fie confundată cu instituția transnațională anterioară. Din acest motiv, cu scopul de a proteja fosta instituție și de a promova validitatea celei noi, am considerat că nu era nevoie de dispozițiile tranzitorii de la articolul 18 din propunerea Comisiei. De asemenea, am căutat modalități de consolidare a rolului echipei de doisprezece experți din textul Comisiei prin adăugarea unui alt membru, propus de Comitetul Regiunilor, și am încercat să ne asigurăm că echipa se implică mai mult în acordarea mărcii sau în procedura de retragere.
<P>
În același context și cu scopul de a consolida rolul Parlamentului European, am insistat asupra obligației Comisiei de a publica, înainte de selecția finală, o listă completă a siturilor preselectate și de a informa Parlamentul European și Consiliul în mod corespunzător. Acest lucru va acorda Parlamentului European și Consiliului timp pentru a reacționa în cazul apariției unei probleme.
<P>
Pentru a încheia această scurtă prezentare, aș dori să le mulțumesc raportorilor alternativi, reprezentanților Comisiei și Consiliului pentru contribuția lor creativă la raportul asupra căruia vi se va cere să votați în curând. Am încrederea că vom coopera în același mod și la următoarea etapă a consultării.
<SPEAKER ID="008" NAME="Androulla Vassiliou" LANGUAGE="EL">
Domnule președinte, aș dori să încep prin a mulțumi Parlamentului European, în special raportoarei, doamna Paliadeli, și raportorilor alternativi pentru susținerea puternică a propunerii Comisiei privind Marca patrimoniului european. După cum știți, propunerea a fost printre primele aprobate de noua Comisie după ce aceasta a intrat în exercițiu și constituie una dintre prioritățile noastre în sectorul cultural pentru anii care urmează.
<P>
Prin această marcă, scopul nostru este de a da cetățenilor europeni, în special cetățenilor tineri, noi ocazii de a învăța despre patrimoniul și istoria lor comună și, în același timp, diversă și despre dezvoltarea Uniunii Europene. Sunt sigură că acest lucru va ajuta la apropierea cetățenilor europeni de Uniunea Europeană. Marca patrimoniului european va contribui și la creșterea turismului cultural și va aduce beneficii fizice și financiare.
<P>
Cooperarea dintre Parlament și Comisie cu privire la marcă a fost extrem de constructivă în ultimele luni și sunt încântată că abordarea noastră a coincis în privința multor chestiuni de bază. Majoritatea amendamentelor pe care le-ați aprobat astăzi sunt în deplină conformitate cu ambițiile noastre pentru noua marcă. Împărtășim opinia Parlamentului că validitatea și calitatea inițiativei sunt de o importanță vitală. De asemenea, apreciem măsurile pe care le-ați luat pentru a menține un maxim de claritate, simplitate și flexibilitate a normelor și procedurilor, astfel încât acestea să fie ușor de înțeles pentru public și ușor de aplicat pentru statele membre și Uniunea Europeană.
<P>
Cu toate acestea, câteva dintre amendamentele dvs. sunt mai delicate din punct de vedere politic. Mă refer în principal la dispozițiile tranzitorii eliminate. Siturile cărora li s-a acordat marca interguvernamentală și statele membre au așteptări mari de la perioada de tranziție, care le va acorda oportunitatea de a participa rapid în noul sistem, cu condiția, desigur, ca acestea să îndeplinească noile criterii de calitate. Aceasta este probabil una dintre principalele probleme pe care trebuie să le discutăm cu Consiliul în cadrul negocierilor noastre tripartite din următoarele luni.
<P>
Cu toate acestea, sunt sigură că se vor găsi compromisuri acceptabile pentru toate părțile, care vor proteja reușita pe termen lung a Mărcii patrimoniului european. Din acest motiv, sperăm să continuăm această cooperare excelentă cu Parlamentul în acest sector. Vă mulțumesc încă o dată pentru cooperarea dvs. excelentă.
<SPEAKER ID="009" NAME="Marie-Thérèse Sanchez-Schmid" LANGUAGE="FR">
Domnule președinte, după cum se cuvine, aș dori să o felicit pe raportoarea noastră nu numai pentru activitatea sa, ci, mai ales, pentru capacitatea de a asculta.
<P>
Acest raport, deși ar putea să nu pară foarte important în contextul general al acestui Parlament, mi se pare capabil să genereze o reală acțiune comunitară. Din izvoarele mici ies râurile mari.
<P>
Comisia pentru cultură și educație a votat pentru păstrarea numelui "Marca patrimoniului european” - lucru la care Grupul Partidului Popular European (Creștin Democrat) spera în mod special - deoarece această inițiativă nu se limitează la dimensiunea istorică a Uniunii Europene, ci se concentrează pe ideea largă de Europa, un concept cu mult mai vechi.
<P>
Marca este un instrument puternic care ar trebui, în principiu, să promoveze identitatea europeană prin diversitatea culturală. Aceasta nu ar trebui văzută ca o simplă transformare a inițiativei interguvernamentale, ci mai degrabă ca un instrument care, pe baza experienței, va aduce valoare adăugată reală, atât prin impulsul pe care l-ar putea da promovării valorilor europene de către statele membre sau autoritățile locale, cât și prin cunoștințele cetățenilor cu privire la aceste valori.
<P>
Scopul său este de a consolida sentimentul cetățenilor europeni de apartenență la Europa și de a duce la o sensibilizare comună. Într-un moment în care atașamentul public față de ideea europeană rămâne o provocare puternică cu care trebuie să ne confruntăm, Europa are, de asemenea, nevoie de simboluri care să o dezvolte și să o consolideze în fiecare zi, întrucât se pare că identitatea europeană este un fapt evident care încă nu a fost inventat.
<SPEAKER ID="010" NAME="Mary Honeyball">
în numele Grupului S&D. - Domnule președinte, sunt complet de acord cu toți ceilalți vorbitori că aceasta este o inițiativă excelentă și mă bucur foarte mult că Comisia pentru cultură și educație și doamna Paliadeli o prezintă.
<P>
Aș dori, în special, să mulțumesc raportoarei noastre care a făcut o treabă excelentă în această privință. Aceasta este o modalitate foarte bună de promovare a Europei, de promovare a culturii și istoriei noastre comune. Sunt sigură că aceasta va avea un succes enorm și am instituit diferite măsuri pentru a-i asigura reușita. Siturile finale vor fi alese de către un grup de experți care vor avea cunoștințe specializate în acest domeniu și, după cum am mai spus, ne vom concentra în special pe siturile transfrontaliere pentru a promova ideea de Europă.
<P>
Există, de asemenea, criterii speciale pe care candidații care reușesc trebuie să le îndeplinească: vrem să sporim importanța europeană a siturilor alese; ne așteptăm ca cei care reușesc să organizeze evenimente educaționale, în special pentru tineri; va exista un schimb de idei cu privire la inițierea de proiecte comune cu celelalte situri care au primit marca, vor exista activități artistice și culturale care vor promova dialogul și va exista, desigur, acces pentru publicul cel mai larg pentru vizitarea acestor situri.
<P>
Așadar, cred că siturile, după ce vor fi gata de funcționare, vor aduce un beneficiu imens Europei și vor fi un lucru de care oamenii vor putea să se bucure și vor promova ideea de Europă și ceea ce facem noi în Parlament și în UE.
<P>
Așadar, recomand tuturor acest raport. Sunt sigură că atunci când sistemul va fi gata, acesta va fi un succes imens și sunt foarte mândră că am participat la această inițiativă.
<SPEAKER ID="011" NAME="Oriol Junqueras Vies" LANGUAGE="ES">
Domnule președinte, Marca patrimoniului european este, fără îndoială, un proiect foarte important, din cel puțin două motive: în primul rând, pentru că permite cetățenilor europeni să se simtă mai aproape de istoria și de patrimoniul lor comun și divers; în al doilea rând, pentru că reprezintă un instrument bun pentru promovarea turismului cultural și creșterea economiei.
<P>
Prin urmare, aș dori să mulțumesc doamnei comisar Vassiliou și raportoarei, doamna Paliadeli, pentru inițiativa și eforturile mari depuse și aș dori să profit de această ocazie pentru a spune că, deși inițial aceasta a fost o inițiativă a statelor membre, acum trebuie să îi acordăm o dimensiune europeană clară.
<P>
Aceasta înseamnă că Marca patrimoniului european nu ar trebui să reprezinte suma locurilor selectate de statele membre, ci ar trebui, mai degrabă, să reflecte o viziune europeană comună. O viziune europeană necesită criterii comune și transparența absolută a procesului de preselecție de către statele membre. Asta înseamnă, de asemenea, că trebuie să respectăm diversitatea regională, culturală și lingvistică.
<P>
Succesul ei depinde de noi.
<SPEAKER ID="012" NAME="Emma McClarkin">
în numele Grupului ECR. - Domnule președinte, promovarea și dezvoltarea siturilor de patrimoniu din Europa sunt un proiect necesar și binevenit, care merită întreaga noastră atenție. Patrimoniul nostru bogat și divers este un lucru de care cetățenii Europei ar trebui să fie mândri și, într-adevăr, acesta este unul dintre principalele motive pentru care milioane de oameni din întreaga lume vizitează Europa în fiecare an. Proiectul are potențialul de a oferi siturilor istorice posibilitatea de a accesa finanțări suplimentare și de a păstra și dezvolta facilitățile pentru acestea, ceea ce este un lucru foarte necesar în aceste perioade de dificultăți economice, însă atunci când stârnim așteptările cetățenilor, avem obligația de a le respecta.
<P>
Cu toate acestea, încă de la început, acest raport a fost formulat într-un limbaj federalist, care a încercat să promoveze o demonstrație europeană falsă sau forțată, iar tentativa de redenumire a sistemului Marca patrimoniului Uniunii Europene a fost motivată politic și ar exclude mii de locații potențiale a căror istorie și moștenire datează dinaintea multor situri contemporane și chiar le eclipsează.
<P>
În plus, încercările mele și ale altora de a asigura că accentul mărcii rămâne asupra patrimoniului, și nu a integrării politice, au fost respinse. Acest lucru va duce, în mod inevitabil, la excluderea pe nedrept a multor situri importante.
<P>
Finanțarea acestui program a stârnit, de asemenea, multe îngrijorări serioase, în special având în vedere măsurile de austeritate care afectează profund departamentele culturale din întreaga Europă. Sper că am putut să controlăm acest lucru pe măsură ce am înaintat. Este posibil ca și proliferarea excesivă a siturilor și dublarea probabilă a sistemului UNESCO să creeze probleme.
<P>
Obiectivele centrale ale acestei mărci ar fi putut să fie conservarea și celebrarea patrimoniului nostru comun și divers, dar, din păcate, nu am garantat că vom adăuga valoare. Aceasta este o chestiune pe care nu trebuie să o neglijăm.
<SPEAKER ID="013" NAME="Giancarlo Scottà" LANGUAGE="IT">
Domnule președinte, doamnelor și domnilor, sunt încântat de această inițiativă, care vizează să transforme Marca patrimoniului european într-o acțiune formală a Uniunii Europene pentru a-i spori eficiența, vizibilitatea, prestigiul și credibilitatea.
<P>
În acest scop, aș dori să subliniez importanța profesionalismului membrilor grupului de experți însărcinat cu evaluarea siturilor, precum și rigurozitatea procedurilor de acordare a mărcii și de revizuire a întreținerii acesteia odată cu trecerea timpului. Aceste elemente sunt esențiale pentru a asigura specificitatea și calitatea mărcii în sine.
<P>
Marca trebuie totuși să se concentreze în totalitate mai curând asupra valorii simbolice și educaționale decât asupra frumuseții sitului - așa cum au tendința să facă alte inițiative de promovare a patrimoniului cultural - astfel încât să se diferențieze în mod clar de acestea. Prin urmare, sunt, de asemenea, de acord că ar trebui să se țină seama în mod deosebit de siturile transnaționale, în virtutea importanței lor simbolice.
<SPEAKER ID="014" NAME="Hans-Peter Martin" AFFILIATION="NI">
(DE) Domnule președinte, o marcă de acest gen este foarte logică, dar numai cu două condiții: prima este că aceasta ar trebui să aibă o vizibilitate ridicată pentru a asigura sensibilizarea - până la urmă, avem deja o mulțime de simboluri de acest fel. A doua condiție este că nu ar trebui să se permită ca birocrația aferentă să devină un scop în sine, cum este cazul atâtor inițiative și instituții europene similare. Chiar ar fi un paradox al tradiției culturale europene ca ceva care poate fi atât de benefic pentru noi, stabilind în mod clar o poziție destul de diferită de China prin modul în care tratează cultura sa străveche, sau de Statele Unite, cu depozitul său istoric limitat de situri culturale, să fie văzut la analiza finală ca o modalitate extrem de birocratică și complicată de a crea locuri de muncă pentru cei cu relații.
<P>
Trebuie să fim foarte clari într-o anumită privință: cultura este sursa de inspirație a ideilor și viziunilor care sunt adesea îmbrățișate aici, dar mult mai rar puse în practică. Această oportunitate deosebită de a stabili o identitate care să cuprindă și principiul subsidiarității poate exista numai prin cultură, acesta fiind motivul pentru care trebuie să facem și mai multe în acest domeniu. Mă gândesc și la promovarea specifică a scriitorilor și a altor artiști, fără organizațiile și instituțiile autoîntreținute care tind să existe în spațiul european.
<SPEAKER ID="015" NAME="Marco Scurria" AFFILIATION="PPE">
(IT) Domnule președinte, doamnelor și domnilor, aș dori să o salut pe doamna Vassiliou și să îi mulțumesc pentru susținerea puternică a acestei inițiative, la fel cum aș dori să îi mulțumesc doamnei Paliadeli și tuturor raportorilor alternativi pentru eforturile bune pe care le-au depus.
<P>
În prezent, Europa trece prin dificultăți economice și financiare. Într-adevăr, discutăm în prezent despre modul în care putem interveni pentru a ajuta mai multe țări din Uniunea Europeană care se află în dificultate. Este evident că acesta este un lucru important, dar Europa nu trebuie să piardă din vedere importanța valorilor care au permis Uniunii să iasă victorioasă din nenumăratele provocări cu care s-a confruntat de-a lungul istoriei sale.
<P>
Bogăția Europei rezidă în istoria sa, în cultura sa, în arta sa, în personalitățile sale reprezentative, în peisajele sale, în locurile sale simbolice, în intelectualii săi, în filosofii săi și - îndrăznesc să spun - în civilizația sa. Această marcă poate reprezenta toate aceste lucruri și evidenția mulțimea de forme de identitate europeană la care statele membre au contribuit de-a lungul timpului.
<P>
Trebuie să ne îndreptăm atenția acum asupra negocierilor cu Consiliul pentru a rezolva câteva dintre diferențele de interpretare cu privire la câteva puncte. Cred că punctele disputate vor fi rezolvate rapid și poate că și ușor, având în vedere importanța subiectului. Cred, de asemenea, că de îndată ce acest raport va fi adoptat definitiv, ne vom simți cu toții mai europeni, datorită valorilor și tradițiilor pe care le împărtășim. Cred că, prin intermediul Comisiei, prin munca depusă de către Parlament împreună cu Consiliul, facem într-adevăr o treabă bună pentru toți cetățenii noștri.
<P>
[Vorbitorul a fost de acord să accepte o întrebare din partea domnului Martin în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură]
<SPEAKER ID="016" NAME="Hans-Peter Martin" AFFILIATION="NI">
(DE) Domnule președinte, îi sunt foarte recunoscător domnului Scurria. Apreciez enorm ceea ce a avut de spus privind această chestiune. Aș dori numai să îl întreb, în calitate de reprezentant al grupului majoritar din acest Parlament, cum ar estima acesta riscul de a ne încurca în prea multă birocrație în ceea ce privește administrarea și punerea în aplicare a acestei mărci a patrimoniului cultural? Are vreo propunere pentru a asigura că acest lucru va fi păstrat în parametri rezonabili, astfel încât să nu ne confruntăm cu un exces de jurii care deliberează la nesfârșit și să nu ratăm obiectivul nostru comun actual, și anume o marcă foarte vizibilă care să fie recunoscută, prin urmare, în media.
<SPEAKER ID="017" NAME="Marco Scurria" AFFILIATION="PPE">
(IT) Domnule președinte, mă bucur foarte mult să îi pot răspunde domnului Martin deoarece știm că problema birocrației este uneori ceea ce distinge și separă cetățenii europeni de instituțiile lor. Din acest punct de vedere, cred că direcția stabilită de acest raport este destul de clară. Vom vorbi despre aceasta și cu Consiliul.
<P>
După ce statele membre vor hotărî care sunt siturile cărora li se poate da marca europeană și după întrunirea unui grup de experți autentici cărora li se va acorda șansa de a selecta siturile în limita unei perioade de timp necesare, dar nu excesive - și tot nu ne-am dat seama cine va avea ultimul cuvânt de spus în această privință, dar acesta este un lucru pe care trebuie să îl discutăm cu Consiliul și Comisia - nu văd probleme birocratice excesive din acest punct de vedere. Există probleme birocratice pentru multe alte măsuri, dar nu pentru aceasta referitoare la marcă, despre care cred că poate fi urmărită cu ușurință într-o limită de timp sigură și cu rezultate clare pentru toți cetățenii europeni.
<SPEAKER ID="018" NAME="Maria Badia i Cutchet" AFFILIATION="S&amp;D">
(ES) Domnule președinte, doamnă comisar, doamnelor și domnilor, aș dori să adaug și felicitările mele doamnei Paliadeli pentru munca excelentă depusă.
<P>
Cred că acum putem spune, după adoptarea raportului, că acesta va fi apogeul reușit al unui nou angajament față de "europenism” și nu cred că un angajament față de acesta este banal în timpurile actuale.
<P>
De asemenea, cred că decizia statelor membre, a doamnei comisar și a Comisiei de a plasa marca patrimoniului european în cadrul domeniului Uniunii Europene va ajuta la sporirea vizibilității, a prestigiului și a credibilității, dar va consolida, de asemenea, idealurile adânc înrădăcinate de coeziune și solidaritate între cetățenii europeni.
<P>
Marca este un pas important către integrarea europeană, deoarece ne va apropia mai mult pe noi și pe toți cetățenii de istoria noastră comună.
<P>
Atunci când există atât de multe voci care trebuie ascultate, care revendică atât de adesea drepturile asupra istoriei individuale - adesea istoria națională - cred că o inițiativă precum cea pe care o votăm astăzi, care să revendice drepturile asupra unei istorii comune și să o facă cunoscută are o valoare cu adevărat simbolică și extrem de importantă.
<P>
Cred că ceea ce vom realiza cu această marcă a patrimoniului european va ajuta și generațiile mai tinere să înțeleagă ideile din spatele părinților fondatori ai Uniunii Europene, astfel încât aceștia să vadă că această Uniune Europeană, acest proces de integrare europeană prin care trecem este un proces și că, la fel ca toate procesele, încheierea lui depinde de cei care lucrează în cadrul său. Cred că, în această privință, Uniunea Europeană va fi ceea ce își doresc cetățenii săi să fie. Prin urmare, îndemn toată lumea să colaboreze. Desigur că tocmai l-am auzit pe domnul Martin spunând că ar trebui să evităm birocrația. Sigur că ar trebui! Cu toate acestea, mai presus de toate, trebuie să ne luăm angajamentul față de istoria noastră comună și să o facem cunoscută.
<SPEAKER ID="019" NAME="Președintele">
Dl Takkula a cerut permisiunea să adreseze o întrebare.
<P>
Domnule Takkula, îi puteți adresa o întrebare doamnei Badia.
<SPEAKER ID="020" NAME="Hannu Takkula" AFFILIATION="ALDE">
(FI) Domnule președinte, scopul meu principal este de a solicita să iau cuvântul, deoarece sunt coordonatorul Grupului Alianței Liberalilor și Democraților pentru Europa și pentru că aș dori, în numele acestuia, să îi mulțumesc doamnei Paliadeli pentru acest raport formidabil și să spun câteva cuvinte despre istoria poporului nostru și despre Marca patrimoniului european. Așadar, de fapt, întrebarea mea este ...
<P>
(Președintele l-a întrerupt pe vorbitor)
<SPEAKER ID="021" NAME="Președintele">
Domnule Takkula, un moment: procedura... vă vom da cuvântul în curând în calitate de vorbitor suplimentar, deoarece într-adevăr, reprezentantul grupului dvs. nu a fost prezent.
<P>
Vă vom chema împreună cu diferiții vorbitori care urmează și veți avea două minute la dispoziție pentru a vorbi.
<SPEAKER ID="022" NAME="Marek Henryk Migalski" AFFILIATION="ECR">
(PL) Domnule președinte, doamnă comisar, cu puțin timp în urmă, atunci când a interpretat discursul doamnei Badia i Cutchet, interpretul a folosit termenul de "europeism”, probabil din greșeală. Nu există niciun astfel de cuvânt în limba poloneză și, de fapt, am impresia că inițiativa pe care o discutăm în prezent construiește ceva care nu există: "Europeism”, sau un gen de creație artificială, care este un pion într-un joc politic.
<P>
Cred că ceea ce facem nu este necesar. După cum a spus odată un filosof celebru, "entitățile nu trebuie înmulțite mai mult decât este nevoie”. Mi se pare că Marca patrimoniului european reprezintă o entitate care este multiplicată mai mult decât este necesar. Nu voi menționa uriașul semn de întrebare care atârnă asupra chestiunii privind modul în care se va acorda și retrage marca. Nu voi menționa faptul că inițiativa îi va costa pe contribuabilii europeni 1 350 000 EUR. Întrebarea mea este de natură fundamentală, destul de separată de celelalte chestiuni serioase, și anume: de ce facem asta? Chiar trebuie să construim ceva care nu este europenitate, ci numai europeismul pe care l-am menționat mai devreme?
<SPEAKER ID="023" NAME="João Ferreira" AFFILIATION="GUE/NGL">
(PT) Domnule președinte, doamnă comisar, ideea actuală de cultură nu este nimic nou - am mai auzit-o în cadrul dezbaterii altor rapoarte în Parlament și am auzit-o din nou astăzi aici - aceasta este pe punctul de a fi considerată indispensabilă în Uniunea Europeană. Acest lucru este exprimat în diverse moduri: fie în contextul așa-numitei diplomații culturale, în care cultura este privită ca un instrument pentru politica externă, fie în domeniul discutat în prezent al instituirii unei mărci a patrimoniului Uniunii Europene, astfel încât, cu cuvintele raportoarei, "să sporim credința europenilor în Uniunea Europeană și în conducătorii săi” și "să reducem distanța dintre Uniunea Europeană și cetățenii săi”.
<P>
Raportoarea realizează în mod chibzuit că există și alte mijloace mai eficiente de a obține acest lucru, despre care s-ar putea spune mult mai multe. Aș dori să subliniez că nicio marcă nu va fi suficientă pentru a șterge efectele vizibile pe care politicile pe care UE le-a pus în aplicare și guvernarea sa economică le-au avut asupra cetățenilor și popoarelor din Europa: pe scurt, planurile unui adevărat terorism social pe care l-a aplicat în complicitate cu guvernele naționale.
<P>
Ar trebui, de asemenea, să luăm în considerare efectele politicilor precum politica agricolă comună sau politica comună privind pescuitul, printre altele, asupra distrugerii mărcilor culturale importante și asupra elementelor vii din moștenirea culturală și istorică a popoarelor europene. Să luăm în considerare dezintegrarea viitoare, pe durata unei singure generații, a comunităților rurale de coastă sau seculare. Această inițiativă, care este de o semnificație predominant simbolică, se bazează pe dezvoltarea falsității unei identități europene unice și a unei culturi europene unice și, mai mult, pe valori precum libertatea, democrația, toleranța și solidaritatea, prin intermediul zonei deosebit de sensibile a patrimoniului cultural și, la rândul său, cea a istoriei, care dă naștere la preocuparea gravă că acest lucru va încuraja procedura alarmantă de rescriere a istoriei la care asistăm de la un timp.
<P>
Cultura, la fel ca celelalte fenomene istorice, nu vine dintr-un fel de identitate comună omogenă, ci indică, mai degrabă, antagonisme, conflicte și dominație culturală. Să ne întrebăm încă o dată care este sensul denumirii "Marcă a patrimoniului Uniunii Europene”, care este acordată pur și simplu pe baza locului în care se află elementele patrimoniului în cauză. Știind că patrimoniul european este împrumutat de la multe culturi și ar putea fi revendicat și de lumea islamică, de culturile mediteraneene sau de culturile acelor popoare supuse colonialismului european, vorbim despre patrimoniu al Uniunii Europene sau despre patrimoniu din Uniunea Europeană?
<P>
Domnule președinte, aș dori să închei prin a spune că, în general, cu unele excepții, amendamentele depuse de către raportoare au îmbunătățit proiectul Comisiei, dar, în acest caz, obiectivele specifice ale raportului sunt mult mai puțin importante decât concepțiile greșite care stau la baza acestuia.
<SPEAKER ID="024" NAME="Corneliu Vadim Tudor" AFFILIATION="NI">
Astăzi, 16 decembrie, sărbătorim jubileul a 240 de ani de la nașterea lui Ludwig van Beethoven, compozitorul imnului Europei unite.
<P>
În virtutea acestui excelent raport al Comisiei pentru cultură și educație, ca istoric și scriitor român, eu propun ca marcă a patrimoniului european un loc excepțional, unic în lume - Peștera Sf. Andrei, situată aproape de vărsarea Dunării în Marea Neagră. Așa cum afirmă unul dintre părinții bisericii creștine, Origen, care știa de la tatăl lui care, la rândul său, știa de la ucenicii lui Andrei, acolo, în acea mică peșteră din provincia Sciția Minor a venit și a răspândit lumina Evangheliei cel care fusese întâiul chemat de către Iisus Hristos. Fără îndoială, aceea este prima biserică creștină din Europa.
<P>
În primele luni ale anului 2011 voi face demersurile necesare pentru a găsi suport comunitar în vederea unui proiect grandios. Intenționez să ridic o impunătoare statuie a Mântuitorului Iisus Hristos în Transilvania românească, mai exact în zona Brașov. Ea va fi mai înaltă decât cele similare din Brazilia, Portugalia și Polonia, având 40 de metri, iar la bază va exista o biserică unde vor fi oficiate căsătorii, botezuri, slujbe religioase închinate marilor sărbători ale creștinătății. În negura viitorului, noi vom răzbate și vom învinge numai sub semnul luminos al crucii creștine.
<SPEAKER ID="025" NAME="Hella Ranner" AFFILIATION="PPE">
(DE) Domnule președinte, mă bucur foarte mult că această inițiativă, care este deja pusă în aplicare în unele state membre, a fost acum prezentată Uniunii Europene ca întreg. Alegerea unui ciclu bianual pentru acordarea mărcii ar fi trebuit să fie un lucru corect și adecvat. Aș dori, de asemenea, să îi transmit mulțumiri doamnei raportoare în această privință. Cu toate acestea, trebuie să recunosc că am o ușoară reținere cu privire la faptul că trebuie să reușim să stabilim o distincție precisă între programul pentru patrimoniul cultural mondial al UNESCO și caracterul european al acestei mărci. Altfel, va fi dificil pentru cetățenii noștri să înțeleagă de ce această marcă anume are o dimensiune europeană specială.
<P>
Am aruncat o privire să văd ce situri au nominalizat statele membre până acum și am descoperit, destul de evident, că acestea sunt în principal structuri făcute de om. Ideea noastră în Comisia pentru cultură și educație nu a fost numai de a recunoaște clădirile, deși clădirile reprezintă un element important, ci, mai mult decât atât, obiectele de valoare și alte situri, sau chiar experiențe, asociate cu dezvoltarea europeană.
<P>
Și astfel ajung la următorul punct al comentariilor mele. Va fi deosebit de important să se desemneze experți corespunzători în jurii, care au asimilat aceste obiective și care vor ajuta la punerea în aplicare și dezvoltarea acestora. În acest caz, nu va mai trebui să ne temem de birocrația care este probabil să apară.
<SPEAKER ID="026" NAME="Silvia Costa" AFFILIATION="S&amp;D">
(IT) Domnule președinte, doamnă comisar, doamnelor și domnilor, într-o perioadă din viața sa în care Europa trece printr-o criză a identității și a perspectivelor, consider că instituirea unei mărci a patrimoniului european care să identifice acele situri - atât materiale, cât și nemateriale - cu o valoare simbolică și educațională mare pentru istoria, cultura și crearea Uniunii Europene este deosebit de semnificativă.
<P>
Mulțumirile mele sincere se îndreaptă către raportoare, doamna Paliadeli, care a acceptat în mod eficient propunerile și completările sugerate de mulți dintre noi din Comisia pentru cultură și educație, care asigură, în special, proceduri mai sigure și mai conforme cu Tratatul de la Lisabona în ceea ce privește împărțirea sarcinilor între statele membre, Comisie, Consiliu și Parlament. După cum au observat unii dintre colegii mei deputați, ne-am străduit, de asemenea, să ne asigurăm că nu există o suprapunere între marcă și alte inițiative ale Organizației Educaționale, Științifice și Culturale a Națiunilor Unite (UNESCO) și ale demersurilor istorice și culturale ale Consiliului European.
<P>
De fapt, pe baza unor criterii bine definite, statele membre vor prezenta maximum două situri administrate în mod activ o dată la doi ani. Acesta este un punct important: statele membre trebuie să demonstreze că cred în situri și că, prin urmare, le administrează în mod educațional, implicând oamenii. Între timp, Comisia va fi responsabilă cu preselecția, la recomandarea unui grup de experți, dar își va asuma și un rol de monitorizare, va evalua eficiența administrării siturilor o dată la șase ani și are, de asemenea, dreptul de a retrage marca. Parlamentului i se va atribui un rol mai puternic, deoarece acesta nu numai numește patru dintre cei 16 membri ai grupului european, ci are și o relație activă cu lista de situri preselectate.
<P>
Susțin, de asemenea, soluția oferită la problema complexă a mărcilor acordate deja pe bază interguvernamentală multor state membre care, în orice caz, deși nu sunt adecvate pentru noul sistem și noile criterii, își vor păstra marca anterioară și, prin urmare, nu vor fi retrogradate.
<P>
Apreciez, de asemenea, prioritatea acordată siturilor transnaționale, care va constitui o provocare foarte interesantă pentru Europa, și rolul acordat Comitetului Regiunilor ca parte din abordarea subsidiarității, precum și accentul pe implicarea necesară a statelor membre în etapa de selecție, inclusiv cea a municipalităților și regiunilor, pentru a evita ca acestea să fie implicate numai parțial. Cu toate acestea, cred că ar fi util și un efort suplimentar din partea statelor membre. Este foarte important ca acestea să lanseze concursuri orientate către tineri în școli și universități pentru a iniția un proces de identificare a siturilor, ceea ce ar putea deveni și o modalitate de a reconstrui o istorie și un destin european comun și care ar putea însemna că și aceștia ar contribui la sentimentul de apartenență și de cetățenie europeană.
<SPEAKER ID="027" NAME="Hannu Takkula" LANGUAGE="FI">
Domnule președinte, doamnă comisar, doamnelor și domnilor, aș dori în primul rând să vă mulțumesc pentru ocazia de a vorbi puțin în numele grupului meu, Grupul Alianței Liberalilor și Democraților pentru Europa, despre acest raport important referitor la Marca patrimoniului european.
<P>
Ascultând dezbaterea de astăzi, unele impresii mi-au amintit uneori de ceea ce mi-a spus odată un anumit profesor: tot ce se poate înțelege greșit se va înțelege greșit. Prin aceasta mă refer la faptul că unii încearcă să vadă acest raport excelent - al cărui scop este de a ameliora imaginea Europei și de a arăta că puterea acesteia se află în diversitatea ei, în faptul că este unită în diversitate - ca o amenințare la ideea de stat națiune sau o amenințare la identitatea europeană sau la altceva. Nu este vorba despre asta.
<P>
Cred că aceasta este o inițiativă excelentă și aș spune că trebuie să știm mai multe despre Europa. Trebuie să știm lucruri unii despre alții, pentru că astfel putem construi o Europă mai bună pe viitor.
<P>
Europa este un mozaic de națiuni în care s-au dezvoltat idei comune despre democrație, demnitate umană și libertatea de exprimare. Acestea sunt valorile centrale pe care vrem să le ducem mai departe.
<P>
Când vorbim despre moștenirea culturală europeană, trebuie spus că avem una foarte bogată. Cred că această mică investiție pe care o facem, 1,3 milioane de euro pentru întregul program, va fi în beneficiul acelor situri care dobândesc Marca patrimoniului european de mai multe ori la rând, chiar și din punct de vedere financiar. Beneficiul financiar nu este aspectul cel mai important aici: mai presus de toate, este vorba despre beneficiul psihologic generat de un spirit european consolidat și de o înțelegere mai bună privind modul în care a luat naștere această Europă de mozaicuri și bazele și fundamentele sale. Atunci când ne vom cunoaște istoricul și istoria, atunci vom fi capabili și de construirea unui viitor durabil.
<P>
Domnule președinte, aș dori să mulțumesc încă o dată raportoarei, doamna Paliadeli, pentru raportul său. După părerea mea, acesta este excelent și necesar. Mai mult, merită din plin să înaintăm cu proiectul referitor la Marca patrimoniului european pe baza raportului.
<SPEAKER ID="028" NAME="Raffaele Baldassarre" AFFILIATION="PPE">
(IT) Domnule președinte, doamnă comisar, doamnelor și domnilor, crearea unei identități europene și creșterea interesului cetățenilor pentru Uniunea Europeană și originile sale sunt două provocări cu care instituțiile europene trebuie să se confrunte pentru a obține coeziune și solidaritate amplă.
<P>
Mai mult, aceste provocări se află în centrul obiectivelor Tratatului de la Lisabona. De fapt, articolul 3 din Tratat stabilește obligațiile UE de a proteja dezvoltarea culturală europeană. Deși visul european trece printr-o etapă dificilă în prezent, acesta nu se limitează numai la impasul cu privire la Europa ca proiect politic sau la criza economică în desfășurare, ci se datorează și dificultăților cu care se confruntă o Uniune fondată pe o identitate încă nedescoperită.
<P>
În această situație, este mai necesar ca niciodată să reducem distanța dintre Uniunea Europeană și cetățenii săi, aducând patrimoniul cultural multinațional, dar comun, al Uniunii Europene la cetățenii săi și, mai presus de toate, la viitoarele generații. Acesta este sensul și importanța unei mărci a patrimoniului european: de a uni Europa în diversitatea sa, de a promova o cultură comună și de a favoriza integrarea locurilor vizate din cadrul teritoriului său.
<P>
Pentru a realiza acest obiectiv, noua marcă se va concentra mai curând asupra valorii educaționale simbolice decât pe frumusețea estetică a unui sit, favorizând cooperarea dintre situri și susținând proiectele comune între acestea. Prin urmare, aș dori să recunosc meritele activității excelente realizate de doamna Paliadeli și de către restul Comisiei pentru cultură și educație, în special, referitoare la procedura de selecție a siturilor și la consolidarea rolului Parlamentului European pe durata procesului de selecție.
<P>
Sunt sigur că decizia statelor membre de a introduce marca în cadrul Uniunii Europene va contribui la creșterea vizibilității și prestigiului acesteia, astfel încât să realizeze obiectivele de coeziune și de solidaritate în rândul cetățenilor europeni.
<SPEAKER ID="029" NAME="Cătălin Sorin Ivan" AFFILIATION="S&amp;D">
În primul rând, vreau să mulțumesc și eu doamnei raportor pentru raportul foarte bun pe care a reușit să îl facă, pentru negocierile pe care le-a dus cu Comisia și cu Consiliul. Chiar dacă nu a reușit să impună Marca patrimoniului cultural al Uniunii Europene, Marca patrimoniului Europei este, totuși, foarte bună, și proiectul în sine este foarte bun. Sunt convins că, dacă va urma traseul proiectului Capitale culturale europene, va fi unul de foarte mare succes. Este o inițiativă foarte bună, cu atât mai mult cu cât aduce la un loc proiecte transnaționale.
<P>
Mai multe state lucrează împreună pentru a împărtăși aceleași valori și aceleași tradiții pe care le au de sute de ani împreună. Eu vin dintr-un oraș aflat la granița de est a Uniunii Europene, poate cel mai mare oraș cultural la granița de est, la doar 10 km de graniță, dar am fost și în Santiago de Compostela, practic la granița de vest a Uniunii Europene - două centre culturale care au foarte multe lucruri în comun dar, de asemenea, foarte multe lucruri care le diferențiază. Unul este centru ortodox de pelerinaj, altul centru catolic de pelerinaj. Cel mai bine vedem valorile pe care le avem în comun atunci când ieșim în afara granițelor Uniunii Europene, atunci când mergem pe alte continente. Atunci avem imaginea foarte clară a valorilor pe care le împărtășim de sute de ani, a faptului că avem o cultură comună, că avem anumite trăsături care ne diferențiază de celelalte popoare, și Marca patrimoniului cultural al Uniunii Europene, Marca patrimoniului cultural al Europei își are sensul atunci când ieșim în afara granițelor Uniunii Europene.
<P>
Eu vă felicit încă o dată pentru acest raport și am convingerea că va fi un proiect de succes.
<SPEAKER ID="030" NAME="Csaba Sógor" AFFILIATION="PPE">
(HU) Domnule președinte, salut faptul că, pe durata acestei ședințe, aceasta este a doua propunere pe care o votăm care intenționează să reducă distanța dintre Uniunea Europeană și cetățenii săi. Transformată din programele interguvernamentale ale mai multor țări europene într-o acțiune oficială a UE, introducerea Mărcii patrimoniului european va întări sentimentul de apartenență la UE și va consolida recunoașterea diferențelor și dialogul intercultural. Acest fapt va face ca cetățenii, în special tinerii, să devină conștienți de importanța rolului lor în istoria europeană și de simbolismul european. Acesta poate să ne sporească sensibilizarea cu privire la patrimoniul nostru cultural comun.
<P>
Siturile care vor primi marca vor fi mai accesibile, în special pentru tineri, iar obiectele care înfățișează istoria noastră comună vor fi utilizate mai corespunzător. Personal, ceea ce mă bucură cel mai mult sunt aspectele organizaționale ale acțiunii, adică faptul că procedurile de selecție și de supraveghere vor fi realizate în funcție de criterii lipsite de ambiguitate și transparente și faptul că se va dezvolta schimbul profesional de experiențe. În calitate de deputat ales, reprezentant al unei minorități naționale, observ cu satisfacție faptul că, în cazul României de exemplu, siturile propuse de către experți internaționali obiectivi vor avea, de asemenea, șansa de a fi selectate pe lângă cele patru obiecte care dețin deja marca. Astfel de situri includ Biblioteca Teleki din Târgu-Mureș, care este cunoscută ca unul dintre bastioanele culturii maghiare, sau Biserica Neagră din Brașov, considerată prin esență un exemplu de excelență a arhitecturii saxone gotice.
<SPEAKER ID="031" NAME="Olga Sehnalová" AFFILIATION="S&amp;D">
(CS) Domnule președinte, Marca patrimoniului european este fără îndoială o inițiativă bună și o continuare a proiectului interguvernamental care funcționează deja din 2006. Scopul inițiativei este de a contribui la crearea unei identități europene comune, sporind interesul pentru Uniunea Europeană și pentru valorile sale.
<P>
Conceptul de "patrimoniu cultural” este foarte vast, iar acesta este un lucru bun. Sunt încântată de faptul că propunerea de modificare pentru includerea patrimoniului industrial în această categorie a fost, de asemenea, adoptată. Industria este una dintre cele mai importante componente ale istoriei europene comune - până la urmă, Europa a fost leagănul Revoluției Industriale din secolul al XIX-lea, iar începutul UE este legat de fondarea Comunității Europene a Cărbunelui și Oțelului. Aceasta este legată totuși și de istoria comună a mișcărilor pentru drepturi civile și sociale.
<P>
Unul dintre domeniile care ne așteptăm să beneficieze de pe urma Mărcii patrimoniului european este cel al turismului. Cred cu fermitate că aceasta este o ocazie de a folosi monumentele istoriei europene comune în scopul dezvoltării turismului și în acele regiuni care nu sunt destinații turistice tradiționale. Acest tip de monument este, în opinia mea, trecut cu vederea în mod nedrept și tot ceea ce trebuie făcut este să îi descoperim și să îi valorificăm potențialul. Prin urmare, salut și susțin raportul cu hotărâre și, în acest context, aș dori să mulțumesc raportoarei, doamna Paliadeli.
<SPEAKER ID="032" NAME="Joanna Katarzyna Skrzydomnulewska" AFFILIATION="PPE">
(PL) Domnule președinte, în perioada anterioară intrării în vigoare a Tratatului de la Lisabona, ne-am confruntat cu o situație în care cetățenii din UE deveneau în mod vizibil mai puțin interesați de problemele și activitățile acesteia. Scopul adoptării Tratatului de la Lisabona nu a fost numai de a oferi o soluție la problemele legate de nevoia pentru o mai bună funcționare a instituțiilor, ci și de a implica mai îndeaproape cetățenii Europei în activitățile UE, de exemplu prin intermediul inițiativei cetățenești. Marca patrimoniului european este un pas în plus către construirea unei identități europene și consolidarea legăturilor dintre cetățeni și UE.
<P>
De-a lungul ultimilor patru ani, statele membre au declarat 64 de situri de importanță deosebită pentru Europa. Descoperind istoria noastră comună și învățând despre rolul Uniunii Europene și diversitatea sa culturală bazată pe valori democratice comune și drepturile omului, putem întări sentimentul locuitorilor comunității noastre de apartenență la o mare familie europeană, în cadrul UE.
<SPEAKER ID="033" NAME="Seán Kelly" AFFILIATION="PPE">
(GA) Domnule președinte, salut prezentele propuneri și cred că acestea vor crește și vor dezvolta industria turismului, un lucru care este foarte necesar în zilele noastre.
<P>
În ciuda tuturor criticilor pe care le primește Europa, cred că majoritatea cetățenilor încă mai prețuiesc Europa și mai ales o marcă care o înfățișează. Am văzut acest lucru în legătură cu Orașul european al sportului. Limerick, localitate din propria mea circumscripție, a primit recent acel premiu și acesta a fost apreciat foarte mult. Același lucru este valabil și pentru Orașele europene ale culturii și va fi cu siguranță și pentru siturile patrimoniului european.
<P>
Există câteva lucruri bune cu privire la această situație, care ar trebui lăudate. Unul dintre ele este că situl trebuie menținut, astfel încât marca să nu fie acordată pentru totdeauna fără a se asigura că acesta o merită într-adevăr. În al doilea rând, avem punctul menționat de domnul Martin, la care domnul Scurria a dat un răspuns bun, că birocrația nu o va sufoca. Cred că putem fi foarte mândri de această marcă. Are mult potențial.
<SPEAKER ID="035" NAME="RadvilMorkūnaitė-Mikulėnien" AFFILIATION="PPE">
(LT) Domnule președinte, există adesea discuții în rândul cetățenilor cu privire la viitorul Uniunii Europene. Bazele unei Uniuni puternice și ale unui viitor reușit se construiesc pe încredere și pe adaptare reciprocă, la fel ca într-o familie. Marca patrimoniului european este un mijloc prin care oamenii să poată afla mai multe unii despre alții, să găsească acele lucruri și să recunoască personalitățile și mișcările care simbolizează construirea Europei. Identificarea unui patrimoniu cultural comun este o ocazie de a consolida o Europă unică și unită. Toate națiunile și țările, toți avem o experiență istorică diferită, variată, adesea dureroasă, dar aceste diferențe sunt cele care se unesc pentru a constitui familia noastră și pentru a ne forma identitatea europeană. În special, aș dori să subliniez divizarea Europei care a durat mulți ani și oportunitățile diferite sau lipsa totală a acestora pentru dezvoltarea democrației. Mă refer la Europa de Est și la ocupația Uniunii Sovietice. Cu toate acestea, și acolo a existat mereu o luptă pentru ideea unei Europe și trebuie să apreciem ...
<P>
(Președintele a întrerupt-o pe vorbitoare)
<SPEAKER ID="036" NAME="Piotr Borys" AFFILIATION="PPE">
(PL) Domnule președinte, nimeni nu ne poate acuza de inconsecvență. În Tratatul de la Lisabona am stabilit cetățenia UE a locuitorilor săi, iar ieri am avut ocazia să votăm asupra Inițiativei cetățenești. Astăzi adoptăm un simbol, și anume Marca patrimoniului european. Acest lucru va propulsa fără îndoială identitatea și cetățenia UE sau, cu alte cuvinte, toate valorile care sunt atât de importante pentru noi. Cred că această marcă va acționa ca un complement remarcabil atât pentru lista UNESCO, cât și pentru itinerariile culturale europene, precum și pentru Capitalele europene ale culturii. Toți cei care călătoresc cunosc valoarea și importanța sistemelor de acest gen.
<P>
Cred că promovarea culturii europene chiar în centrul Europei, către europeni, este un aspect fundamental. Mare parte din Europa este încă nedescoperită în această privință, dar promovarea culturii europene în afara Europei joacă, de asemenea, un rol important. Ceea ce este mai important este ca această marcă să fie promovată cu succes de către doamna comisar și de către statele membre.
<SPEAKER ID="037" NAME="Georgios Papanikolaou" AFFILIATION="PPE">
(EL) Domnule președinte, aș dori, la rândul meu, să o felicit pe raportoarea noastră, doamna Paliadeli, pentru raportul său excelent și pentru toate eforturile depuse până în prezent. Această nouă marcă a patrimoniului european pune în evidență cultura noastră, spiritul european și ne mulțumește pe noi toți cei care vizităm siturile din Europa și cred că este păcat că nu subliniem valoarea adăugată a Europei, toate aceste monumente istorice pe care trebuie neapărat să le promovăm.
<P>
În prezent, după cum știți, Europa este preocupată nu numai de criza economică, după cum este și normal; Europa de după Lisabona vrea să își scoată în evidență coeziunea culturală, istoria bogată, mozaicul care o definește. Desigur, acest lucru trebuie făcut cu participarea activă a Parlamentului European și am încrederea că negocierile cu Consiliul cu privire la articolul 18 vor avea rezultate bune.
<SPEAKER ID="038" NAME="Iosif Matula" AFFILIATION="PPE">
Consider binevenită transformarea proiectului interguvernamental privind Marca patrimoniului european într-o inițiativă formală a Uniunii Europene, în condițiile în care proiectul inițial nu a beneficiat de vizibilitatea și prestigiul pe care le merita. Prin acest proiect, deschidem o ușă și către țările care îmbogățesc cultura continentului nostru fără a face parte din Uniune.
<P>
Un punct esențial este revalidarea siturilor deja desemnate în cadrul acordului interguvernamental, precum și asigurarea unei echități în ceea ce privește statele cu un număr diferit de situri înregistrate inițial. De asemenea, în situația în care siturile nu sunt revalidate direct, este important ca acestea să aibă posibilitatea de a-și depune din nou candidatura, pentru a le oferi mai multe șanse.
<P>
Acordarea pe termen nedeterminat a Mărcii patrimoniului, fără o reevaluare periodică, ar ajuta la folosirea mai eficientă a bugetului redus acordat proiectului. Marca patrimoniului european va sensibiliza opinia publică față de diversitatea patrimoniului nostru cultural comun și a turismului cultural.
<SPEAKER ID="039" NAME="Elena Băsescu" AFFILIATION="PPE">
Crearea unei identități europene și creșterea interesului față de UE reprezintă provocări majore. Ele au capacitatea de a genera o coeziune și o solidaritate de amploare. Marca patrimoniului european și-ar putea îndeplini obiectivele într-un mod mai eficient, dacă ar fi gestionată cu titlu de inițiativă europeană. Ea trebuie bazată pe aceleași criterii și însoțită de un sistem de monitorizare foarte bine definit. Astfel, se va stimula, printre altele, turismul cultural. Ca și în cazul siturilor înscrise în patrimoniul mondial UNESCO, Marca va crește numărul de turiști și va oferi un nou impuls economiilor locale.
<P>
Salut intenția Comisiei de a folosi Marca patrimoniului european alături de celelalte instrumente destinate creării unei legături mai solide între UE și cetățenii europeni. Subliniez, în final, importanța încurajării dialogului intercultural.
<SPEAKER ID="040" NAME="Androulla Vassiliou">
membră a Comisiei. - Domnule președinte, se pare că majoritatea deputaților care au luat cuvântul au accentuat importanța acestei inițiative europene și valoarea sa adăugată reală. Aceștia au subliniat importanța acestei inițiative pentru promovarea Europei, a istoriei și patrimoniului european comun, valoarea educațională a inițiativei și semnificația sa pentru crearea și încurajarea unui dialog mai cultural.
<P>
Sunt foarte mulțumită și foarte recunoscătoare pentru această aprobare. Aș dori să clarific faptul că experții care vor fi desemnați pentru deciziile privind această inițiativă importantă vor avea, cu siguranță, cele mai ridicate competențe profesionale pentru a asigura că aceștia aleg nu numai siturile, ci și ideile cele mai bune și cu cea mai mare valoare. Permiteți-mi să vă reamintesc faptul că acest patrimoniu nu se referă numai la situri, ci și la patrimoniul cultural intangibil. De exemplu, în Portugalia, există un decret care a fost primul decret din Europa pentru abolirea condamnării la moarte. Acesta a fost inclus pe lista de mărci, așadar și acesta poate face parte din patrimoniul intangibil.
<P>
De asemenea, aș dori să clarific că scopul nostru este de fapt de a avea o procedură simplificată - calitatea, dar și simplificarea este importantă. Din acest motiv, nu am acceptat propunerea Consiliului ca, după grupul de experți, inițiativa să treacă la comitologie, întrucât acest lucru ar crea birocrație și ar irosi timp prețios din cel alocat adoptării deciziei.
<P>
Aș dori să închei prin a spune că, în această perioadă de criză economică care generează diviziunea popoarelor europene din punct de vedere politic, social și economic, avem nevoie de inițiative precum aceasta care să apropie poporul european. Acesta va avea un sentiment al identității și trebuie să subliniem importanța patrimoniului nostru cultural comun a cărui bogăție se află de fapt în diversitatea sa. Patrimoniul comun, dar divers, este cel ce ne va uni.
<P>
Aș dori să vă mulțumesc din nou pentru susținere, în special doamnei Paliadeli și raportorilor alternativi, pentru această cooperare excelentă pe care am avut-o și aștept cu nerăbdare adoptarea finală a prezentei inițiative în viitorul apropiat.
<SPEAKER ID="041" NAME="Chrysoula Paliadeli" LANGUAGE="EL">
Domnule președinte, aș dori să încep prin a declara că împărtășesc părerile exprimate, atât cu privire la evaluarea impactului mărcii patrimoniului european, cât și la valoarea sa culturală adăugată. Această marcă nu poate reduce singură distanța dintre public și Uniunea Europeană. Ea poate doar să ajute, împreună cu alte inițiative, la abordarea problemei. Desigur, nu pot omite faptul că, în această perioadă de criză, precum criza recentă prin care trecem, cu atacul sălbatic asupra euro și a Uniunii Europene, publicul nu privește numai către cultură pentru a-și rezolva problemele de zi cu zi. Cu toate acestea, cunoașterea istoriei și respectarea multiculturalismului poate acționa atât ca instrument de coeziune, cât și ca impuls pentru creșterea comunităților locale, solicitându-le să coopereze la nivel local, regional, național și transnațional, după cum se precizează în propunerea Comisiei și după cum acceptăm noi. Din această perspectivă, ideea unei mărci a patrimoniului cultural pentru Uniunea Europeană - mulțumirile mele domnului Ivan care și-a amintit de propunerea inițială -, menită să sporească sensibilizarea publicului european cu privire la patrimoniul său comun și, în același timp, să susțină turismul cultural, este un pas pozitiv în această direcție. Valorile precum democrația și libertatea, care sunt înrădăcinate în trecutul cultural al Europei, sunt astăzi la fel de importante precum transparența și solidaritatea, în special dacă dorim să reducem distanța dintre instituțiile europene și cetățenii din statele membre ale Uniunii Europene și distanța dintre cetățenii statelor membre. Desigur, va trebui să rezolvăm problemele legate de birocrație, dar vă pot asigura că transparența și componența echipei de experți europeni va fi supusă unor condiții extrem de clare. Nu există îndoială că instituția va funcționa în claritate deplină.
<SPEAKER ID="042" NAME="Președintele">
Dezbaterea a fost închisă.
<P>
Votul va avea loc astăzi la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="043" NAME="Rareș-Lucian Niculescu" AFFILIATION="PPE">
în scris. - Transformarea inițiativei Marca patrimoniului european într-o acțiune oficială a UE va aduce valoare adăugată deosebită tuturor acțiunilor derulate de statele membre și va aduce, de asemenea, o contribuție importantă la crearea unei identități europene comune. Apreciez această inițiativă și raportul prezentat și remarc faptul că Marca patrimoniului european ar putea fi extinsă cu mult succes și cu efecte benefice la activitățile legate de turismul rural tradițional, un sector în plină dezvoltare în statele europene. Este, de altfel, una dintre propunerile pe care le voi înainta Comisiei pentru Agricultură și Dezvoltare Rurală, cu ocazia prezentării avizului cu privire la rolul pe care turismul rural și agroturismul îl joacă în atingerea obiectivului UE de a transforma Europa în destinația turistică numărul 1 la nivel mondial.
<SPEAKER ID="044" NAME="Emil Stoyanov" LANGUAGE="BG">
Aș dori să o felicit pe doamna Paliadeli pentru munca depusă la acest raport. Instituirea și acordarea Mărcii patrimoniului european este o inițiativă care merită o atenție deosebită. Dimensiunea europeană și importanța siturilor propuse vor ajuta la promovarea identității europene și a unui sentiment de cetățenie europeană. Istoria continentului nostru este un element important care ar putea contribui la integrarea popoarelor din Europa. Generația noastră mai tânără trebuie să fie sensibilizată în mod corespunzător cu privire la patrimoniul european comun, pentru că este foarte important să nu existe variații între diferitele versiuni sau tentative de interpretare populistă, întrucât acesta reprezintă istoria noastră europeană comună și reflectă întreaga noastră diversitate culturală și lingvistică. Procedura de selecție trebuie să se asigure că se aleg numai situri de o calitate corespunzătoare. Cred că statele membre ar trebui să își prezinte propunerile în strânsă colaborare cu autoritățile locale și regionale. Acest lucru va ajuta la popularizarea siturilor de la nivel național și la reducerea distanței dintre instituțiile europene și cetățenii europeni. În calitate de deputat în Parlamentul European, singurul organism ales în mod democratic să își reprezinte cetățenii, consider că acesta trebuie să joace un rol mai important în prezenta inițiativă.
<SPEAKER ID="045" NAME="Csanád Szegedi" LANGUAGE="HU">
Subscriu în totalitate la afirmația din raport conform căreia există o distanță enormă între UE și cetățenii din statele membre europene, întrucât mai mult de jumătate dintre aceștia nu au nicio părere sau o părere favorabilă despre UE. Prin redenumirea Mărcii patrimoniului european ca Marca patrimoniului Uniunii Europene și prin modificările aferente, lansăm o altă campanie grandioasă, costisitoare și inutilă de auto-publicitate și propagandă UE. Dacă nu vom lua în considerare detalii minore precum considerarea unui monument dedicat naționalistului și separatistului slovac Stefanik drept construcție exemplară pentru patrimoniul cooperării în Uniunea Europeană, nici această inițiativă nu va reuși să apropie oamenii de UE. Mai mult, este neclar faptul că, dacă Marca patrimoniului european nu este într-adevăr destinată să dubleze lista deja existentă a patrimoniului mondial a UNESCO, atunci de ce urmează să fie extinsă către țările terțe și la care țări s-a gândit raportul în această privință?
