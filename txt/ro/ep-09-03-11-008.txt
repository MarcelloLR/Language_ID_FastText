<CHAPTER ID="008">
Declaraţia Preşedinţiei
<SPEAKER ID="305" NAME="Preşedintele">
Doamnelor şi domnilor, în primul rând aş dori să fac apel la înţelegerea dvs. şi să îmi cer scuze pentru faptul că şedinţa începe atât de târziu, dar abia acum două minute am fost anunţat că trebuie să dau o declaraţie cu privire la un eveniment foarte trist. Daţi-mi voie să dau această declaraţie acum.
<P>
Cu tristeţe şi oripilare am aflat despre evenimentele din oraşul Winnenden din Baden-Württemberg din Germania, unde cincisprezece persoane au fost ucise în mod tragic la liceul Albertville. Făptaşul, un fost elev al şcolii, în vârstă de şaptesprezece ani, s-a sinucis ulterior. În timpul schimbului de focuri de arme care a avut loc la un magazin din oraş, doi poliţişti care îl urmăreau pe făptaş au fost răniţi.
<P>
În numele Parlamentului European, aş dori să îmi exprim condoleanţele şi solidaritatea faţă de familiile şi rudele victimelor, care sunt elevi nevinovaţi şi trei profesori ai şcolii.
<P>
Această tragedie are loc la numai şase luni după un masacru similar de la o şcoală din Kauhajoki, Finlanda. În calitate de politicieni responsabili ai Uniunii Europene şi ai statelor membre, este datoria noastră să facem tot posibilul pentru a asigura că astfel de fapte sunt anticipate în faza incipientă şi prevenite, dacă putem influenţa acest lucru.
<P>
De asemenea, suntem şocaţi de un alt eveniment tragic din statul Alabama, Statele Unite, unde o persoană înarmată a împuşcat cel puţin zece oameni înainte de a se sinucide.
<P>
Din nou, aş dori să exprim, în numele tuturor celor de aici, simpatia şi solidaritatea noastră faţă de victime şi familiile acestora. Aş fi recunoscător dacă am ţine un moment de reculegere în amintirea celor ucişi.
<P>
(Deputaţii s-au ridicat şi au ţinut un minut de reculegere)
