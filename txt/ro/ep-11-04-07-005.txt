<CHAPTER ID="005">
Importurile în UE de roșii din Maroc (dezbatere)
<SPEAKER ID="074" NAME="Președintele">
Următorul punct este dezbaterea privind întrebarea cu solicitare de răspuns oral a Comisiei cu privire la importurile în UE de roșii din Maroc (Petiția 1565/2009 de José Maria Pozancos, de cetățenie spaniolă), de Erminia Mazzoni, în numele Comisiei pentru petiții - B7-0211/2011).
<SPEAKER ID="075" NAME="Erminia Mazzoni" LANGUAGE="IT">
Dle președinte, doamnelor și domnilor, întrebarea pe care am prezentat-o în cadrul Comisiei pentru petiții arată nemulțumirea comisiei noastre față de răspunsul pe care l-a oferit Comisia problemei ridicate de către Federația spaniolă a asociațiilor producătorilor și exportatorilor de fructe, legume, flori și plante vii.
<P>
Practic, Comisia și-a concentrat atenția asupra responsabilității statelor membre în stabilirea prețurilor, fără a ține cont de esența petiției, care constă în raportarea importurilor ilegale de roșii și alte legume din Maroc.
<P>
Aceste pretinse nereguli au fost, de fapt, deja observate de câțiva ani de către organismul de reglementare al OLAF, care a semnalat aplicarea abuzivă a metodei de deducere prevăzută de Regulamentul (CE) nr. 3223/1994, care stabilește trei metode diferite de calcul. Consecințele acestei situații sunt venituri mai mici pentru Uniunea Europeană, concurență neloială și încălcarea regulilor pieței, precum și sărăcirea treptată a producătorilor și exportatorilor europeni, fiind raportate situații extrem de alarmante, în special în Spania, Grecia, Portugalia, Franța și Italia.
<P>
Comisia negociază un nou acord bilateral cu Maroc și din nou se pare că acest acord nu ia în considerare aceste fapte alarmante, ci continuă să pună în aplicare un flux de exporturi din Maroc către Uniunea Europeană, lucru care este în totalitate nereglementat și nu este în conformitate cu legislația europeană.
<P>
Cred că acesta este un subiect asupra căruia ar trebui să ne concentrăm. Acesta este un subiect care ridică o problemă delicată în prezent, și anume, cea a fluxurilor de migranți. De fapt, această masă mare de cetățeni provenind din țările de pe coasta Africii de Nord, inclusiv Maroc, și îndreptându-se către Uniunea Europeană implică deseori lucrători agricoli, așa cum arată evenimentele recente din Rosarno.
<P>
Avem mari dificultăți legate de primirea lor. Mai presus de toate, noi, cei din Uniunea Europeană și în special în Italia, avem mari dificultăți să le oferim mijloace de existență. Reducerea în continuare a potențialului de producție agricolă în țările noastre și, prin urmare, în Franța, Spania, Italia și Portugalia, țări care au probleme grave în acest moment, ar provoca tot felul de daune. Aș dori să știu ce intenționează să facă Comisia.
<SPEAKER ID="076" NAME="Maroš Šefčovič">
vicepreședinte al Comisiei. - Dle președinte, dacă îmi permiteți, voi încerca să răspund la câteva întrebări care au fost ridicate în cadrul acestei petiții. Aș dori să-i mulțumesc dnei Mazzoni pentru că a adus în discuție această întrebare, astfel încât să putem clarifica poziția noastră în această chestiune.
<P>
În primul rând, aș dori să asigur Parlamentul că serviciile competente ale Comisiei monitorizează atent și îndeaproape cantitatea de roșii importate din Maroc, folosind un sistem de verificări încrucișate bazat pe desemnarea cantităților importate de către operatorii marocani și evidența zilnică a importurilor efectuată de către autoritățile vamale naționale. Până în prezent, Comisia nu are nicio dovadă de fraudă sistemică sau eșec sistemic al sistemului care a fost pus în aplicare. Avem informații cu privire la un caz, la care voi reveni puțin mai târziu. Acest lucru are legătură cu anul 2007, atunci când OLAF a subliniat, într-adevăr, faptul că sistemul, în forma sa actuală, ar putea duce la un comportament oportunist, dar care nu implică neapărat un comportament neregulamentar.
<P>
Se reamintește faptul că punerea în aplicare a sistemului prețului de intrare și perceperea posibilelor taxe de import în legătură cu acest mecanism țin de competența exclusivă a autorităților vamale ale statelor membre.
<P>
Un alt aspect al acestei întrebări, care este destul de important, este contextul internațional al acestei chestiuni, care este cu adevărat dominat de Runda Doha, care nu a fost încă finalizată. Orice modificare a sistemului prețului de intrare și a mecanismului actual de aplicare a acestuia ar putea avea un impact negativ asupra rezultatelor obținute până în prezent. Noul acord bilateral cu Maroc păstrează interesele producătorilor europeni prin menținerea sistemului de contingente tarifare lunare pentru roșii și controlul strict al cantităților importate.
<P>
În plus, acordul prevede o mai bună cooperare și o mai mare transparență în ceea ce privește datele de piață în sectorul fructelor și legumelor. Creșterea cantitativă a contingentului de roșii a fost limitată la 52 000 de tone, ceea ce este mult sub nivelurile comerciale tradiționale, iar creșterea este progresivă și eșalonată pe patru ani de comercializare, menținând astfel cotele de piață actuale și furnizarea tradițională către Uniunea Europeană. Prin urmare, Comisia consideră că orice modificare a sistemului actual al prețului de intrare trebuie să respecte condițiile acordurilor internaționale relevante.
<P>
Comisia se asigură că regulamentul se aplică în mod corespunzător și, prin urmare, a efectuat ancheta prin OLAF. Probabil acesta este cazul la care se referă dna Mazzoni; dacă există sau nu nereguli ca urmare a incorectei interpretări a regulamentului de punere în aplicare. Cu toate acestea, este responsabilitatea autorităților naționale vamale să urmărească rezultatele anchetei. Recuperare este în curs de desfășurare, dar publicarea datelor intră strict în responsabilitatea autorităților vamale competente.
<P>
În ceea ce privește organizarea supravegherii, acesta a fost unul dintre punctele ridicate de către dna Mazzoni. În acest caz, trebuie să spun că, după cum am mai spus, Comisia monitorizează importurile de roșii din Maroc folosind un sistem de verificare încrucișată. Cantitățile importate și raportate de către autoritățile marocane sunt monitorizate săptămânal. Datele sunt apoi comparate cu cele furnizate de către autoritățile vamale naționale, care supraveghează sistemul, și de către Eurostat. Cred că avem informații foarte bune și precise, iar dacă ar avea loc unele fraude și nereguli sistematice, le-am depista cu siguranță și am lua măsuri.
<SPEAKER ID="077" NAME="Esther Herranz García" LANGUAGE="ES">
Dle președinte, aș dori, în primul rând să-mi exprim recunoștința față de Comisia pentru petiții pentru munca sa susținută ca urmare a plângerii formulate de Federația spaniolă a asociațiilor producătorilor și exportatorilor de fructe, legume, flori și plante vii, în baza raportului publicat de OLAF, Oficiul European de Luptă Antifraudă, în 2007. Cred că concluziile acestui raport sunt clare extrem și justifică pe deplin acțiunea din partea Comisiei Europene, care ar fi trebuit să abordeze această problemă cu mult timp în urmă, pentru a clarifica modul de funcționare a regimului prețului de intrare, cel puțin în raport cu sectorul roșiilor.
<P>
Cu toate acestea, nereușind să ia niciun fel de măsură pentru a preveni diferitele tipuri de fraudă făcute posibile de actualul Regulament privind prețul de intrare, Comisia a negociat un nou acord în materie de agricultură cu Marocul, fără a fi rezolvat mai întâi deficiențele regimului de import în vigoare la această dată.
<P>
Doamnelor și domnilor, a sosit timpul ca cei din Comisia Europeană să-și ia în serios responsabilitățile, pentru a începe să investigheze acolo unde și cum anume are loc frauda, și, eventual, să solicite plata oricăror taxe vamale neplătite. Cred că nu există nicio modalitate ca un nou acord cu Marocul să fie ratificat până când nu se pun la punct toate detaliile pe care le-am stabilit.
<P>
Noi nu intenționăm să împiedicăm noi acorduri internaționale, ci să ne asigurăm că aceste acorduri nu vor afecta grav interesele producătorilor europeni și că normele stabilite în cadrul acestor acorduri vor fi respectate.
<P>
În ceea ce privește noul acord cu Marocul, tot ceea solicită întregul sector european de fructe și legume este o garanție că se vor respecta, practic, condițiile convenite. Acest lucru va fi posibil doar prin reformarea regimului prețului de intrare. Nu putem avea un nou acord cu Marocul până când nu vom avea un nou sistem pentru prețurile de intrare. Nu vom putea ratifica acordul pe care Comisia l-a încheiat deja.
<P>
Mai mult, în cazul în care acest rol de supraveghere intră în responsabilitatea statelor membre, acestora ar trebui să li se ceară să aducă o contribuție financiară semnificativă. Cu toate acestea, este, de asemenea, adevărat că am solicitat de mult timp un sistem european de granițe și vamal similar celui al Statelor Unite, astfel încât să se asigure un control eficient.
<SPEAKER ID="078" NAME="Lidia Joanna Geringer de Oedenberg" LANGUAGE="PL">
Potrivit fermierilor spanioli care au înaintat o petiție Parlamentului European, roșiile importate din Maroc la prețuri subevaluate reprezintă o amenințare la adresa producătorilor europeni de alimente. Aceștia se referă la rata minimă de exporturi la prețuri scăzute care a fost stabilită la aproximativ 46 euro pentru 100 kg într-un acord preferențial de import-export între UE și Maroc. Potrivit EUROSTAT, Marocul a exportat peste 70 000 de tone de roșii în decembrie 2010, ceea ce reprezintă mai mult de dublul cotei prevăzute în acordul dintre UE și Maroc. Acest lucru a cauzat pierderi însemnate producătorilor europeni, fără a mai menționa pierderile rezultate din neplata taxelor vamale. OLAF a făcut deja comentarii în legătură cu acest aspect, menționând în raportul său din 2007 că pot exista nereguli în importul de roșii din Maroc în legătură cu subevaluarea prețului la roșii în comparație cu prețul inițial convenit de UE, care, de fapt, permite neplata taxelor vamale suplimentare. Alăturându-mă celorlalți membri ai Comisiei pentru petiții, aș dori totuși să întreb dacă cei din Comisie intenționează să revizuiască normele de acest tip și, eventual, să recupereze taxele vamale neachitate.
<SPEAKER ID="079" NAME="Ramon Tremosa i Balcells">
în numele Grupului ALDE. - Dle președinte, în octombrie anul trecut, am adresat Comisiei o întrebare cu solicitare de răspuns scris cu privire la discrepanțele dintre cifrele din diferite servicii ale Uniunii Europene cu privire la importul în UE de roșii din Maroc.
<P>
În 2008, s-a înregistrat o diferență de aproximativ 100 000 de tone între DG TAXUD și Eurostat. Comisia a răspuns că observase problema și că o rezolva, dar nu-mi este clar dacă aceasta va obține ceea ce cetățenii europeni și producătorii europeni merită.
<P>
În Uniunea Europeană, noi importăm roșii nu numai din Maroc, ci și din alte țări terțe. Ar trebui să găsim o cale ca negocierile să fie foarte corecte pentru toată lumea și nu în detrimentul sectorului agricol european. Ar trebui să găsim, de asemenea, o modalitate de a controla ceea ce se importă din alte țări din afara UE, în special în anumite porturi din nordul Europei. În lipsa controalelor eficiente la frontieră, sectorul agricol european va avea un viitor foarte greu.
<P>
În cazul în care producția europeană de roșii este afectată de Acordul UE-Maroc, va fi foarte greu să recâștige producția pe pământul UE. Regulile și obligațiile ar trebui să se aplice tuturor, ceea ce înseamnă o concurență loială. Nu putem însă accepta aplicarea unor reguli și drepturi diferite unui producător european și unui producător agricol din afara UE. Acceptând acest lucru implică să acceptăm pierderea competitivității sectorului nostru agricol și un efect imens asupra forței de muncă din Europa. Sunt în favoarea comerțului liber, dar în condiții simetrice de producție și de informare. În cazul în care acestea nu există, comerțul liber nu este un comerț echitabil, iar concurența nu este o concurență loială.
<P>
În cele din urmă, nu cred că Parlamentul ar trebui să ratifice Acordul UE-Maroc fără includerea unor clauze privind piața forței de muncă, dimensiunea socială și mediul din Maroc. Dacă acest lucru nu se întâmplă, am putea pierde activitatea noastră agricolă europeană și lanțul nostru de industrie alimentară.
<SPEAKER ID="080" NAME="João Ferreira" LANGUAGE="PT">
Dle președinte, am făcut mai multe avertismente în cursul dezbaterii cu privire la acordurile comerciale pentru produse agricole între Maroc și alte țări mediteraneene, cum ar fi Egipt și Israel. Am avertizat că în cazul în care acestea ar fi încheiate, ele ar spori și mai mult presiunea cu care se confruntă agricultorii din UE de a scădea prețurile de producție, în special în țări precum Portugalia, și ar exacerba dificultățile suplimentare în ceea ce privește posibilitatea de a dispune de produsele lor. Noi condamnăm la liberalizarea comerțului în sectorul fructelor și legumelor, care sunt de obicei produse mediteraneene, deoarece acest lucru ar face ca marile supermarketuri să facă stocuri de produse la prețuri mai mici, produse care sunt de multe ori scutite de la aceleași reguli și standarde ca cele impuse agricultorilor în UE. Am dori să subliniem faptul că liberalizarea comerțului pentru produsele agricole promovează modele de producție intensivă pentru export, care favorizează marii producători agricoli în detrimentul celor mici și mijlocii, fermelor familiale și al aprovizionării piețelor locale și regionale. Toate aceste lucruri au consecințe negative asupra suveranității, siguranței și calității alimentelor și asupra mediului.
<P>
Această situație a fost motivul avertismentelor noastre, pe care Comisia le-a ignorat, din păcate, și continuă să facă acest lucru. A ignorat necesitatea de a apăra interesele producătorilor din UE, asigurând prețuri echitabile pentru producție și continuitatea afacerii, mai ales pentru agricultorii mici și mijlocii. Știm acum că, mai mult decât atât, Comisia a ignorat și raportul Oficiului European de Luptă Antifraudă (OLAF), care a denunțat nereguli în ceea ce privește importul de roșii din Maroc, într-un raport care recunoaște impactul acestor importuri asupra reducerii prețurilor la roșii pe piața comunitară. Nemulțumită cu acest lucru, în noul capitol agricol din Acordul de asociere cu Maroc, Comisia a decis să crească în continuare importurile de roșii în UE.
<P>
Când se va pune frână, în cele din urmă, acestui fundamentalism liberal care sacrifică totul pentru interesele câtorva mari corporații europene și exportatori multinaționali? Cum intenționează Comisia să compenseze producătorii europeni pentru daunele pe care le-a cauzat în mod clar acestora? Vă vom lăsa cu aceste întrebări.
<SPEAKER ID="081" NAME="Gabriel Mato Adrover" AFFILIATION="PPE">
(ES) Dle președinte, cultivatorii de roșii din Insulele Canare, Murcia, Andaluzia și Comunitatea Valencia, cu toții producători comunitari, au nevoie ca, în ceea ce privește situația neloială care le cauzează prejudicii, Comisia să acționeze decisiv. Se comite o fraudă, iar dumneavoastră cunoașteți acest lucru.
<P>
Datorită acordului său cu UE, Marocul beneficiază de un preț de intrare pe care nu-l îndeplinește. În plus, nu ar trebui să ne uităm doar la 2007, ci și la 2010. Comisia este conștientă de faptul că producătorii spanioli de roșii trebuie să concureze cu producătorii marocani în condiții neloiale, deoarece aceștia trebuie să suporte costuri mult mai ridicate de producție, care decurg din standardele stricte europene privind calitatea, siguranța alimentară și siguranța la locul de muncă, precum și restricții privind pesticidele, care nu sunt impuse și țărilor terțe.
<P>
Chiar și așa, cultivatorii noștri, cu mare efort și angajament pentru calitate, continuă să lucreze din greu pentru a-și salva culturile. Astfel, este inacceptabil ca cei din Comisie să ignore funcționarea defectuoasă a regimului prețului de intrare, a cărui complexitate încurajează frauda, așa cum face chiar și Oficiul European de Luptă Antifraudă, și să privească în altă parte atunci când contingentele de roșii agreate cu Marocul sunt încălcate.
<P>
Nu este suficient ca cei din Comisie să ne spună că supravegherea intră în responsabilitatea statelor membre. Dacă acestea nu reușesc să-și îndeplinească atribuțiile, atunci Comisia trebuie să acționeze. Este intolerabil ca reglementările privind contingentele de importuri din Maroc să fie încălcate, și ca taxele vamale aplicabile să nu fie plătite, fără nicio acțiune din partea Comisiei.
<P>
Comisia dorește să aprobăm un nou acord cu Marocul. Dacă nu ni se dau asigurări că sistemul de prețuri va fi modificat pentru a împiedica concurența neloială între produsele din Maroc și cele din Spania, noi cu siguranță nu vom sprijini această inițiativă.
<P>
Este obligația dumneavoastră să vă asigurați de respectarea acordurilor și este obligația dumneavoastră să apărați interesele producătorilor din Insulele Canare, Murcia, Valencia, și Andaluzia. Faceți acest lucru înainte de a fi prea târziu.
<SPEAKER ID="082" NAME="Josefa Andrés Barea" AFFILIATION="S&amp;D">
(ES) Dle președinte, solicitări de modificare a regulamentului privind prețul de intrare au apărut în 2003. Acest Parlament, statele membre, Spania și Franța, cu sprijinul Italiei, Greciei și Portugaliei, au solicitat toate acest lucru.
<P>
Motivul acestei cereri constă în faptul că regulamentul nu se aplică în mod corespunzător, anumite taxe fiind rămase neplătite și folosindu-se o metodă părtinitoare de calcul. Ca urmare, sectorul suferă, avem parte de concurență neloială, iar statele membre primesc venituri mai mici din taxele vamale.
<P>
Acest lucru a fost constatat de Corpul special de inspectori din sectorul fructelor și legumelor, subliniind că articolul 5 din regulament permite o aplicare tendențioasă și, după cum s-a spus mai devreme în acest Parlament, OLAF, Oficiul European de Luptă Antifraudă, a declarat că metoda de calcul utilizată permite neplata taxelor suplimentare.
<P>
Ține de Comisie să rezolve această problemă. Trebuie furnizată o soluție pentru sistemul de producție și pentru statele membre. Această situație persistă de 16 de ani.
<P>
Sectorul are de suferit. Sectorul comunitar al fructelor și legumelor, împreună cu cel spaniol din Valencia, Murcia si Andaluzia, au toate de suferit și este nevoie de o soluție. Consumatorii sunt și ei afectați de această situație.
<SPEAKER ID="083" NAME="Paolo De Castro" AFFILIATION="S&amp;D">
(IT) Dle președinte, doamnelor și domnilor, petiția în discuție de astăzi a ajuns într-un moment în care Comisia pentru agricultură și dezvoltare rurală și Comisia pentru comerț internațional ale Parlamentului dezbat un nou capitol privind agricultura în cadrul acordului cu Marocul.
<P>
Oficiul European de Luptă Antifraudă (OLAF) confirmă faptul că au existat nereguli în calcularea taxelor la importurile de roșii și că acest lucru a fost dăunător pentru producătorii europeni, aceiași producători care-și exprimă îngrijorarea cu privire la creșterea preconizată a importurilor de roșii și fructe și legume, în general, care va avea loc în cazul în care acordul este semnat.
<P>
Suntem, în mod evident, sensibili la preocupările generate de acordurile bilaterale, acolo unde elementul agricol este adesea sacrificat de dragul intereselor industriale mai mari. Aceasta nu este o modalitate bună de a proceda și vom continua să-i repetăm acest lucru Comisiei Europene. Cu toate acestea, aș dori să subliniez faptul că actuala criză economică și politică din întreaga zonă a Maghrebului ar trebui să ne facă să luăm în considerare acest acord cu atenție și cu o mai mare solidaritate.
<SPEAKER ID="084" NAME="Iratxe García Pérez" AFFILIATION="S&amp;D">
(ES) Dle președinte, așa cum a fost solicitat de către petiționarii din Federația spaniolă a asociațiilor producătorilor și exportatorilor de fructe, legume, flori și plante vii, Comisia trebuie să modifice - și aici repet cererea înaintată de către Spania și alte state membre - unele articole din regulamentul la care facem referire.
<P>
Concentrându-ne pe metoda de calcul pentru stabilirea prețurilor de intrare, una dintre cele trei metode utilizate în prezent trebuie să fie înlăturată, în special cea cunoscută sub numele de metoda "deductivă”. Aceasta este schimbarea cea mai necesară, având în vedere faptul că importatorii aleg metoda care, în orice moment, le permite să evite plata taxelor suplimentare.
<P>
Acum, că noul acord cu Marocul așteaptă să fie adoptat de către acest Parlament pentru intrarea sa în vigoare, Comisia și-ar dovedi cu siguranță menirea sa prin corectarea sistemului o dată pentru totdeauna. Facem apel în acest sens astăzi, încă o dată, deoarece prețurile de intrare care funcționează în mod corespunzător reprezintă compensația la care producătorii noștri se pot aștepta în mod rezonabil atunci când este convenită data intrării sale în vigoare.
<SPEAKER ID="085" NAME="Giovanni La Via" AFFILIATION="PPE">
(IT) Dle președinte, dle comisar, doamnelor și domnilor, cred că dezbaterea de astăzi în urma petiției prezentate de către Federația spaniolă a asociațiilor producătorilor și exportatorilor de fructe, legume, flori și plante este potrivită și oportună, având în vedere faptul că acordul comercial cu Marocul este discutat în Parlament în același timp.
<P>
Este clar că petiția ridică o problemă la care Comisia nu pare încă să fi furnizat vreun răspuns. Acest Parlament pledează insistent pentru un răspuns dat înainte ca noul acord să fie semnat, pentru că nu este acceptabil ca agricultorii europeni să continue să plătească prețul acestei dorințe de a avea un comerț liber omniprezent în Europa.
<P>
Trebuie să ne apărăm și să ne protejăm agricultorii noștri, nu numai în ceea ce privește producția de roșii, dar și în ceea ce privește toate producția de fructe și legume, care ar fi grav afectată de această deschidere a pieței fără discernământ.
<SPEAKER ID="086" NAME="Pier Antonio Panzeri" AFFILIATION="S&amp;D">
(IT) Dle președinte, doamnelor și domnilor, criticile pe care le-am auzit aici, în această dimineață, în legătură cu petiția prezentată, sunt de înțeles. Cred că mai este încă o cale lungă de parcurs până a ne asigura că un posibil acord general privind produsele agricole cu Marocul va primi o aprobare generală. Pe de o parte, acordul trebuie să respecte necesitatea de echilibru, nu să cauzeze dificultăți grave producătorilor agricoli europeni. Pe de altă parte, acesta trebuie să respecte necesitatea unor reguli clare și transparente de concurență pe piețele agricole. Aceasta este calea de urmat pentru a ne asigura că relația dintre Uniunea Europeană și Maroc este pozitivă.
<P>
Invit, prin urmare, Comisia să caute soluții adecvate, care să nu piardă din vedere interesele producătorilor, dar care, de asemenea, să nu piardă din vedere o politică reînnoită de generozitate față de Maroc, în special având în vedere evenimentele care au loc în Maghreb.
<P>
Ar fi foarte util să înțelegem, iar eu nu vreau să ajungem să importăm efectiv culegători de roșii, în loc de produse agricole și roșii. Prin urmare, este important să se efectueze o investigație aprofundată în scopul de a crea o nouă politică europeană.
<SPEAKER ID="087" NAME="Raül Romeva i Rueda" AFFILIATION="Verts/ALE">
(ES) Dle președinte, cred că politica practicată în mod obișnuit a fost deja cauza multor nenorociri pentru noi în trecut. Prin urmare, trebuie să fim foarte prudenți, în special în ceea ce privește situația actuală din Africa de Nord. Tocmai din acest motiv, mă alătur celor care au spus că, în circumstanțele actuale, nu este tocmai potrivit să mergem înainte cu acordul comercial cu Maroc.
<P>
În calitate de raportor pentru avizul Comisiei pentru pescuit, eu cred că avem nevoie de o clarificare aprofundată cu privire la progresele realizate în cadrul actual. Trebuie, de asemenea, să cerem în mod clar ca orice roșii sau orice alte produse care intră în Uniunea Europeană să ajungă în aceleași condiții precum cele puse producătorilor locali. În absența acestei asigurări, chiar ar trebui să regândim întregul cadru, iar acest lucru este ceea ce sper că va face și acest Parlament.
<P>
În loc de a adopta o politică protecționistă, eu cred ca există nevoia unui angajament ferm pentru un comerț echitabil. Trebuie, de asemenea, să nu avem nicio îndoială în legătură cu ceea ce este acest cadru, în așa fel încât să fim în stare să cunoaștem și să acționăm cât mai responsabil cu putință.
<SPEAKER ID="088" NAME="Cristina Gutiérrez-Cortines" AFFILIATION="PPE">
(ES) Dle președinte, trebuie să le mulțumesc tuturor colegilor mei care au înțeles problema din regiunea mediteraneană, delegației spaniole și tuturor celor care înțeleg că noi, cei din Insulele Canare, Murcia, Valencia și Almeria, pe lângă faptul că suntem frustrați de eșecul Comisiei în a-și onora acordurilor sale și că am văzut multe companii forțate să se închidă, rămânem punctul de intrare pentru imigranții din Africa subsahariană, punct de intrare pentru imigranți marocani și un tampon împotriva crizei. Acest lucru se datorează faptului că sprijinim în prezent, într-un moment de penurie economică totală, persoane care vin să lucreze pentru a putea trimite bani acasă pentru familiile lor.
<P>
Cred că, prin urmare, Comisia trebuie să se comporte, de asemenea, responsabil în ceea ce privește competențele care-i sunt acordate de către tratate. În opinia mea, Comisia nu s-a gândit deloc la necesitatea de a apăra interesele publice sau la necesitatea de a preveni o politică fără discernământ, care, în plus, ne face să importăm produse cultivate în condiții fitosanitare extrem de dubioase.
<SPEAKER ID="089" NAME="Peter Jahr" AFFILIATION="PPE">
(DE) Dle președinte, unul dintre motivele pentru care a fost stabilită piața internă a fost acela de a le oferi consumatorilor europeni o mai bună protecție. Consumatorii au dreptul de a putea să cumpere produse cultivate sănătos, în condiții echitabile în întreaga Uniune Europeană.
<P>
Deschiderea pieței, altfel spus, un contingent controlat de importuri, trebuie să fie, prin urmare, supusă unor condiții - cel puțin trei - care trebuie îndeplinite. În primul rând, trebuie să existe un control clar al cantităților de importuri permise. Acest lucru se referă în principal la aspectul cantitativ. În al doilea rând, calitatea produselor trebuie să fie, de asemenea, controlată. Și acest lucru se referă la standardele de producție. În al treilea rând, trebuie luat în considerare impactul asupra agricultorilor din Uniunea Europeană. Activitățile care dăunează terților, iar aici, acest lucru înseamnă, în general, activități care favorizează industria în detrimentul agriculturii, trebuie să fie prevenite.
<P>
Prin urmare, îi solicit Comisiei să supună acordul cu Marocul unui control atent suplimentar și să nu-l semneze până ce nu a fost revizuit din nou.
<SPEAKER ID="090" NAME="Michel Dantin" AFFILIATION="PPE">
(FR) Dle președinte, le mulțumesc producătorilor spanioli care ne-au trimis această petiție oportună.
<P>
Într-adevăr, de luni de zile, în cadrul Parlamentului, am avertizat Comisia cu privire la pericolul reprezentat pentru economia noastră internă de o serie de acorduri bilaterale. Este evident că suntem sensibili la problema dezvoltării Marocului. Evident, știm că cea mai bună soluție posibilă constă în crearea stabilității pentru cetățenii marocani în propria lor țară și că acest lucru ne va scuti de situația de a fi nevoiți să rezolvăm numeroase probleme în materie de imigrare în viitor. Cu toate acestea, atunci când Comisia ne spune că un nou acord nu face decât să ratifice o situație, putem vedea clar, prin intermediul rapoartelor Oficiului European de Luptă Antifraudă (OLAF), că situația la care se referă Comisia nu este o soluție reală.
<P>
Aș dori, în plus, să alertez Comisia cu privire la un alt aspect. Ni se spune că acordurile negociate, renegociate, ne vor permite să sprijinim producătorii marocani. Despre ce producători vorbim totuși? Exportatorii sunt în primul rând marile companii agroalimentare care au înființat ferme uriașe în Maroc. Nu micii producători marocani sunt cei care beneficiază de pe urma acordurilor noastre, deoarece aceștia nu au capacitatea de a produce în condiții acceptabile pentru piața europeană. Să nu confundăm problema, dar nici nu induceți în eroare deputații: aceasta este solicitarea mea către Comisie.
<SPEAKER ID="091" NAME="Maroš Šefčovič">
vicepreședinte al Comisiei. - Dle președinte, dacă îmi veți permite, voi începe cu câteva cifre, deoarece acestea au fost menționate de mai mulți vorbitori în declarațiile lor. În acest sens, voi folosi date Comext.
<P>
Importurile în UE de roșii din Maroc a crescut de la 185 000 de tone in sezonul 1999-2000 la 295 000 de tone în 2009-2010, urmând tendința normală a importurilor de fructe și legume proaspete din toată lumea. În același timp, totalul importurilor suplimentare în UE de roșii a crescut de la 242 000 de tone la 493 000 de tone. Trebuie să subliniez că partea Marocului din totalul importurilor în UE a scăzut, de fapt, de la 76 % la 59 %. Producția UE de roșii variază între 16 și 18 milioane de tone pe an, din care 6,5-7,5 milioane de tone sunt destinate pieței de mărfuri proaspete. Cred că este foarte bine să reținem aceste cifre pentru a putea păstra simțul măsurii în această discuție și în ceea ce privește dimensiunea problemei.
<P>
În ceea ce privește noul acord cu Marocul, noi, cei din Comisie, considerăm că acesta este modest și echilibrat. În cazul în care este adoptat, Comisia se va asigura, desigur, că toate condițiile și normele sale sunt respectate pe deplin. Cantitățile suplimentare din cadrul contingentului tarifar vor fi menținute sub media tradițională a aprovizionărilor către UE. Nivelul anual mediu actual este de 300 000 de tone. Cu 52 000 de tone în plus, vor fi 285 000 de tone în cadrul contingentului tarifar, prin urmare, tot va exista posibilitatea de a importa 15 000 de tone conform regimului obișnuit erga omnes.
<P>
Revenind la o altă problemă adusă în discuție, și anume, afirmația că nu am reușit să acționăm, eu chiar nu pot accepta această afirmație, deoarece nu am găsit niciun eșec sistemic în sistem. A mai fost un caz prezentat aici, astăzi, în care OLAF a investigat problema și a trimis întregul dosar cu constatări în fața instanței franceze, care nu a sprijinit pe deplin constatările OLAF, dar, cu toate acestea, a început recuperarea parțială a taxelor neplătite.
<P>
Aș dori, de asemenea, să asigur acest Parlament de faptul că, în ceea ce privește controlul standardelor fitosanitare, Comisia asigură cel mai mare grad de control și cel mai înalt nivel de standarde pentru fiecare import de fructe și legume proaspete în Uniunea Europeană. În același timp, trebuie să spun că înțeleg vigilența deputaților din Parlamentul European și vigilența sectorului agricol cu privire la aceste aspecte foarte pertinente. Aș dori să-i asigur că, în cazul în care organizațiile au dovezi concrete de fraudă, acestea sunt invitate să aducă acest lucru în atenția Comisiei, care va analiza cu atenție și va lua măsurile corespunzătoare dacă este necesar.
<SPEAKER ID="092" NAME="Președintele">
Dezbaterea a fost închisă.
<P>
(Ședința a fost suspendată la ora 11.35 și a fost reluată la ora 12.00)
