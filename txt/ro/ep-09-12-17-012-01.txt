<CHAPTER ID="012-01">
1. Uganda: proiect de lege împotriva homosexualităţii
<SPEAKER ID="850" NAME="Preşedinte">
Următorul punct pe ordinea de zi este dezbaterea asupra celor şase propuneri de rezoluţie referitoare la proiectul de lege împotriva homosexualităţii din Uganda.
<SPEAKER ID="225" NAME="Michael Cashman">
autor. - Dle preşedinte, fac apel la îngăduinţa Parlamentului să renunţăm la solicitările de respectare a Regulamentului de procedură şi să abordăm problema discriminării.
<P>
În prezent, un proiect de lege este prezentat spre dezbatere parlamentului din Uganda şi unii ar obiecta, întrebându-se: ce are acest lucru de-a face cu noi? Încălcările obligaţiilor internaţionale, ale Acordului de la Cotonou şi ale drepturilor omului, după cum am arătat-o mereu, ne privesc întru totul.
<P>
Dispoziţiile acestui proiect de lege sunt draconice şi permiteţi-mi să-mi informez colegii deputaţi la ce se referă unele dintre acestea: orice persoană despre care se presupune că ar avea orientare homosexuală ar risca pedeapsa cu închisoarea pe viaţă sau, în unele circumstanţe, pedeapsa capitală; orice părinte care nu îşi denunţă fiica lesbiană sau fiul homosexual autorităţilor s-ar confrunta cu amenzi şi probabil trei ani de detenţie; orice cadru didactic care nu raportează autorităţilor, în 24 de ore, un elev cu orientare homosexuală s-ar confrunta cu aceleaşi pedepse; orice proprietar sau proprietară care ar oferi cazare unui "presupus” homosexual ar risca şapte ani de închisoare.
<P>
De asemenea, proiectul de lege ameninţă cu pedepsirea sau distrugerea reputaţiei oricărei persoane care lucrează cu o populaţie homosexuală, precum medicii care tratează SIDA sau HIV, lideri ai societăţii civile activi în domeniile sănătăţii sexuale şi reproductive, prin aceasta subminând mai mult eforturile de sănătate publică în scopul contracarării răspândirii HIV.
<P>
Este esenţial ca în această după amiază, în acest Parlament, să renunţăm la prejudecăţi şi să îi apărăm pe cei pentru care nu mai are cine să lupte. Prin urmare, salut cu căldură declaraţia dlui comisar pentru dezvoltare şi ajutor umanitar, dl comisar De Gucht, declaraţiile guvernului britanic, francez şi suedez, precum şi declaraţia preşedintelui Obama şi cele ale preşedintelui şi vicepreşedintelui Comisiei pentru afaceri externe a Camerei Reprezentanţilor din Statele Unite ale Americii. Recomand Parlamentului să acorde acestei chestiuni importanţa cuvenită şi să vorbească în numele persoanelor din Uganda a căror voce nu este auzită în acest moment.
<SPEAKER ID="227" NAME="Marietje Schaake">
autoare. - Dle preşedinte, în luna septembrie, un deputat din parlamentul ugandez a introdus "un proiect de lege împotriva homosexualităţii”. Acest proiect de lege ar incrimina homosexualitatea, stabilind pentru aceasta pedeapsa cu închisoarea şi chiar pedeapsa capitală. Acest lucru nu s-ar aplica doar aşa-zişilor infractori, ci şi celor care nu au raportat aceste aşa-numite infracţiuni sau celor care apără drepturile omului şi alte activităţi similare în Uganda.
<P>
Ne îngrijorează faptul că astfel s-ar încălca libertatea orientării sexuale, precum şi libertatea de exprimare, care sunt drepturi ale omului: nu sunt doar valori europene, ci valori universale.
<P>
De asemenea, respingem întru totul pedeapsa capitală şi dorim să împărtăşim preocuparea comunităţii internaţionale pentru ONG-urile care ar putea fi obligate să îşi înceteze activitatea în Uganda.
<P>
Prin urmare, ne alăturăm preşedintelui Obama şi altor reprezentanţi ai comunităţii internaţionale care au solicitat neaprobarea acestui proiect de lege şi revizuirea oricăror legi care ar incrimina homosexualitatea în Uganda.
<SPEAKER ID="229" NAME="Charles Tannock">
autor. - Dle preşedinte, Uganda este o ţară profund creştină, unde valorile tradiţionale sunt dominante. Homosexualitatea este ilegală în Uganda, precum este în multe ţări africane. Desigur, trebuie să dăm dovadă de sensibilitate în intenţia de a le impune altora valorile noastre mai liberale şi mai tolerante, întrucât acesta poate fi uneori un demers contraproductiv.
<P>
Dar nu ar trebui să ne temem să denunţăm acest proiect de lege scandalos, deoarece este clar că este un act legislativ draconic şi extrem de disproporţionat. Nu ar aduce doar prejudicii serioase siguranţei şi libertăţii homosexualilor din Uganda, ci ar păta şi imaginea Ugandei în lume şi ar transforma-o pe aceasta într-un paria.
<P>
Uganda a făcut mulţi paşi importanţi în ultimele două decenii şi, oarecum, poate fi considerată un model pentru dezvoltarea Africii. De ce ar alege parlamentarii ugandezi să compromită reputaţia ţării lor? De ce ar decide să îşi plaseze ţara alături de brutalul Iran, care face în mod regulat execuţii publice de homosexuali?
<P>
Să sperăm că, manifestându-ne revolta comună - în acest Parlament şi în multe alte parlamente din lume - faţă de acest act legislativ brutal, îl putem convinge pe preşedintele Ugandei să nu îl promulgă.
<SPEAKER ID="231" NAME="Ulrike Lunacek" LANGUAGE="DE">
Dle preşedinte, unii dintre vorbitorii precedenţi au prezentat detalii ale acestei legi care se dezbate în prezent în cadrul parlamentului ugandez. Aş dori să vă relatez o scurtă întâmplare. Acum patru-cinci ani, eram în Kampala şi, într-o seară, am întâlnit un grup de lesbiene, homosexuali şi transsexuali într-o pizzerie, în care proprietarul le-a permis să se reunească. În aceeaşi seară, un ministru din guvern a declarat că, în viitor, vor avea loc raiduri în locurile în care se întâlnesc lesbiene, homosexuali şi transsexuali. Mi-a fost teamă în acea seară, la fel ca lesbienelor şi homosexualilor ugandezi. Din fericire, nu s-a întâmplat nimic, dar acest fapt a marcat începutul creşterii homofobiei în Uganda. Acum s-a introdus un proiect legislativ care nu numai că va face din homosexualitate o infracţiune, cum este deja cazul, ci o va şi transforma într-o infracţiune demnă de pedeapsa capitală.
<P>
Atât de mulţi şefi de stat africani, inclusiv Museveni, au realizat foarte multe pentru ţările lor, dar să afirmi, pe această bază, că homosexualitatea este neafricană este pur şi simplu un raţionament eronat. Homosexualitatea a existat în toate culturile, pe toate continentele, în toate perioadele istoriei şi va continua să existe, indiferent de ce fel de legi se adoptă. Sunt încântată că am reuşit să introducem o rezoluţie comună, susţinută de aproape toate grupurile, întrucât este important să ne manifestăm opoziţia faţă de respectiva lege şi să apărăm lesbienele, homosexualii şi transsexualii din Uganda. Nu trebuie să permitem ca aceste categorii să fie supuse unor legi inspirate de ură, nu trebuie să stăm deoparte şi să nu spunem nimic.
<P>
Noi, Uniunea Europeană, avem obligaţia de a apăra drepturile omului în întreaga lume şi de a le reaminti deputaţilor din parlamentul ugandez că, de exemplu, Acordul de la Cotonou prevede că demnitatea umană şi drepturile omului se aplică tuturor şi trebuie apărate de toţi. De asemenea, sper ca rezoluţia pe care am prezentat-o să fie adoptată în totalitate, deoarece este important ca organizaţiile care apără drepturile lesbienelor, homosexualilor şi transsexualilor din Uganda să fie sprijinite, inclusiv de Uniunea Europeană.
<SPEAKER ID="233" NAME="Michèle Striffler" LANGUAGE="FR">
Dle preşedinte, dle comisar, doamnelor şi domnilor, pentru a răspunde la întrebarea "De ce ar trebui ca Parlamentul European să se ocupe de acest subiect?”, aş spune că proiectul de lege împotriva homosexualităţii prezentat parlamentului ugandez manifestă un dispreţ total faţă de libertăţile fundamentale şi categoric nu trebuie aprobat.
<P>
Legislaţia în vigoare în Uganda incriminează deja homosexualitatea. De mai mulţi ani, ONG-urile trag semnalul de alarmă cu privire la violenţele comise împotriva acestor grupuri. Or, dacă noua lege ar fi adoptată în ianuarie 2010, aceasta ar agrava situaţia şi ar condamna actele homosexuale cu închisoarea pe viaţă sau cu pedeapsa capitală pentru homosexualii seropozitivi.
<P>
Această lege ar fi, de asemenea, un obstacol major pentru lupta împotriva SIDA. Mai sunt şi alte legi împotriva homosexualilor în Africa. Cu toate acestea, aceasta este una excepţională deoarece, după cum a spus dl Cashman, obligă cetăţenii să raporteze actele homosexuale în 24 de ore. Dacă eşti medicul, părintele sau profesorul unui homosexual, trebuie să îl raportezi la poliţie sau rişti să fii condamnat la închisoare.
<P>
În plus, acest proiect de lege incriminează activitatea legitimă a organizaţiilor neguvernamentale, a finanţatorilor internaţionali şi a asociaţiilor umanitare care se străduiesc să apere şi să promoveze drepturile omului în Uganda.
<P>
De îndată ce a fost prezentat guvernului din Kampala, acest proiect de lege a fost ferm condamnat de militanţii pentru drepturile omului din întreaga lume, de câteva state, inclusiv Franţa, Statele Unite...
<P>
(Preşedintele a întrerupt-o pe vorbitoare)
<P>
precum şi de comisarul european pentru dezvoltare, dl De Gucht. Uganda trebuie să îşi respecte obligaţiile în conformitate cu dreptul internaţional umanitar şi cu Acordul de la Cotonou.
<P>
În cazul în care situaţia persistă, Uniunea Europeană trebuie, de urgenţă, să facă demersuri pe lângă autorităţile ugandeze şi să îşi reconsidere angajamentele faţă de Uganda.
<SPEAKER ID="234" NAME="Preşedinte">
Dnă Striffler, mai aveaţi 12 secunde. Aţi fi putut citi puţin mai rar şi atunci mai mulţi colegi deputaţi ar fi beneficiat de o traducere şi mai bună. Le recomand deputaţilor care îşi citesc discursurile să le ofere în prealabil interpreţilor, întrucât astfel se îmbunătăţeşte calitatea interpretării.
<SPEAKER ID="235" NAME="Filip Kaczmarek" LANGUAGE="PL">
Dle preşedinte, unii cred că nu ar trebui să ne implicăm în această problemă, întrucât apărarea drepturilor homosexualilor este o extindere nejustificată a drepturilor omului. Aceasta este o neînţelegere.
<P>
Declaraţia universală a drepturilor omului a recunoscut că drepturile omului se referă la toţi oamenii şi nicio persoană nu trebuie exclusă. Interzicerea discriminării pe motiv de orientare sexuală nu este nimic nou. Problema este că nu toţi vor să recunoască acest tip de discriminare ca pe o încălcare a drepturilor omului.
<P>
În Uganda şi în alte câteva ţări africane, există voci care afirmă că interesul pe care îl manifestăm pentru acest subiect este o expresie a neocolonialismului sau că intervenim în chestiuni care nu ne privesc. Şi aceasta este o neînţelegere. Fiindcă este vorba despre drepturi universale, generale. Nu este doar un capriciu. Respectăm independenţa Ugandei şi a altor state, dar nu putem rămâne pasivi atunci când, în loc să se reducă discriminarea, se încearcă potenţarea acesteia.
<SPEAKER ID="237" NAME="Kader Arif" LANGUAGE="FR">
Dle preşedinte, doamnelor şi domnilor, sunt încântat că avem astăzi ocazia de a evoca proiectul de lege împotriva homosexualităţii prezentat la 25 septembrie parlamentului ugandez.
<P>
Într-o vreme în care asistăm la încălcări din ce în ce mai numeroase ale drepturilor omului, mi se pare esenţial, având în vedere această lege liberticidă, ca Parlamentul European să privească dincolo de ceea ce separă familiile sale politice şi să poată condamna în termenii cei mai fermi această propunere, solicitând parlamentului ugandez respingerea acestui proiect de lege şi revizuirea legislaţiei naţionale în vederea dezincriminării homosexualităţii.
<P>
După cum a subliniat dl Cashman mai devreme, toate organizaţiile neguvernamentale s-au exprimat împotriva acestui proiect, considerându-l în plus ca un obstacol serios în calea luptei împotriva SIDA. Comisia, prin intermediul comisarului De Gucht, precum şi o mare majoritate a statelor membre, asociindu-se declaraţiilor preşedintelui Obama, au condamnat deja această iniţiativă.
<P>
Prin urmare, invit Comisia să reconsidere angajamentul nostru faţă de Uganda, în cazul în care această lege va fi adoptată. O ţară care, în acel moment, ar încălca nu doar dreptul internaţional, ci şi principiile fundamentale ale Acordurilor de la Cotonou, nu ar putea să beneficieze în continuare de susţinerea Uniunii Europene.
<P>
În concluzie, doamnelor şi domnilor, doresc să subliniez că fiecare trebuie să se bucure de libertatea orientării sale sexuale, fără teama de a fi condamnat la închisoare sau la moarte. Acest principiu nu se supune dezbaterii.
<SPEAKER ID="239" NAME="Raül Romeva i Rueda">
în numele Grupului Verts/ALE. - Dle preşedinte, mi-aş fi dorit să încep această dezbatere vorbind despre cazul lui Aminatou Haidar. Dar nu pot, din motive deja cunoscute. În orice caz, chestiunea drepturilor de eligibilitate în Uganda necesită, de asemenea, atenţia noastră şi aceasta ne aminteşte că, încă o dată, suntem obligaţi să adoptăm un nou text prin care să condamnăm homofobia.
<P>
În trecut, am adoptat câteva rezoluţii referitoare la această problemă, inclusiv la protecţia minorităţilor şi politicile împotriva discriminării. Astăzi, trebuie să adăugăm noul text la cele deja adoptate. Doar încercarea unui deputat din parlamentul ugandez de a prezenta un proiect de lege împotriva homosexualităţii merită un răspuns politic.
<P>
Acest proiect de lege cuprinde dispoziţii care prevăd pedepsirea persoanelor presupuse a fi lesbiene, homosexuale sau bisexuale cu închisoarea pe viaţă şi chiar condamnarea la moarte. Proiectul mai cuprinde şi o dispoziţie care prevede pedeapsa cu închisoare de până la trei ani pentru persoanele, inclusiv cele heterosexuale, care nu raportează în termen de 24 de ore identităţile tuturor celor despre care ştiu că sunt lesbiene, homosexuali, bisexuali sau transsexuali sau care apără drepturile persoanelor cu asemenea orientări sexuale. Aceasta înseamnă că oricare dintre noi ar fi, de asemenea, susceptibil de a fi judecat pe baza acestor motive.
<P>
Trebuie să reamintim Uniunii Europene şi comunităţii internaţionale că orientarea sexuală este o chestiune care intră în sfera de aplicare a dreptului individual la viaţă privată garantat de legislaţia internaţională privind drepturile omului, în conformitate cu care ar trebui să se promoveze egalitatea şi nediscriminarea, garantându-se, în acelaşi timp, libertatea de exprimare. Le solicităm finanţatorilor internaţionali, atât guvernamentali, cât şi neguvernamentali, să îşi înceteze activităţile în anumite domenii în cazul în care proiectul de lege se va adopta.
<P>
Resping cu fermitate orice demers de a introduce pedeapsa capitală. Dacă aceste cereri nu vor fi onorate de autorităţile ugandeze, atunci ar trebui să le solicităm Consiliului şi Comisiei să îşi reconsidere angajamentul faţă de Uganda, în cazul în care proiectul de lege va deveni lege şi se vor comite încălcări ale drepturilor internaţionale ale omului. Din acest motiv, doresc să îi reamintesc guvernului ugandez obligaţiile pe care le are în conformitate cu dreptul internaţional şi cu Acordul de la Cotonou, care prevăd respectarea drepturilor universale.
<SPEAKER ID="241" NAME="Ana Gomes" AFFILIATION="S&amp;D">
(PT) Europa trebuie să intervină în această privinţă cu toate instrumentele pe care le are la dispoziţie, în special din sfera de aplicare a Acordului de la Cotonou. Trebuie să cerem retragerea imediată a acestui proiect de lege draconic; în caz contrar, cooperarea economică şi politică cu Uganda va fi afectată.
<P>
Când am aflat despre conţinutul acestui proiect de lege şi am auzit rapoarte despre soarta tristă a homosexualilor din Uganda, Sudan, Iran şi Nigeria, pentru a menţiona doar câteva exemple, am realizat cât de regretabil de înveterată este în continuare homofobia în multe culturi, ţările respective încălcând flagrant obligaţiile pe care şi le-au asumat în ceea ce priveşte drepturile omului. Rolul jucat de biserica evanghelică de extremă dreaptă din Statele Unite în mobilizarea şi finanţarea mai multor iniţiative de acest tip în Africa este şocant.
<P>
Europa şi instituţiile sale trebuie să facă tot posibilul în ţările în cauză pentru a neutraliza şi a combate răul, influenţa obscurantistă a acestor agenţi ai intoleranţei, care instigă la un nou val de crime inspirate de ură în Africa.
<SPEAKER ID="243" NAME="Luis Yáñez-Barnuevo García" AFFILIATION="S&amp;D">
(ES) Dle preşedinte, în ceea ce priveşte proiectul de lege din Uganda care ne-a provocat atâta indignare, salut cu mare bucurie faptul că deputaţii din diferite grupuri parlamentare care au luat cuvântul în legătură cu acest subiect au avut un discurs unitar. Consider că acest lucru demonstrează unanimitatea în cadrul Parlamentului. Am solicitat luarea de cuvânt doar pentru a-mi declara solidaritatea faţă de viziunile domniilor lor înainte de a-mi exprima votul în acest sens.
<P>
Susţin opiniile dlui Cashman, ale autorilor şi ale purtătorilor de cuvânt ai grupurilor. Sunt motivat de faptul că lupta împotriva intoleranţei, discriminării şi, în acest caz, de asemenea, lupta împotriva homofobiei şi pedepsei capitale, ne impune să fim fermi şi să le solicităm şi Comisiei şi Consiliului să dea dovadă de fermitate. Trebuie să perseverăm până când vom reuşi să determinăm retragerea acestui proiect de lege injust. Promovarea proiectului de lege ar însemna reîntoarcerea Ugandei la condiţii coloniale.
<SPEAKER ID="245" NAME="Cristian Dan Preda" AFFILIATION="PPE">
Vreau şi eu să spun că sunt scandalizat de felul în care arată legea despre care discutăm; atât condiţia sexuală, cât şi netransmiterea unor informaţii legate de condiţia sexuală a unei persoane fiind penalizate, este un lucru evident, pe care în Europa nu îl putem accepta.
<P>
Aş vrea, de asemenea, să subliniez faptul că discuţia pe care o avem se produce în contextul în care se discută o a doua revizuire a Acordului de la Cotonou; Uganda este parte, şi acest acord prevede în mod foarte clar necesitatea respectării drepturilor omului. Am votat, de altfel, în această săptămână, luni, în cadrul Comisiei DEVE un raport al doamnei Jolie pe această temă a Acordului de la Cotonou.
<P>
Cred că discuţia de astăzi, chiar dacă ar fi putut avea loc mai devreme luna trecută, ne plasează în acest context în care evident că nu putem decât să negăm ceea ce se întâmplă în Uganda
<SPEAKER ID="247" NAME="Heidi Hautala" AFFILIATION="Verts/ALE">
(FI) Dle preşedinte, aş dori să contribui la această dezbatere reamintind tuturor că, la Kampala, Uganda, va avea loc, în luna mai, o Conferinţă de revizuire a Statutului Curţii Penale Internaţionale. S-au împlinit, de fapt, 10 ani de la înfiinţarea acestei importante curţi penale şi aş spera că guvernul ugandez îşi va examina din toate unghiurile propria legislaţie, pentru a se asigura că aceasta este în conformitate cu acordurile internaţionale şi că va respecta principiul nediscriminării.
<SPEAKER ID="249" NAME="Paweł Samecki">
membru al Comisiei. - Dle preşedinte, Comisia îşi exprimă profunda îngrijorare faţă de proiectul de lege împotriva homosexualităţii introdus recent în parlamentul ugandez. Dacă va fi adoptat, proiectul va ridica probleme serioase legate de drepturile omului, care sunt deosebit de importante pentru Comisie.
<P>
Comisia consideră că pedepsirea homosexualităţii, după cum prevede proiectul de lege, ar contraveni convenţiilor ONU privind drepturile omului. Uganda a ratificat aceste convenţii. Prin urmare, are obligaţia legală de a le respecta, fără deosebire sau discriminare. Legislaţia naţională trebuie să fie conformă cu obligaţiile internaţionale privind drepturile omului. Proiectul de lege ar contraveni, de asemenea, declaraţiei ONU privind orientarea sexuală şi identitatea de gen, care este susţinută de UE şi care prevede dezincriminarea homosexualităţii.
<P>
Dl comisar De Gucht şi-a exprimat personal aceste îngrijorări într-o scrisoare adresată preşedintelui Museveni în noiembrie trecut. Acesta a subliniat că respectarea drepturilor omului este de mare importanţă pentru Comisie şi pentru Parlamentul European. Cu toate acestea, şi-a exprimat încrederea faţă de preşedinte că, sub egida acestuia, un astfel de act legislativ retrograd nu va fi permis.
<P>
Preşedinţia şi şefii de misiune din Uganda au abordat, cu diferite ocazii, problema şi împreună cu guvernul ugandez, în cadrul unor reuniuni cu prim-ministrul şi ministrul justiţiei, în reuniunile în temeiul articolului 8, şi cu Comisia pentru drepturile omului din Uganda. În ultimul său demers din data de 3 decembrie, Preşedinţia UE şi troika locală s-au întâlnit cu ministrul de externe interimar, căruia i-au exprimat din nou aceste preocupări serioase, şi-au confirmat sprijinul pentru libertăţile fundamentale şi i-au reamintit Ugandei obligaţiile internaţionale. Menţionând valorile tradiţionale şi tradiţiile culturale care se schimbă în timp şi afirmând că există dovezi ale unor campanii orchestrate în sensul de a profita de săraci şi de a-i atrage în practica homosexualităţii, ministrul a luat notă de poziţiile UE şi s-a angajat să le raporteze personal guvernului şi parlamentului pentru a le permite acestora să adopte o decizie informată.
<P>
Comisia speră ca, în caracterul şi spiritul parteneriatului UE-Uganda aflat în curs de desfăşurare, aceste demersuri, alături de demersurile altor actori, vor determina revizuirea proiectului de lege, în scopul de a-l face compatibil cu principiile internaţionale ale nediscriminării pe baza orientării sexuale.
<SPEAKER ID="250" NAME="Preşedinte">
Dezbaterea a fost închisă.
<P>
Votarea va avea loc la sfârşitul dezbaterii.
