<CHAPTER ID="015">
Intervenţii de un minut privind chestiuni politice importante
<SPEAKER ID="165" NAME="Preşedintă">
Următorul punct este discursul de un minut, în conformitate cu articolul 150 din Regulamentul de procedură.
<P>
Articolul 150 prevede că putem aloca un maxim de 30 de minute pentru acest punct. Am avut peste 74 de cereri de luări de cuvânt în baza acestui articol. Acest lucru, evident, nu este posibil. Treizeci de minute şi 74 de vorbitori timp de un minut pur şi simplu nu este posibil.
<P>
Prin urmare, am selectat în prealabil, pentru prima dată, deputaţii cărora li se va acorda timp de intervenţie, folosind criterii clare şi anume ca cei care au solicitat să vorbească într-o altă dezbatere cu discursuri de un minut, dar nu au avut ocazia să vorbească, vor primi acum timp de vorbire pe cât posibil, pe când cei care au luat deja cuvânt în alte dezbateri nu vor primi deloc timp de intervenţie.
<P>
Toţi cei cărora nu le-a fost acordat timp de vorbire au fost informaţi asupra acestui lucru în prealabil, prin e-mail. Prin urmare, nu este nevoie să fie aici pentru a aştepta în zadar să ia cuvântul. Sper că înţelegeţi acest lucru. Aceasta a fost singura modalitate posibilă pentru a permite ca dezbaterea să se desfăşoare într-o manieră ordonată.
<P>
Prin urmare, cei cărora le-a fost acordat timp de intervenţie pot acum să înceapă imediat.
<SPEAKER ID="166" NAME="Alf Svensson" AFFILIATION="PPE">
(SV) Dnă preşedintă, la 11 aprilie, Sudan intenţionează să aleagă un preşedinte şi parlamentul, precum şi adunările regionale. Acestea sunt primele alegeri din Sudan din ultimii 24 de ani şi urmărim evoluţiile din această ţară cu mare interes.
<P>
Curtea Penală Internaţională de la Haga a emis un mandat de arestare pe numele preşedintelui din Sudan, Omar Hassan Ahmad al-Bashir, care a preluat puterea printr-o lovitură de stat, pentru crime împotriva umanităţii. Ştim cu toţii cum a suferit Sudanul sub conducerea sa violentă. În primele câteva luni din acest an au fost ucise în sudul Sudanului nu mai puţin de 400 de persoane. Este dificil de spus cât de libere vor fi alegerile. Luni, Al-Bashir a ameninţat că va expulza observatorii internaţionali la alegeri. Acesta a spus că dacă aceştia vor interveni în afacerile interne ale Sudanului, le va tăia degetele.
<P>
Ştim că Sudanul este o ţară săracă. La Conferinţa donatorilor internaţionali din Cairo, de duminica trecută, reprezentantul Egiptului a spus că statele lumii vor trebui să găsească peste 1,4 miliarde de euro pentru reconstrucţia regiunii Darfur din Sudan. Eu sper că alegerile din Sudan vor crea condiţiile pentru o...
<P>
(Preşedinta l-a întrerupt pe vorbitor)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) Recent s-a vorbit mult despre redresarea economiei UE, dar majoritatea statelor membre nu au văzut încă sfârşitul crizei. În public, discuţiile privind criza se limitează la starea finanţelor publice, deşi creşterea rapidă a şomajului din unele state membre ale Uniunii din Europa de Est au atins deja un nivel critic. Este ciudat să aud înalţi oficiali din UE şi PE lăudând anumite guverne pentru munca excelentă pe care au depus-o, când, în fiecare lună, numărul şomerilor din aceste ţări creşte cu o rată catastrofică, garanţiile sociale sunt reduse şi numărul de persoane care trăiesc sub nivelul de sărăcie este în creştere. Devine foarte dificil pentru oamenii din astfel de ţări să înţeleagă dacă Uniunea Europeană pune în aplicare o politică de reducere a sărăciei sau, de fapt, măreşte sărăcia în domeniul social. În opinia mea, guvernele care nu au fost capabile să rezolve problemele de stabilizare a şomajului nu ar trebui lăudate. Comisia Europeană ar trebui să-şi asume o mai mare responsabilitate şi să supravegheze în mod responsabil punerea în aplicare a planurilor de gestionare a crizei de către guvernele naţionale, în special în domeniul reformelor sociale şi să evalueze efectele pe care le au aceste reforme asupra oamenilor.
<SPEAKER ID="168" NAME="Sonia Alfano" AFFILIATION="ALDE">
(IT) Dnă preşedintă, doamnelor şi domnilor, 16 persoane care au fost condamnate pentru diverse tipuri de infracţiuni au fost alese în Parlamentul Italiei, iar la ultimele alegeri europene, Italia a trimis trei deputaţi în Parlamentul European care au fost condamnaţi prin hotărâre definitivă.
<P>
Nu există nicio lege în Europa care să interzică celor care au fost condamnaţi prin hotărâre judecătorească definitivă sau care aşteaptă desfăşurarea unor proceduri juridice să candideze în alegeri; totul este lăsat la latitudinea statelor membre. Cetăţenii italieni au iniţiat programul "Un Parlament curat”. Prin urmare, solicităm Comisiei pentru afaceri constituţionale să modifice Actul privind alegerea membrilor Parlamentului European prin vot universal direct, prin introducerea unei condiţii ca, pentru a candida la alegerile pentru Parlamentul European, să nu aibă nicio condamnare penală, inclusiv cele care nu sunt încă definitive.
<P>
Preşedintele Comisiei pentru afaceri constituţionale din ultima legislatură, dl Leinen, şi-a luat angajamentul de a se ocupa de acest lucru, însă totul a fost lăsat în seama succesorului său, dl Casini, care a afirmat deja faptul că acest lucru nu va fi vizat de către Comisia pentru afaceri constituţionale.
<P>
Am dori să subliniem că acest lucru nu numai că este responsabilitatea Comisiei pentru afaceri constituţionale, însă articolul 233 (fost 190) din Tratatul privind funcţionarea Uniunii Europene chiar stipulează că Parlamentul European ar trebui să pună în aplicare o procedură electorală uniformă pe întreg teritoriul Uniunii Europene.
<SPEAKER ID="169" NAME="Catherine Grèze" AFFILIATION="Verts/ALE">
(FR) Dnă preşedintă, aeroportul Hondarribia este clasificat de către autoritatea aviatică civilă ca fiind unul dintre cele mai periculoase din ţară. Rutele sale de zbor sunt situate deasupra centrelor oraşelor Hendaye şi Irún, iar Tratatul dintre Franţa şi Spania, care stipulează numărul de zboruri autorizate, este luat în derâdere. Cu toate acestea, este planificată o extindere a aeroportului, împotriva opiniei rezidenţilor de pe malul râului şi a reprezentanţilor aleşi de pe ambele părţi ale frontierei, care se opun deja menţinerii nivelului actual de trafic.
<P>
Aprobă Comisia Europeană distrugerea siturilor naturale protejate din Golful Chinogoudy, situl Convenţiei de la Ramsar şi un sit Natura 2000, a cărei regenerare a finanţat-o?
<P>
Mai mult decât atât, Eurocity-ul basc din Bayonne - San Sebastián are deja un aeroport internaţional care nu este folosit la capacitatea sa şi care se află la depărtare de siturile naturale vulnerabile. Nu ar fi mai bine să se îmbunătăţească serviciile oferite în Biarritz prin introducerea de mijloace de transport care nu poluează? Aş dori să ştiu ce măsuri va lua Preşedintele cu privire la această extindere.
<SPEAKER ID="170" NAME="Marek Henryk Migalski" AFFILIATION="ECR">
(PL) Dnă preşedintă, doresc să ridic problema asasinării jurnalistului rus Maxim Zuev. Dl Zuev a fost ucis acum o săptămână în Kaliningrad. Acesta era un cunoscut jurnalist şi blogger. Acesta nu este primul caz în care un jurnalist este ucis în Rusia. Din anul 2000 au existat cel puţin o duzină de astfel de cazuri. Acesta este un fenomen îngrijorător, deoarece ştim că dacă nu există libertate de exprimare şi dacă jurnaliştii nu pot să lucreze, nu există libertate deloc şi nu există democraţie. În dialogul nostru cu Rusia trebuie să atragem în mod continuu atenţia asupra acestui lucru.
<P>
Eu sper să organizez un seminar în Parlamentul European în acest an, în cazul în care primesc consimţământul delegaţiei mele pentru afaceri privind Rusia şi al Comisiei pentru afaceri externe. Cred că fiecare dintre noi, în cadrul discuţiilor la diverse niveluri cu partenerii noştri din Rusia, ar trebui să accentueze că libertatea presei şi libertatea jurnaliştilor de a-şi practica meseria constituie baza pentru dialog şi libertate, atât în Rusia, cât şi în Uniunea Europeană.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Dnă preşedintă, aş dori să vă raportez faptul că articole recente susţin că procurorii din SUA au pus sub acuzare compania germană Daimler pentru mituirea de ofiţeri străini în legătură cu o licitaţie pentru câştigarea şi semnarea de contracte guvernamentale. Nota de rechizitoriu susţine că această companie a fost implicată într-un proces de mituire de lungă durată. Aceeaşi problemă a fost ridicată şi în cazul Siemens, care a aplicat aceeaşi practică şi a corupt guverne ale unor ţări terţe în licitaţii pentru câştigarea de contracte de la societăţi publice, un scandal care încă zguduie Grecia.
<P>
Ca rezultat, în afară de criza financiară, avem şi o criză morală. Până de curând, guvernul german nu a urmărit pe cale judiciară cazurile de mituire din afara graniţelor sale şi a pretins că nu ştie nimic despre aceste evenimente. În cele din urmă, în loc să acţioneze, în loc să activeze Comisia pentru prevenirea fraudei, Comisia Europeană nu apără legalitatea şi, în numeroase cazuri, nu protejează banii cetăţenilor europeni.
<SPEAKER ID="172" NAME="Nikolaos Salavrakos" AFFILIATION="EFD">
(EL) Dnă preşedintă, trebuie să anunţ Parlamentul European că, la ora 02.15 în această dimineaţă, corveta turcă Bafra a intrat fraudulos în apele teritoriale elene, apropiindu-se la o distanţă de numai 29 de kilometri de coasta Atenei şi chiar a solicitat să abordeze şi să percheziţioneze o navă civilă comercială elenă care naviga în zonă.
<P>
Acest lucru demonstrează că tot ceea ce s-a spus în prima parte a dezbaterii despre aşa-zisa problemă economică a Greciei nu este în totalitate corect. Problema Greciei este, în principal, politică. Provine din faptul că această ţară vecină ameninţă Grecia cu un casus belli şi provoacă forţele armate elene în mod sistematic, nu numai prin intrarea frauduloasă în apele sale teritoriale, dar şi în spaţiul său aerian.
<P>
(Preşedinta a luat act de faptul că există o problemă cu microfonul)
<P>
... Trebuie să vă spun că Grecia a luat măsuri stricte care, la o analiză finală, sugrumă efectiv gospodăriile din Grecia, iar grecii sunt acum la capătul puterilor. Acestea au măcinat rezistenţa societăţii elene şi puterea economică a grecilor.
<P>
După cum am spus, problema Greciei este, în principal, politică. Noi nu cerem bani de la niciun cetăţean european. Noi cerem sprijinul Uniunii Europene ca entitate, astfel încât să putem depăşi aceste nereguli din cadrul pieţelor, care atacă moneda euro.
<SPEAKER ID="173" NAME="Franz Obermayr" AFFILIATION="NI">
(DE) Dnă preşedintă, în urmă cu aproximativ zece ani, pe atunci cele 14 alte state membre ale UE au impus ţării mele, Austria, aşa-numitele "sancţiuni”. Timp de şapte luni a existat o "eră glaciară”. Ministerele din Austria nu mai aveau permisiunea de a lua parte la reuniunile informale ale Consiliului, însă Austria avea voie să plătească în continuare taxe, în calitate de contribuabil net. În afară de sancţiuni, a existat de asemenea un rezultat. Raportul independent al Comitetului înţelepţilor a stabilit în mod clar că implicarea Partidului Libertăţii în guvern nu a reprezentat niciun pericol pentru democraţie şi drepturile omului. Concluzia a fost că sancţiunile UE care au fost mascate ca măsuri bilaterale nu au avut o bază juridică valabilă. Acestea au reprezentat o încălcare nejustificată a suveranităţii Austriei. Cred, totuşi, că UE a învăţat din aceasta să respecte opinia politică a celorlalţi şi suveranitatea naţională a statelor membre şi a cetăţenilor acestora, iar acest lucru este, cu siguranţă, un lucru bun. Mai mult decât atât, având în vedere pacea din est, sper, de asemenea, că unul dintre principalii anchetatori, actualul deputat în Parlamentul European, Louis Michel, va simţi că, după zece ani, se poate duce din nou în Austria în vacanţă.
<SPEAKER ID="174" NAME="Véronique Mathieu" AFFILIATION="PPE">
(FR) Dnă preşedintă, ieri Franţa a omagiat unul dintre ofiţerii săi de poliţie, Jean-Serge Nérin, un comandant de detaşament francez, care a fost ucis cu laşitate de către ETA la 16 martie, într-un schimb de focuri din regiunea Paris.
<P>
Deşi este responsabilă pentru moartea a aproape 830 de persoane într-o perioadă de 40 de ani, aceasta este prima oară când această organizaţie teroristă a atacat un ofiţer de poliţie francez. Moartea dlui Nérin ne reaminteşte datoria pe care o avem de a coopera în lupta împotriva terorismului.
<P>
Încă de la început, cooperarea dintre Franţa şi Spania s-a dovedit a fi un model în această privinţă, în Uniunea Europeană. Franţa şi Spania au fost primele state membre care au introdus echipe comune de investigaţie în spaţiul judiciar european. Executarea mandatelor de arestare europene s-a dovedit a fi, de asemenea, foarte eficientă.
<P>
Din păcate, aceste eforturi de cooperare dintre ofiţerii noştri de poliţie şi judecătorii noştri nu au putut preveni moartea dlui Nérin. Prin urmare, trebuie să intensificăm cooperarea noastră, dacă vrem să combatem terorismul într-un mod mai eficient.
<SPEAKER ID="175" NAME="Joe Higgins" AFFILIATION="GUE/NGL">
Dnă preşedintă, o campanie majoră de putere populară din Val di Susa, din nord-vestul Italiei, urmăreşte să oprească un proiect pentru construcţia unui tren de mare viteză, cunoscut sub numele de TAV.
<P>
Întinzându-se de la graniţa franceză până în Torino, extrem de frumoasa Val di Susa are o lăţime cuprinsă doar între unul şi doi kilometri, dar are deja o autostradă principală, un alt drum principal şi o cale ferată.
<P>
Campania "Nu TAV-ului” a arătat în mod clar că nu există nicio justificare pentru TAV. Numai 38 % din capacitatea actuală a căii ferate este folosită. Acest proiect ar dăuna masiv mediului, distrugând sau poluând pânza freatică şi eliberând concentraţii periculoase de azbest şi uraniu de la excavaţiile pentru tunel.
<P>
Au de câştigat numai interesele întreprinderilor mari şi construcţiilor majore. Zeci de mii de oameni s-au mobilizat pentru a se opune şi, în mod scandalos, poliţia face uz de violenţă pentru a intimida campania.
<P>
Solicit UE să retragă toate fondurile pentru TAV şi anularea proiectului pentru acesta. Sloganul campaniei "Nu TAV-ului” este "Sarà dura”. Aceştia nu vor da înapoi. O victorie pentru puterea populară din Val di Susa ar fi o victorie pentru bunul simţ şi pentru mediu.
<SPEAKER ID="176" NAME="Paul Nuttall" AFFILIATION="EFD">
Dnă preşedintă, sunt din ce în ce mai îngrijorat cu privire la modalitatea prin care consiliile locale din circumscripţia mea din nord-vestul Angliei folosesc taxele de parcare pentru a-şi mări veniturile.
<P>
Să luăm micul oraş Congleton, de exemplu, care este o comunitate semi-rurală locală. Introducerea de taxe de parcare pentru maşini va afecta grav industria locală şi o scădere a comerţului va avea ca rezultat o micşorare a veniturilor, care va forţa IMM-urile, deja greu încercate, să dea faliment sau poate să închidă afacerea.
<P>
Oamenii învinovăţesc guvernul britanic, alţii învinovăţesc Consiliul unitar, iar alţii aruncă vina pe Consiliul Municipal, dar, ca întotdeauna, mâna întunecată a Uniunii Europene se află în spatele acestui lucru, deoarece toţi acţionează în baza cadrului stabilit de politica europeană a UE privind transporturile pentru anul 2010.
<P>
Vedeţi, acesta este geniul UE: întotdeauna o persoană este concediată. Fie că este vorba de închiderea oficiilor poştale sau de colectările bilunare de gunoi, întotdeauna vina este aruncată pe altcineva, iar influenţa corupătoare a Bruxelles-ului nu apare pe radar.
<SPEAKER ID="177" NAME="Nicole Sinclaire" AFFILIATION="NI">
Dnă preşedintă, eu sunt din regiunea West Midlands, iar 20 % din aceasta este clasificată ca zonă verde de centură.
<P>
Zona verde de centură a protejat cu succes frumuseţea regiunilor rurale şi a blocat extinderea arbitrară a regiunilor urbane. Totuşi, încurajat de Uniunea Europeană, Guvernul Regatului Unit a crescut construcţia de case, punând în pericol zona verde de centură, care îmi este dragă în mod special, fiindcă se află în apropiere de locul unde locuiesc, Meriden Gap.
<P>
Acest lucru dovedeşte lipsă de respect faţă de cultura şi tradiţiile noastre, dar ce vă pasă? De când Regatul Unit a intrat în Uniunea Europeană - sau piaţa comună europeană, înainte de asta - aţi arătat o lipsă de respect de o vulgaritate ţipătoare pentru cultura şi tradiţiile noastre şi nu mă pot aştepta la ceva mai rău din partea dumneavoastră.
<SPEAKER ID="178" NAME="Elena Oana Antonescu" AFFILIATION="PPE">
Iau cuvântul astăzi în faţa dumneavoastră şi a colegilor mei pentru a-mi împărtăşi părerea că Europa are nevoie de o nouă strategie, mult mai integrată pentru rezolvarea problemei violenţei împotriva femeilor.
<P>
În tot mai multe state europene această temă a fost abordată bipartizan de către partide a căror viziune asupra societăţii în general este diferită. Asta pentru că problema violenţei domestice depăşeşte sfera ideologiei şi intră direct şi nemediat în viziunea umană şi politică despre o societate mai dreaptă şi mai echilibrată.
<P>
Vreau să subliniez necesitatea unei acţiuni de prevenire şi a violenţei psihologice asupra femeilor. Studiile recente au arătat că acest tip de violenţă prefigurează întotdeauna violenţele fizice.
<P>
Doresc să salut faptul că preşedinţia spaniolă a aşezat lupta împotriva diferitelor tipuri de violenţă împotriva femeilor printre priorităţile politice ale Uniunii, însă măsurile trebuie să continue. Crearea unui observator european al violenţei între sexe, instituirea ordinului de protecţie, instituirea unui apel de urgenţă urmăresc limitarea fenomenului în Uniune şi reprezintă sprijin pentru lupta împotriva violenţei şi dincolo de Uniune.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Sunt încântată că Uniunea Europeană şi statele membre şi-au luat angajamentul de a combate sărăcia, prin declararea anului 2010 ca fiind Anul european de luptă împotriva sărăciei şi excluziunii sociale, având în vedere că aproape 80 de milioane de locuitori ai Europei trăiesc sub pragul sărăciei. Mulţi europeni, chiar şi cei care au un loc de muncă, se luptă cu sărăcia în fiecare zi şi nu au oportunităţi pentru a se bucura de o viaţă decentă. Au fost alocate 17 milioane de euro pentru a pune în aplicare acţiunea planificată a Europei în 2010, iar acest buget va fi folosit pentru a organiza seminarii de informare, grupuri de lucru şi consultări publice pentru depăşirea stereotipurilor sărăciei. Aceasta este o iniţiativă excelentă, dar cum putem să ne asigurăm că aceste fonduri vor fi utilizate în mod eficient şi transparent şi vor ajunge direct la acei cetăţeni care au nevoie de ajutor cel mai mult. Aş dori să accentuez că este imposibil să punem frâu creşterii sărăciei într-un an. Prin urmare, doresc să solicit structurilor UE şi statelor membre să ia măsuri concrete şi să îşi ia angajamente pe termen lung, la toate nivelurile de autoritate, pentru a asigura alocarea transparentă şi specifică a fondurilor care au ca scop sprijinirea directă a persoanelor care se confruntă cu sărăcia.
<SPEAKER ID="180" NAME="Georgios Toussas" AFFILIATION="GUE/NGL">
(EL) Decizia guvernului israelian de a merge înainte cu planul său de a construi 1 600 de case noi în Ierusalimul de Est, de a extinde aşezările urbane în Cisiordania, de a menţine izolarea Fâşiei Gaza şi de a intensifica, în general, atacurile armatei israeliene în teritoriile palestiniene ocupate, dezvăluie chiar şi celui mai aprins necredincios planurile criminale ale Israelului şi ale imperialiştilor, în general, împotriva palestinienilor şi a oamenilor din zona respectivă, în ansamblu.
<P>
Israel a declanşat o nouă rundă de atacuri criminale împotriva palestinienilor şi şi-a asigurat sprijinul şi a promovat relaţiile sale cu Uniunea Europeană, Statele Unite ale Americii şi NATO în condiţiile escaladării conflictului intern din cadrul cvartetului imperialist. Acest sprijin a fost repetat cu o deosebită emfază şi deosebit zel de către Statele Unite ale Americii pe parcursul vizitei recente a prim-ministrului israelian în Statele Unite, care a accentuat faptul că Israelul este mai mult decât o prioritate majoră pentru planurile imperialiste geostrategice ale SUA în regiune, în ansamblu.
<P>
Noi ne luptăm cu toate forţele pentru a crea...
<P>
(Preşedinta l-a întrerupt pe vorbitor)
<SPEAKER ID="181" NAME="Jaroslav Paška" AFFILIATION="EFD">
(SK) După cel de-al Doilea Război Mondial şi retragerea graniţelor, aproximativ 400 000 de slovaci au rămas în Ungaria şi un număr similar de maghiari în Slovacia.
<P>
Minoritatea maghiară din Slovacia încă mai există astăzi în acelaşi număr, dar în Ungaria, situaţia este diferită. Minoritatea slovacă a fost decimată de la numărul iniţial de 400 000 de slovaci la mai puţin de 33 000, cu alte cuvinte, nici măcar o zecime din numărul iniţial. Acest lucru se datorează faptului că guvernul slovac asigură minorităţii maghiare o educaţie în limba maternă în peste 700 de şcoli, în timp ce guvernul maghiar permite slovacilor din Ungaria o singură şcoală elementară.
<P>
Acesta este motivul pentru care criticile recente cu privire la educaţia minorităţilor maghiare din ţările vecine, ale preşedintelui Sólyom, un om care priveşte cu mulţumire şi pasivitate în timp ce administraţia sa sufocă minorităţile etnice din propria sa ţară, pot fi descrise numai ca fiind o provocare infamă, ipocrită şi răutăcioasă a sârbilor, românilor şi slovacilor, care, în contrast cu maghiarii, au avut grijă cu adevărat de minorităţile etnice de pe cuprinsul teritoriilor proprii. Până la urmă, Ombudsmanul maghiar pentru minorităţi etnice a avertizat, de asemenea, că Ungaria continuă să depună eforturi pentru asimilarea totală a minorităţilor etnice.
<SPEAKER ID="182" NAME="Rareş-Lucian Niculescu" AFFILIATION="PPE">
Uniunea Europeană are reguli foarte stricte privind securitatea alimentelor, iar producătorii sunt obligaţi să investească foarte mulţi bani pentru respectarea acestor reguli.
<P>
Cu toate acestea, peste 75 % din totalul puilor tăiaţi în Uniunea Europeană sunt contaminaţi cu bacterii, spune un studiu recent realizat de Autoritatea Europeană pentru Securitatea Alimentară.
<P>
Salmonella şi Campylobacter, două dintre cele mai toxice bacterii, sunt prezente pe carcasa a trei din patru pui crescuţi în fermele europene.
<P>
Fireşte că astfel de studii, odată ajunse in mass-media, determină îngrijorări din partea consumatorilor. În aceste condiţii, trebuie să ne punem două întrebări: prima, ce putem face în continuare pentru a ne asigura că europenii au acces la alimente sigure şi de calitate; şi cea de-a doua, dacă regulile aflate în acest moment în vigoare, chiar dacă sunt stricte şi, în paranteză spus, foarte birocratice, poate nu sunt cele mai potrivite?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) Noile state membre pun în aplicare acum organizarea pieţei pentru vinuri a Uniunii Europene din 2007. În cadrul acestui proces, Comisia Europeană a acţionat prin încălcarea legii - păcat că nu se află nimeni aici - când a înregistrat în mod ilegal marca Tokaj, la cererea Slovaciei, atât ca denumire de origine protejată, cât şi ca având indicaţie geografică protejată. Acest lucru este contrar reglementărilor UE, întrucât acest vin poate aparţine ori unei categorii, ori celeilalte. Solicitarea slovacă nu se mai află acum în baza de date comunitară E-Bacchus printre denumirile de origine protejate. Comisia a pus astfel capăt acestei situaţii ilegale şi le mulţumesc pentru acest lucru. Există, totuşi, o altă situaţie neregulamentară, datorită faptului că legislaţia naţională slovacă în baza căreia a fost efectuată înregistrarea nu există, întrucât Slovacia a abrogat-o. Din acest motiv, solicit Comisiei să remedieze această situaţie neregulamentară.
<SPEAKER ID="184" NAME="Zbigniew Ziobro" AFFILIATION="ECR">
(PL) Dnă preşedintă, Serviciul european pentru acţiune externă va fi corpul diplomatic care reprezintă Uniunea şi asistă Înalta Reprezentantă a Uniunii pentru afaceri externe. În cadrul muncii depuse de acest serviciu trebuie să fie acordată consideraţie diferenţierilor culturale şi naţionale care există în cadrul Uniunii. Fiecare ţară trebuie să simtă că propriile interese, propria cultură şi propria experienţă sunt reprezentate în mod corect în acest serviciu.
<P>
Pentru ca acest obiectiv să fie îndeplinit, este necesară o contribuţie, sau participare pe baze egale. Între timp, cum vor fi create corpurile Serviciului european pentru acţiune externă? Acestea vor fi compuse din personalul din serviciile adecvate ale Secretariatului General al Consiliului şi Comisiei, precum şi personalul delegat de serviciile diplomatice naţionale. Diplomaţii numiţi de către statele membre vor constitui doar o treime din totalitatea corpurilor. Totuşi, indiferent de pregătirea personalului şi calea pe care au urmat-o pentru a ajunge în acest serviciu, trebuie adoptat principiul reprezentării proporţionale a tuturor cetăţenilor din statele membre. Până la urmă, angajarea personalului în toate instituţiile Uniunii este gestionată conform acestui principiu. Nu văd niciun motiv pentru ca lucrurile să fie făcute diferit în acest caz.
<SPEAKER ID="185" NAME="Nuno Teixeira" AFFILIATION="PPE">
(PT) Recent, Uniunea Europeană a încheiat un acord cu ţările din America Latină sub egida Organizaţiei Mondiale a Comerţului, prin care s-a angajat să reducă substanţial şi progresiv taxele vamale pentru importul de banane din aceste ţări. Aş dori să vă atrag atenţia asupra faptului că acest acord are un efect negativ direct asupra producătorilor europeni de banane, în special a celor din Madeira, Portugalia. Va fi chiar şi mai dăunător pentru producătorii de banane din Insulele Canare, Spania.
<P>
Doresc să vă reamintesc că situaţia producătorilor din aceste regiuni este deja grav limitată de către caracteristicile fizice şi terenurile muntoase ale insulelor şi de către dimensiunea terenurilor lor, ceea ce înseamnă că se vor confrunta cu dificultăţi permanente care vor împiedica dezvoltarea lor.
<P>
Prin urmare, sunt necesare măsuri urgente pentru a sprijini producătorii de banane din Madeira şi Insulele Canare, având în vedere impactul grav şi iminent pe care îl va avea noul Acord de la Geneva pe piaţa europeană de import şi, ca rezultat, asupra producţiei şi comercializării bananelor care provin din aceste regiuni îndepărtate.
<SPEAKER ID="186" NAME="Nessa Childers" AFFILIATION="S&amp;D">
Dnă preşedintă, a trecut peste un an de când compania de întreţinere aeronautică SR Technics a anunţat că va închide centrul de la aeroportul Dublin, cauzând pierderea a peste o mie de locuri de muncă. Într-un efort de compensare a acestor pierderi, a fost depusă o cerere la Fondul european de ajustare la globalizare în octombrie 2009, în numele lucrătorilor de la SR Technics. Totuşi, acest formular a fost respins de către Comisie ca fiind "incomplet” şi pot să confirm că, aproape cinci luni mai târziu, guvernul irlandez nu a depus încă o cerere completă.
<P>
În timp ce guvernul irlandez a fost distras în ultimele luni de prăbuşirea economică provocată chiar de acesta şi de o revărsare de demisii ministeriale, un formular de cerere cu potenţialul de a transforma sute de vieţi a fost lăsat să zacă pe biroul unui ministru.
<P>
Acest Parlament este conştient că visteria statului irlandez este goală. Un cinic ar putea fi iertat dacă crede că inacţiunea guvernului poate fi pusă pe seama propriilor dificultăţi legate de respectarea obligaţiilor sale dacă plăţile FEAG ar fi, în cele din urmă, obţinute. Ar fi pregătit guvernul irlandez să facă ceva în privinţa aceasta?
<SPEAKER ID="187" NAME="Artur Zasada" AFFILIATION="PPE">
(PL) Dnă preşedintă, doamnelor şi domnilor, aş dori să mă adresez tuturor şi, mai ales, dlui Potočnik, privind o chestiune care îi supără pe cei care sunt implicaţi în speedway, un sport popular în multe dintre statele membre din UE. Această chestiune priveşte punerea în aplicare a Directivei 2002/49/CE privind evaluarea şi gestiunea zgomotului ambiental.
<P>
Punerea în aplicare a acestei directive înseamnă că motocicliştii sunt forţaţi să monteze amortizoare de zgomot pe motocicletele lor. Aceste amortizoare de zgomot înseamnă, pe de-o parte, o reducere a atractivităţii spectacolului în sine, întrucât zgomotul este o trăsătură inerentă a sportului respectiv. Pe de altă parte, amortizoarele de zgomot înseamnă un pericol mai mare, pericol pentru cei care le utilizează, pericol pentru sănătatea lor sau de a-şi pierde viaţa. În legătură cu acest lucru, aş dori foarte mult să îi cer dlui Potočnik să ia în considerare prezentarea unei propuneri de modificare care să excludă speedway din Directiva 2002/49/CE.
<SPEAKER ID="188" NAME="László Tőkés" AFFILIATION="PPE">
(HU) Dnă preşedintă, în provincia Vojvodina din ţara dlui Slobodan Milošević, Serbia, maghiarii continuă să fie atacaţi. Autorii sunt fie achitaţi, fie, uneori, nici măcar nu sunt puşi sub acuzare. În urmă cu câteva decenii existau 400 000 de maghiari care locuiau în Vojvodina, alcătuind o treime din populaţie. Emigrarea obligatorie şi stabilirea masivă a membrilor populaţiei majoritare au redus numărul acestora la 290 000 în decursul anilor, iar proporţia din populaţie a scăzut la 13 %. Metoda prin care se desfăşoară atacuri în masă asupra minorităţilor a fost introdusă de faimosul serviciu de securitate sârb, UDBA, care viza în special etnia albaneză. Moştenirea spontană a acestei practici continuă astăzi împotriva maghiarilor. Dnă preşedintă, Parlamentul European ar trebui să ia măsuri decisive pentru a opri terorismul anti-maghiar din Serbia. O condiţie pentru aderarea acesteia la Uniunea Europeană ar trebui să fie să facă dreptate zecilor de mii de victime ale crimelor în masă de la Al Doilea Război Mondial şi până acum, precum şi interzicerea violenţei împotriva maghiarilor, care continuă până în ziua de astăzi.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Dnă preşedintă, femeile sunt mai slab reprezentate în ştiinţă şi cercetarea ştiinţifică. În Europa, acestea reprezintă 30 % dintre cercetători şi doar 18 % dintre profesori. Dintre cei care sunt implicaţi în managementul din domeniul ştiinţei, noi constituim 27 %. Polonia, unde procentul de femei aflate în consilii de administraţie în instituţii de învăţământ superior şi instituţii ştiinţifice este de 7 %, este pe penultimul loc dintre cele 27 de state membre ale Uniunii.
<P>
Acesta este motivul pentru care proiectul de cercetare "Femei în ştiinţă”, elaborat de Fundaţia pentru Iniţiative Academice poloneză, este atât de important. Proiectul se referă la cercetarea cauzelor discriminării şi căutarea unor măsuri eficiente anti-discriminare. Proiectele cetăţenilor, care provin de la cetăţenii înşişi şi sunt orientate către cetăţeni, au cele mai mari şanse de succes. Fac apel la Comisia Europeană pentru sprijin special şi ajutor practic pentru organizaţiile sociale care se ocupă de asemenea chestiuni. Atunci când cetăţenii Uniunii scriu Comisiei, scrisorile acestora nu trebuie lăsate fără răspuns.
<SPEAKER ID="190" NAME="Jim Higgins" AFFILIATION="PPE">
(GA) Dnă preşedintă, după cum spuneam, am fost foarte mulţumit când l-am auzit pe fostul comisar Kuneva afirmând că este necesară o revizuire a Directivei 90/314/CEE a Consiliului. De ce acest lucru? Fiindcă are multe deficienţe.
<P>
Nu ia în calcul persoanele care îşi rezervă ele însele vacanţele pe internet, fără să folosească o agenţie de turism. Directiva nu asigură niciun fel de protecţie consumatorilor care locuiesc într-o ţară şi care achiziţionează un produs sau bilet de avion sau cazare într-o ţară din afara Uniunii Europene.
<P>
În aceeaşi măsură, directiva nu menţionează zborurile regulate. Aceasta are multe deficienţe şi sunt extrem de încântat să spun că fostul comisar Kuneva a avut dreptate când a spus că există o reală nevoie pentru o nouă directivă.
<SPEAKER ID="191" NAME="Ioan Mircea Paşcu" AFFILIATION="S&amp;D">
Dnă preşedintă, acum 20 de ani, românii mureau pentru libertate, inclusiv în educaţie, care, până atunci, a fost supusă unui control politic strâns. Ca urmare a sacrificiului acestora, universităţile au câştigat, de asemenea, libertate de care se bucură de atunci încoace.
<P>
Prin urmare, ar fi din nefericire ironic dacă încercarea actuală a Ministerului Educaţiei, Cercetării, Tineretului şi Sportului din România, de a adopta cu rapiditate o nouă legislaţie, care practic elimină libertatea şi deschide uşa către politizarea din nou a sistemului, ar avea succes.
<P>
De exemplu, în propunere, rectorii aleşi ar trebui să fie confirmaţi de către ministru, care este la rândul său numit politic, iar universităţile ar fi forţate să fuzioneze conform unor criterii arbitrare, sau chiar ar putea fi închise, putând fi deposedate de bunuri.
<P>
În calitate de profesor universitar, precum şi de deputat în Parlamentul European, consider că este datoria mea faţă de profesorii universitari din acest Parlament să demasc asemenea practici lipsite de democraţie, care contravin în mod deschis Strategiei de la Lisabona privind educaţia şi care nu pot fi tolerate într-un stat membru al UE.
<SPEAKER ID="192" NAME="Preşedinta">
Acest punct a fost închis.
<P>
Vă mulţumesc pentru înţelegere şi pentru dezbaterile disciplinate. Sper că toţi aceia care nu au avut oportunitatea de a vorbi de data aceasta vor avea şansa de a face acest lucru data viitoare.
