<CHAPTER ID="011-01">
1. Zimbabwe, în special cazul lui Farai Maguwu
<SPEAKER ID="391" NAME="Președinta">
Următorul punct pe ordinea de zi este dezbaterea asupra celor șapte propuneri de rezoluții privind Zimbabwe, în special cazul lui Farai Maguwu.
<SPEAKER ID="392" NAME="Anneli Jäätteenmäki">
autoare. - (FI) Dnă președintă, încălcările drepturilor omului din Zimbabwe au mai fost discutate în acest Parlament. Din nefericire, suntem obligaţi să le aducem din nou în discuție. De această dată, este cazul lui Farai Maguwu, activist pentru drepturile omului. Este pur și simplu prizonier de conștiință. A fost arestat și închis pentru că a militat în favoarea apărării drepturilor omului pentru alte persoane și pentru că a dezvăluit mediei informații privind drepturile omului din acest stat.
<P>
Parlamentul European adresează un apel pentru eliberarea sa, precum și pentru investigarea și, evident, încetarea tuturor violărilor drepturilor omului care au loc în Zimbabwe. Este un caz flagrant și, implicit, deosebit de neplăcut, întrucât cineva care pledează în favoarea drepturilor omului pentru alții, are el însuşi de suferit.
<SPEAKER ID="393" NAME="Véronique De Keyser" LANGUAGE="FR">
Dnă președintă, în spatele cazului Farai Maguwu se află întreaga problemă a minelor de diamante.
<P>
Zimbabwe este membră voluntară a Procesului Kimberley, care le permite semnatarilor să vândă diamante pe piața internațională cu condiția ca acest comerț să nu finanțeze conflictele armate. Totuși, în cadrul întâlnirii privind Procesul Kimberley din 20-21 iunie de la Tel Aviv, participanții nu au putut ajunge la un acord cu privire la următoarea chestiune: nu ar trebui oare ca și drepturile omului să fie integrate în Procesul Kimberley? Mai multe ONG-uri internaționale au condamnat violările drepturilor omului care au loc în minele de diamante din Zimbabwe, violări comise de serviciile de securitate. Unul dintre informatorii lor era Farai Maguwu, directorul Centrului pentru cercetare și dezvoltare în domeniul drepturilor omului, situat în Manicaland. Din acest motiv, dl Maguwu a fost arestat în data de 3 iunie și, tot din acest motiv, este deținut de la acea dată în condiții foarte dificile, din cauza presupusei sale încălcări a prevederilor de securitate ale statului. Acest lucru este, în mod clar, inacceptabil.
<P>
Prin această rezoluție solicităm eliberarea imediată a prizonierului, demilitarizarea minelor, includerea clauzelor referitoare la drepturile omului în Procesul Kimberley și redistribuirea bogăției provenite din exploatarea diamantelor către populație, de exemplu, prin crearea unui fond special de stat.
<P>
Îndemnăm, de asemenea, Comisia și Consiliul să fie foarte vigilente cu privire la chestiunea bunei guvernări și a democrației în Zimbabwe și în dialogul pe care îl purtăm cu acest stat, caracterizat prin progrese insuficiente.
<SPEAKER ID="394" NAME="Judith Sargentini">
autoare. - (NL) Dnă președintă, ne confruntăm cu două probleme aici sau, ca să fiu mai clară, cu o persoană și o problemă. Mai întâi de toate, este vorba despre Farai Maguwu, o ființă umană și un activist pentru drepturile omului, care a fost arestat în Zimbabwe și apoi maltratat în închisoare. În al doilea rând, este vorba despre rolul straniu jucat de observatorul din cadrul Procesului Kimberley. Acest observator, care ar trebui să supravegheze situația din Zimbabwe, a stabilit de fapt legături cu guvernul din Zimbabwe și a folosit informațiile primite de la dl Maguwu, punându-l astfel pe dl Maguwu într-o situație incomodă. Și, în cele din urmă, este vorba chiar despre Procesul Kimberley însuși.
<P>
În rolul meu anterior de susținătoare a organizațiilor pentru dezvoltare, am participat la negocierile care aveau ca scop crearea acestui sistem. Sistem care s-a dovedit a fi de succes. A stopat sau diminuat finanțarea războaielor din Congo, Angola, Sierra Leone și Liberia, generate prin vânzarea de diamante. Totuși, acum întâmpinăm riscul ca sistemul Kimberley să fie folosit pentru legitimizarea unei alte practici, anume violarea drepturilor omului de către regimurile politice. Ele nu intră sub incidența acestei rezoluții și de aceea solicităm un amendament. Această rezoluție a Parlamentului transmite mesajul că diamantele generatoare de conflicte, sau diamantele însângerate, reprezintă tot miezul problemei. La urma urmelor, toate diamantele sunt extrase în condiții îngrozitoare. Acest lucru ar reprezenta un enorm pas înainte, deoarece ne-ar da posibilitatea să denunțăm nu numai situația din Zimbabwe, ci şi abuzurile din domeniul drepturilor omului, comise deja de multă vreme de către regimul din Angola contra populației lunda. Până acum, nu am avut succese în această direcție, deoarece sistemul Kimberley reprezintă o colaborare între state care privesc cu suspiciune amestecul altor state în afacerile lor interne. Totuși, acest semnal din partea Parlamentului European ar putea fi primul dintr-o serie de semnale care vor putea aduce o schimbare în regiune.
<SPEAKER ID="395" NAME="Alain Cadec" LANGUAGE="FR">
Dnă președintă, mai întâi de toate voi spune că, în comparație cu azi-dimineață, avem în sfârșit puțină pace și liniște în această Cameră!
<P>
Doamnelor și domnilor, am susținut rezoluția referitoare la situația drepturilor omului din Zimbabwe, în special cazul lui Farai Maguwu, deoarece Parlamentul nostru nu poate păstra tăcerea în fața încălcărilor drepturilor omului și libertăților fundamentale comise în Zimbabwe de câteva decenii încoace.
<P>
Directorul Centrului pentru cercetare și dezvoltare, Farai Maguwu, a fost arestat de autoritățile din țara sa după ce a condamnat încălcările drepturilor omului din minele de diamante. Făcând acest lucru, își exercita doar dreptul la libertatea de expresie și dreptul de a căuta informații despre drepturile omului și libertățile fundamentale în ansamblul lor. Parlamentul solicită eliberarea lui și în acelaşi timp solicită statului Zimbabwe să respecte drepturile politice și libertățile fundamentale pentru a permite societății civile să se exprime fără teamă.
<P>
Mai mult, Zimbabwe trebuie să-și respecte cu scrupulozitate angajamentele pe care și le-a asumat cu privire la producția de diamante în contextul Procesului Kimberley, pentru a scăpa din cercul vicios al finanțării conflictelor armate.
<SPEAKER ID="396" NAME="Marie-Christine Vergiat" LANGUAGE="FR">
Dnă președintă, în Cameră este tăcere, aș spune poate că prea multă tăcere și eu una regret că aceste probleme nu-i interesează pe mai mulți dintre cei prezenți. A spune că situația din Zimbabwe este tragică, este, din nefericire, o subapreciere. Este tragică din punctul de vedere al economiei, al societății și, mai presus de toate, al democrației, al statului de drept și al respectării drepturilor omului. Ultimele alegeri au avut loc într-un climat de frică. Arestarea lui Farai Maguwu, directorul Centrului pentru cercetare și dezvoltare, în urma unui interviu cu dl Chikane, observator pentru Procesul Kimberley este, așadar, din nefericire, încă un episod pe lunga listă a abuzurilor din domeniul drepturilor omului din acel stat.
<P>
Condițiile de exploatare minieră din minele de diamant din Marange sunt îngrozitoare: muncă silnică, tortură, contrabandă, chiar crime; totul este sub control militar și se face în beneficiul prietenilor d-lui Mugabe. În repetate rânduri, aceste condiții au fost condamnate de către organizațiile non-guvernamentale, inclusiv de către cea a d-lui Maguwu. Din acest motiv este atât de surprinzător faptul că dl Chikane a înaintat un raport pozitiv, care concluziona că exploatările miniere îndeplinesc toate cerințele stabilite în cadrul Procesului Kimberley. În urma întâlnirii de mediere care a avut loc la Tel Aviv, nu s-a ajuns la o decizie cu privire la monitorizarea acestui raport. Dnă comisar, ne puteți confirma faptul că, în absența unui consens între statele membre, Uniunea Europeană s-a opus într-adevăr reluării exporturilor legale de diamante din Zimbabwe; că va continua să facă acest lucru la conferința din Sankt Petersburg; că va lupta pentru extinderea Procesului Kimberley astfel încât acesta să includă respectarea tuturor drepturilor omului; și că va face tot posibilul pentru a se asigura că statele membre întreprind măsurile necesare pentru prevenirea importului de diamante din Zimbabwe, atâta timp cât astfel de situații continuă să domine respectiva regiune? Ne puteți ajuta să înțelegem motivația din spatele deciziei d-lui Chikane de a da undă verde, în condițiile în care se pare că unele dintre însemnările din dosarele sale au fost ridicate de agenții poliției secrete?
<P>
Uniunea Europeană are cea mai mare contribuție la ajutorul umanitar din Zimbabwe. Atitudinea sa în această chestiune trebuie, așadar, să fie exemplară. Trebuie să-și mențină pozițiile. Ne puteți spune care va fi poziția Uniunii Europene la Sankt Petersburg?
<SPEAKER ID="397" NAME="Geoffrey Van Orden">
autor. - Dnă președintă, de când am fost ales în 1999, am făcut tot posibilul pentru a însufleţi opoziția manifestată de acest Parlament față de numărul masiv de nedreptăți pe care Mugabe și acoliții săi le-au făcut poporului din Zimbabwe. Trebuie să spun că acesta este un subiect cu privire la care această Cameră se exprimă la unison.
<P>
Astăzi, discutăm despre abuzurile sistematice la care sunt supuşi lucrătorii din minele de diamante din Zimbabwe de către forțele de securitate guvernamentale. Zimbabwe este membru cu puteri depline al Procesului Kimberley, organizația neoficială care guvernează comerțul global cu diamante brute și care, până în acest moment, a întreprins puține lucruri pentru a pune capăt acestor abuzuri. Solicit Procesului Kimberley să ia în calcul măsuri dure împotriva statului Zimbabwe pentru încălcările comise și mă alătur condamnării arestării recente a lui Farai Maguwu, o persoană cu conștiință, care a îndrăznit să demaște violențele comise de către forțele de securitate din Zimbabwe la Chiadzwa.
<P>
Guvernul din Zimbabwe trebuie să-l elibereze imediat pe dl Maguwu și, de altfel, pe toţi ceilalți deţinuţi politici și ar trebui să reamintim faptul că dreptul la libera expresie a fost unul dintre principalele angajamente asumate de către toate părțile în cadrul ultimului acord politic global de anul trecut. În acest moment, nevoile de bază de hrană și medicamente ale unei mari părți a populației din Zimbabwe sunt satisfăcute prin intermediul ajutorului internațional. Guvernul din Zimbabwe ar trebui să folosească veniturile substanțiale pe care le pot genera minele de diamante pentru a crea un fond fiduciar, cu ajutorul căruia economia să poată demara și care să poată oferi finanțarea pentru sănătate, educație și nevoi sociale, care este la momentul de față asigurată de către donatorii internaționali.
<P>
Din nefericire, Zimbabwe mai are de parcurs un drum lung înainte de a se putea spune că poporul său trăiește în libertate și democrație şi într-un stat de drept respectat. A sosit momentul unei schimbări dramatice și UE și statele din Africa de sud ar trebui să facă mai multe presiuni pentru a instaura o bună guvernare în Zimbabwe.
<SPEAKER ID="398" NAME="Michael Gahler">
în numele Grupului PPE. - (DE) Dnă președintă, faptul că Farai Maguwu a fost arestat pentru că a făcut publice informații despre condițiile de muncă din minele de diamant din Marange, ne arată cine deține cu adevărat puterea și unde se află deținătorii adevărați ai puterii din Zimbabwe și, de asemenea, ne arată faptul că Guvernul de unitate națională, acest guvern de coaliție forțată, își exercită de fapt puterea în partea veche, adică în zona în care trăiesc cei care sunt susținuți de dl Mugabe.
<P>
Din acest motiv, cred că este important să continuăm să denunțăm aceste condiții și ca Uniunea Europeană să continue să mențină pe lista neagră persoanele care continuă să oprime populația din Zimbabwe.
<P>
Fiindcă cei care l-au arestat pe Farai Maguwu sunt persoanele care profită de pe urma exploatărilor de diamante și care își însușesc veniturile din vânzări, fără a le pune la dispoziția poporului prin intermediul bugetului de stat. Prin urmare, sper că vom denunța această situație cu o majoritate foarte mare și că atât Uniunea Europeană, cât și zona de sud a Africii vor îndemna la stoparea acestor condiții.
<SPEAKER ID="399" NAME="Michael Cashman">
în numele Grupului S&D. -Dnă președintă, lucrurile s-au îmbunătățit în Zimbabwe, dar, din păcate, nu suficient. Am văzut măsurile drastice adoptate împotriva dlui Maguwu și asupra altor apărători ai drepturilor omului. Am văzut de asemenea și arestarea și închiderea lesbienelor, homosexualilor și bisexualilor angajați în activități de consiliere și de prevenire a HIV.
<P>
Dacă mă ridic și vorbesc în calitate de englez, nu mă vor lua în seamă. Ca europeni, nu ne vor lua în seamă. Însă permiteți-mi să le spun statelor din Africa un lucru evident: știți că ceea ce se întâmplă în Zimbabwe este greșit. Dacă nu veți face ceva în mod colectiv, veți pierde orice autoritate morală pe continent și în lume. Vorbim despre faptul că Africa este în mâinile voastre și că viitorul Africii este în mâinile voastre. Dacă stai deoparte și nu faci nimic, în timp ce oamenii sunt arestați fiindcă încearcă să facă publice încălcările drepturilor omului și să apere femeile și bărbații obișnuiți, dacă nu faci nimic, Africa, înseamnă că ești complice.
<SPEAKER ID="400" NAME="Paweł Robert Kowal" LANGUAGE="PL">
Dnă președintă, întotdeauna căutăm moduri eficiente de a influența statele care sunt în afara Uniunii Europene - influență care să genereze o schimbare și hotărârea de a susține drepturile omului. Aceste moduri nu ar trebui să afecteze niciodată populația sau ajutorul umanitar, însă trebuie să căutăm un mod inteligent de a exercita presiune asupra regimului președintelui Mugabe, lucru care va însemna că situații precum cea a lui Farai Maguwu nu se vor mai produce niciodată.
<P>
Cu privire la chestiunea protecției drepturilor omului, este vorba aici despre credibilitatea noastră fundamentală. Aici, trebui să spunem clar "Da, da; Nu, nu”. Drepturile omului sunt respectate sau altfel nu există. Nu trebuie să ne mulțumim cu mici progrese. Am impresia că în unele dintre discursuri, a existat un element de satisfacție cu privire la micile progrese. Am spus în mod clar: guvernul președintelui Mugabe nu are nicio legitimitate, iar acțiunile sale sunt condamnabile - și ar trebui să spunem acest lucru în modul cel mai explicit cu putință.
<SPEAKER ID="401" NAME="Cristian Dan Preda" AFFILIATION="PPE">
Vreau să mă alătur şi eu celor care au cerut aici eliberarea imediată a lui Farai Maguwu. Condiţiile de detenţie la care a fost supus, ca şi nerespectarea drepturilor sale elementare în cadrul procedurii, trebuie să fie condamnate.
<P>
Rolul organizaţiilor societăţii civile este, după cum se ştie, esenţial nu numai pentru reuşita Procesului Kimberley, ci şi, în general, pentru asigurarea democraţiei în Zimbabwe.
<P>
Nu se pot face însă progrese pe calea democratizării acestei ţări dacă apărătorii drepturilor omului sunt reduşi la tăcere atunci când alertează inclusiv medii internaţionale asupra încălcărilor comise.
<P>
Aş dori să subliniez şi faptul că autorităţile din Zimbabwe au datoria să investigheze într-un mod imparţial încălcările drepturilor omului comise în minele de diamante şi să-i traducă în justiţie pe responsabili. Cuvântul-cheie este aici transparenţa. Cetăţenii din Zimbabwe au dreptul să fie informaţi, iar autorităţile trebuie să respecte angajamentele voluntar asumate în cadrul Procesului Kimberley.
<SPEAKER ID="402" NAME="Ana Gomes" AFFILIATION="S&amp;D">
(PT) Cazul lui Farai Maguwu ilustrează represiunea brutală din Zimbabwe și, de asemenea, nevoia de a extinde aria de aplicabilitate a Procesului Kimberley. Nu trebuie să se certifice doar faptul că diamantele nu au legătură cu crimele de război, ci și că nu au nicio legătură cu violările drepturilor omului, inclusiv cele comise de către statele și societățile exploatatoare.
<P>
Exploatarea diamantelor joacă un rol în combaterea sărăciei și în atingerea obiectivelor de dezvoltare ale mileniului. Conform Global Witness, în 2008 Africa a exportat țiței și minereuri în valoare de 393 de miliarde de dolari, ceea ce înseamnă de nouă ori suma totală a ajutoarelor pe care le-a primit continentul. Utilizarea corectă a resurselor naturale în beneficiul populației locale poate fi esenţială pentru consolidarea statului de drept, pentru promovarea responsabilității sociale în rândul întreprinderilor și, prin urmare, pentru garantarea drepturilor omului.
<P>
În acest sens, este vital ca Uniunea Europeană să adopte mecanisme pentru combaterea corupției din exploatarea minereurilor, după cum au argumentat câțiva deputați, mai ales prin petiția online de pe site-ul www.stopcorruption.eu, pe care vă invit să o semnați cu toții.
<SPEAKER ID="403" NAME="Franz Obermayr" AFFILIATION="NI">
(DE) Dnă președintă, sunt foarte bucuros că s-a discutat astăzi despre cazul Maguwu, deoarece nu reprezintă decât vârful icebergului, și, după cum s-a spus foarte frumos: peștele începe să putrezească de la cap. Robert Mugabe, odinioară un luptător cu certe abilități politice în favoarea drepturilor populației de culoare, este astăzi un dictator brutal, responsabil de colapsul economiei, de foametea și teroarea politică din țara sa.
<P>
Reforma sa agrară, care a început în mod haotic, a atins apogeul prin exproprierea fermierilor albi, țara transformându-se într-un pustiu și 94 % din populație fiind șomeră. În cele din urmă, oricine arestează astăzi activiști precum dl Maguwu, amenințându-i cu închisoarea și tortura și amenințându-le de asemenea și familiile, nu întrunește criteriile care trebuie să fie îndeplinite în Procesul Kimberley.
<P>
Sunt de acord cu antevorbitoarea mea că trebuie să consacrăm protecția drepturilor omului în Procesul Kimberley. În loc să emitem numai cereri și să ne plângem, ar trebui să acționăm în mod consecvent și să susținem celelalte state și să impunem sancțiuni pentru a pune presiune asupra statului Zimbabwe, chiar și prin excluderea sa din Procesul Kimberley.
<SPEAKER ID="404" NAME="Filip Kaczmarek" AFFILIATION="PPE">
(PL) Dnă președintă, știm cu toții că diamantele pot fi o binecuvântare, însă pot fi și un blestem. Le dorim tot binele statului Zimbabwe și populației sale și dorim ca schimbările din Zimbabwe să ducă, într-o zi, la o transformare completă și constructivă. Totuși, astăzi discutăm despre cineva pentru care diamantele pot deveni un blestem. Farai Maguwu a fost arestat sub acuzația că a publicat informații ce aduc prejudicii statului. De fapt, acest lucru se întâmplă adesea - autoritățile din unele state nu înțeleg faptul că reputația lor este afectată și degradată prin acțiunile celor care încalcă drepturile omului, și nu de către aceia care expun și fac publice aceste încălcări. Prin urmare, eliberarea lui Farai Maguwu este în interesul statului Zimbabwe și sper că autoritățile vor asculta apelul nostru în această chestiune.
<P>
Am auzit de exemple constructive ale utilizării diamantelor pentru o dezvoltare corectă. Botswana este un astfel de caz. Prin urmare, apelul nostru pentru ca veniturile din diamante să fie utilizate pentru sănătate, educație și nevoile sociale este justificat și fezabil.
<SPEAKER ID="405" NAME="Corina Creţu" AFFILIATION="S&amp;D">
Cazul pe care îl discutăm astăzi, arestarea şi detenţia lui Farai Maguwu, de mai bine de o lună, reflectă lipsa de progrese în Zimbabwe în privinţa respectării drepturilor omului şi atrage atenţia asupra gravei situaţii din minele de diamant din estul ţării, unde armata este adesea acuzată de crime, violenţe şi abuzuri grave.
<P>
În ultimii 30 de ani, regimul Mugabe a aruncat Zimbabwe în faliment economic şi într-o catastrofă umanitară. Diamantele sângelui sunt dovada cinismului unor guvernanţi lipsiţi de scrupule şi de respect faţă de proprii cetăţeni.
<P>
Zimbabwe încalcă standardele prevăzute de Procesul de certificare de la Kimberley pentru comercializarea diamantelor brute şi cred că Uniunea Europeană are datoria să sprijine mai activ această structură de cooperare pentru consolidarea dimensiunii morale a comerţului cu diamante, în efortul de suprimare a traficului cu diamante ce alimentează conflicte şi grupuri armate şi care provin din exploatări barbare.
<P>
Solicităm eliberarea imediată a lui Farai Maguwu şi lansăm un apel către diplomaţia europeană să analizeze oportunitatea adoptării unor sancţiuni ferme faţă de regimul de la Harare, pentru a-l determina să înceteze maltratarea militanţilor pentru drepturile omului şi să pună capăt sclaviei sângeroase din minele de diamante.
<SPEAKER ID="406" NAME="Tunne Kelam" AFFILIATION="PPE">
Dnă președintă, acum mai puțin de cinci săptămâni Farai Maguwu a fost deținut de autoritățile din Zimbabwe. De atunci, a fost ținut în detenție în condiții necunoscute și a fost privat de drepturile sale personale.
<P>
Sunt bucuros că acest Parlament s-a unit pentru a solicita eliberarea sa imediată, însă sunt îngrijorat că arestarea lui ar putea reprezenta un regres față de rezultatele întâlnirii de la Tel Aviv și față de Procesul Kimberley.
<P>
După cum a menționat colegul nostru, dl Van Orden, se abuzează în mod sistematic de muncitorii din minele de diamant și situația din Zimbabwe este foarte tipică, cu câștiguri uriașe din exporturile de minereuri, care nu sunt reflectate în condițiile de viață ale populației, populație ținută în sărăcie și boală. De asemenea, sunt de acord că statele africane au un rol important de jucat în îmbunătățirea condițiilor din zonă. Susțin dialogul dintre Comisia Europeană și Zimbabwe cu condiția ca dl Maguwu să fie eliberat și ca Procesul Kimberley să fie abordat în mod adecvat de către autoritățile din Zimbabwe.
<SPEAKER ID="407" NAME="Charles Tannock" AFFILIATION="ECR">
Dle președinte, în cei 30 de ani de când Mugabe a preluat puterea, Zimbabwe și-a schimbat statutul, devenind, din coșul cu pâine al Africii, o veritabilă cutie a milei. Ultimii zece ani din Zimbabwe s-au caracterizat prin sărăcirea sistematică și deliberată a unei foarte mari părți din cei 12 milioane de locuitori din acest stat. Totuși, unii dintre apropiații lui Mugabe, mai ales conducătorii militari, au devenit excesiv de bogați ca urmare a controlului exercitat asupra fermelor expropriate și resurselor minerale.
<P>
Farai Maguwu a încercat, cu curaj, să demaște crimele extrajudiciare și abuzurile din domeniul drepturilor omului comise de armată, care controlează multe din minele de diamante din Zimbabwe. Inevitabil, bogăția generată de aceste mine îi finanțează pe acoliții lui Mugabe. Ar trebui așadar să i se refuze statului Zimbabwe readmiterea în Procesul Kimberley. UE ar trebui de asemenea să încerce să sporească și să extindă sancțiunile împotriva acelor persoane din Zimbabwe care s-au îmbogățit în urma comercializării așa-numitelor diamante însângerate. Desigur, Farai Maguwu, care își exercita dreptul fundamental la libertatea de expresie, ar trebui eliberat imediat din detenție.
<SPEAKER ID="408" NAME="Joanna Katarzyna Skrzydlewska" AFFILIATION="PPE">
(PL) Dnă președintă, deciziile luate în 2000 și apoi aprobate de către guvernele statelor interesate și de industria internațională a diamantelor în 2003 la Kimberly, au fost motivate de ideea lăudabilă de a pune capăt comerțului cu diamante însângerate. S-a ajuns la un acord cu privire la mișcările rebele care utilizau banii câștigați din vânzarea de diamante pentru a finanța războaiele ilegale care aveau ca scop răsturnarea autorităților naționale alese în condițiile legii. Mișcările de acest tip sunt cauza destabilizării interne și a conflictului care are loc în acest moment în multe state din Africa.
<P>
Prin urmare, suntem tulburați de rapoartele asupra încălcărilor drepturilor omului și a morții multor civili după ce armata și poliția au preluat controlul asupra minei de diamante din Marange. Solicităm guvernului din Zimbabwe să aplice toate măsurile necesare în conformitate cu rezoluțiile Procesului Kimberley pentru a se reveni la o exploatare normală a minei. De asemenea, condamnăm arestările ilegale care au loc și cerem eliberarea lui Farai Maguwu.
<SPEAKER ID="409" NAME="Angelika Werthmann" AFFILIATION="NI">
(DE) Dnă președintă, doamnelor și domnilor, Procesul Kimberley este o inițiativă creată de reprezentanții guvernelor, de industria diamantelor și de către societatea civilă pentru a se pune în cele din urmă capăt comerțului internațional cu așa-numitele diamante însângerate.
<P>
În 2008, se detectaseră deja semnele unor încălcări grave ale normelor cuprinse în Procesul Kimberley, în minele de diamant din Marange, Zimbabwe. Farai Maguwu este unul dintre activiștii curajoși pentru drepturile omului care au prezentat pe bază de documente cazuri de muncă silnică, tortură și violență din țara lor natală. Guvernul din Zimbabwe s-a alăturat în mod voluntar Procesului Kimberley; trebuie să insistăm ca obligaţiile implicate de această aderare să fie îndeplinite.
<SPEAKER ID="410" NAME="Kristalina Georgieva">
membră a Comisiei. - Dnă președintă, sunt foarte recunoscătoare pentru discuția care are loc astăzi în această Cameră.
<P>
Arestarea lui Farai Maguwu a aruncat o umbră asupra întregii întâlniri de mediere de la Tel Aviv a Procesului Kimberley, care a avut loc între 21-24 iunie anul curent. Comisia împărtășește îngrijorările Parlamentului European și a insistat ca dlui Maguwu să-i fie respectat pe deplin dreptul legal la apărare. Delegația UE monitorizează îndeaproape această situaţie. Aceasta este în contact cu avocații dlui Maguwu, reflectând strategia noastră locală de susținere a apărătorilor drepturilor omului și de întărire a protecției lor.
<P>
Am îndemnat de asemenea statul Zimbabwe să-și reafirme angajamentul cu privire la rolul societății civile în Procesul Kimberley. Deşi mandatul Procesului Kimberley se concentrează asupra prevenirii comerțului cu diamantele generatoare de conflicte, este clar că acest proces nu poate funcționa în vid și nu poate ignora preocupările legate de drepturile omului. Mesajul transmis astăzi în această Cameră a fost foarte puternic - cu atât mai mult dacă recunoaștem faptul că respectarea drepturilor omului este un principiu care stă la baza scopului însuși al Procesului Kimberley.
<P>
Revenind la întâlnirea de la Tel Aviv, UE a susținut implementarea continuă a Deciziei Swakopmund și planul de lucru comun pentru a face astfel încât cooperarea minieră din Marange să respecte reglementările Procesului Kimberley, ceea ce include aplicarea așa-numitului mecanism de export supravegheat. Credem că un angajament suplimentar, alături de Zimbabwe, în cadrul Procesului Kimberley, oferă cea mai bună șansă pentru a garanta nu doar o respectare tehnică a prevederilor Procesului Kimberley în zona minieră din Marange, ci și pentru a consolida guvernanţa în acest sector critic al economiei și, în cele din urmă, pentru a ameliora situația drepturilor omului din Marange.
<P>
Din aceste motive, UE a îndemnat Zimbabwe să-și mențină un angajament ferm față de Procesul Kimberley și de planul de acțiune comun, astfel încât diamantele de la Marange să poată, la un anumit moment, să contribuie la dezvoltarea economică a statului Zimbabwe. Scopul nostru este ca participanții la Procesul Kimberley și Zimbabwe să-și intensifice eforturile pentru a se ajunge la un consens în această chestiune dificilă, în spiritul dialogului și al cooperării care a guvernat întotdeauna acest proces.
<P>
În cele din urmă, este important ca Parlamentul să fie informat că, în cadrul unei întâlniri din 2 iulie cu miniștrii din Zimbabwe, reprezentanți ai Guvernului de unitate națională, baroneasa Ashton, Înaltul Reprezentant și vicepreședintă, a reamintit că implementarea acordului politic global, care oferă o soluție la îngrijorarea noastră legată de drepturile omului, statul de drept și principiile democratice, este cheia care permite normalizarea relațiilor cu UE.
<P>
După cum s-a afirmat mai devreme, acordăm o mare importanță respectării de către Zimbabwe a statului de drept și a drepturilor omului. Este o chestiune pe care am discutat-o în diferite ocazii și în diferite foruri. Comisia finanțează și va continua să finanțeze o gamă largă de activități în Zimbabwe, în colaborare cu organizațiile din cadrul societății civile. Vom continua să căutăm și să sprijinim diferite moduri de creare și susținere a unui mediu politic deschis, în care drepturile și libertățile omului să fie respectate în totalitate.
<P>
Cu privire la poziția Comisiei asupra comerțului cu diamante din Zimbabwe, am solicitat auditarea stocurilor de diamante existente înainte de a iniția orice discuție cu privire la reluarea limitată a exporturilor. UE este invitată la sesiunea cu ușile închise a principalelor părţi interesate, convocată de către președintele Procesului Kimberley, subsidiară întâlnirii Consiliului mondial al diamantelor din 14 iulie din Sankt Petersburg, unde vom iniția și alte discuții pe această temă.
<SPEAKER ID="411" NAME="Președinta">
Dezbaterea a fost închisă.
<P>
Votarea va avea loc în scurt timp.
<P>
Declaraţii scrise (Articolul 149 din Regulamentul de procedură)
<SPEAKER ID="412" NAME="Monica Luisa Macovei  " AFFILIATION="PPE">
în scris. - Mă alătur vocilor care îndeamnă la eliberarea lui Farai Maguwu. A fost arestat pentru că a furnizat informații referitoare la Procesul Kimberley. S-a predat poliției, după ce membrii familiei sale au fost bătuți, arestați și deținuți, iar personalul organizației sale s-a ascuns. Detenția arbitrară a dlui Maguwu este un mesaj de intimidare pe care guvernul din Zimbabwe îl trimite apărătorilor drepturilor omului și cetățenilor liberi din țară, pentru a-i împiedica să transmită informații cu privire la realitățile din Marange. Farai Maguwu trebuie eliberat imediat din închisoare. Guvernul ar trebui să returneze toate calculatoarele confiscate, dosarele și materialele care aparțin organizației, să înceteze hărțuirea personalului organizației și să realizeze o cercetare independentă asupra circumstanțelor care au condus la arestarea și deținerea dlui Maguwu. Comisia și Consiliul trebuie să adreseze de urgență această cerință guvernului din Zimbabwe cu titlu de cerință nenegociabilă.
