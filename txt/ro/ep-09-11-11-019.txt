<CHAPTER ID="019">
Intervenţii de un minut privind chestiuni politice importante
<SPEAKER ID="197" NAME="Preşedinta">
Următorul punct este discursul de un minut privind problemele de importanţă politică, în conformitate cu articolul 150 din Regulamentul de procedură.
<SPEAKER ID="198" NAME="Monica Luisa Macovei" AFFILIATION="PPE">
Doresc să vă aduc în atenţie situaţia politică din România şi impactul acesteia asupra relaţiilor României cu instituţiile comunitare.
<P>
În octombrie 2009 Partidul Social Democrat a părăsit guvernul. Opoziţia nou creată a demis guvernul printr-o moţiune de cenzură, a respins prima propunere de guvern şi a refuzat să participe la negocieri pentru formarea unui guvern. Prin urmare, obligaţiile asumate de România faţă de Comisia Europeană, Banca Mondială şi FMI, odată cu contractarea unor credite, nu pot fi îndeplinite. Iată care este motivul pentru care ne aflăm în situaţia în care o parte din angajamentele asumate privind reforma statului nu pot fi îndeplinite în termen.
<P>
Instabilitatea politică din România a fost generată de acţiunile politice ale Partidului Social Democrat în principal. Motivele nu sunt doar de natură electorală, ele vizând pe termen mediu stoparea reformelor ce privesc administraţia, statul de drept, justiţia şi anticorupţia.
<SPEAKER ID="199" NAME="Luís Paulo Alves" AFFILIATION="S&amp;D">
(PT) Luna trecută, regiunile Europei au fost în centrul atenţiei. Săptămâna europeană a regiunilor şi oraşelor a consolidat poziţia regiunilor ca parte fundamentală a soluţiei europene la provocările mondiale. Aceasta a fost concluzia preşedintelui Barroso, a comisarului Samecki şi a sutelor de dezbateri care au avut loc şi care nu au lăsat loc de îndoieli.
<P>
În termeni mai concreţi, organizarea Conferinţei preşedinţilor din regiunile ultraperiferice ale Europei, la care au participat pentru prima dată deputaţii din Parlamentul European, a reprezentat, de asemenea, un pas important pentru politica regională în favoarea integrării europene. Provocările globale şi răspunsurile europene reprezintă ocazia ideală pentru o nouă strategie în ceea ce priveşte regiunile ultraperiferice. Pe lângă permanentele dificultăţi pe care ne-am obişnuit să le auzim, aceste regiuni, cum ar fi Insulele Azore, oferă o serie de posibilităţi pentru ca Europa să progreseze şi să obţină avantaje clare în domenii noi care sunt vitale pentru soluţiile noastre la provocările globale.
<P>
Prin urmare, preşedintele Comisiei trebuie să pună capăt definitiv loviturii de palat care se pare că se pregătea, după cum sugerează "non-paper”-ul Comisiei în timp ce noi, deputaţii şi cetăţenii europeni sprijineam ratificarea Tratatului de la Lisabona şi importanţa acestuia în apărarea coeziunii teritoriale...
<P>
(Preşedinta l-a întrerupt pe vorbitor)
<SPEAKER ID="200" NAME="Marian Harkin" AFFILIATION="ALDE">
Dnă preşedintă, în Irlanda au fost alocate 465 de milioane de euro pentru programul de finanţare LEADER pentru perioada 2007-2013. Cu toate acestea, în doi ani, din programul de cinci ani au fost cheltuite doar 18 % din fondurile proiectului, pentru că firmele locale de dezvoltare care gestionează proiectele s-au încurcat într-o birocraţie excesivă.
<P>
Avem maldăre de pagini de norme, însoţite de o procedură vastă de inspecţie. O parte a problemei rezidă în faptul că interpretarea nenumăratelor norme diferă de la un inspector la altul. Cealaltă parte a problemei este că unele norme sunt lipsite de sens de la bun început. Un participant la proiect a declarat că a trebuit să-şi petreacă 50 % din timp înregistrând ceea ce făcea în restul de 50 % din timp.
<P>
Bineînţeles că avem nevoie de responsabilitate, dar s-a ajuns la un stadiu la care grupurile locale se simt descurajate acum să depună proiecte pentru finanţare. Vor rămâne milioane necheltuite, ceea ce ar fi criminal având în vedere nevoia de a ne stimula economiile prin orice finanţare disponibilă. La Dublin trebuie să fim rezonabili şi trebuie să garantăm că, la rândul ei, Comisia Europeană va face posibil acest lucru.
<SPEAKER ID="201" NAME="Karima Delli" AFFILIATION="Verts/ALE">
(FR) Dnă preşedintă, discursul preşedintelui Václav Havel în faţa Parlamentului nostru a evidenţiat unul dintre principiile fundamentale ale Uniunii Europene: solidaritatea dintre oameni.
<P>
Celebrăm 20 de ani de la căderea Zidului Berlinului, acel zid al ruşinii. După 9 septembrie 1989, ni s-a spus că umanitatea va fi în sfârşit liberă. Democraţia şi drepturile omului ar fi trebuit să se extindă pe întreaga planetă, dărâmând ziduri, înlăturând barierele dintre oameni.
<P>
Cu toate acestea, câte alte ziduri au fost ridicare pe continentul nostru după căderea unuia?
<P>
Zidurile ridicate în Ceuta şi Melilla, de exemplu, pentru a îndepărta refugiaţii de război, sărăcie şi încălzire globală, zidurile care se întind de la centrele de detenţie, de la porţile oraşelor noastre până în deşertul libian, via Lampedusa, unde chiar şi copiii sunt închişi în numele Directivei "Returnare”.
<P>
Haideţi să dărâmăm zidurile fortăreţei Europa, haideţi să construim poduri, nu ziduri...
<P>
(Preşedinta l-a întrerupt pe vorbitor)
<SPEAKER ID="202" NAME="Evžen Tošenovský" AFFILIATION="ECR">
(CS) La douăzeci de ani de la căderea Zidului Berlinului, privim cu o mai mare sensibilitate evenimentele care au loc în lumea de azi. Azi suntem capabili să facem o evaluare realistă a evenimentelor din Rusia. Cu ceva timp în urmă resimţeam tot ce se întâmpla în Rusia ca presiune ideologică, dar acum facem comerţ în condiţii de libertate individuală absolută. Odată cu apropierea iernii, cresc, desigur, temerile legate de ceea ce se va întâmpla cu furnizarea gazelor din Rusia via Ucraina. Studiile privind criza din ianuarie au arătat clar cât de diferită a fost situaţia în părţile de vest şi de est ale Europei. Acestea vor determina o abordare mai atentă a pregătirii scenariilor de criză. Este important să găsim cea mai bună soluţie pentru relaţii contractuale la nivel internaţional şi, în acelaşi timp, să furnizăm mai multe informaţii în astfel de situaţii. Costurile ridicate ale măsurilor tehnice ne obligă, de asemenea, să analizăm cu atenţie dacă să le finanţăm de la bugetul public sau pe baza directivelor europene. Întrebarea este cât gaz trebuie de fapt să stocăm şi cum trebuie să îl finanţăm. În ceea ce priveşte gazul, este important să facem diferenţa între o criză adevărată şi o problemă de afaceri şi în ce moment ar trebui să ia parte la negocieri personaje politice marcante şi ce ar trebui să controleze piaţa. Trebuie să evităm amestecul birocratic excesiv.
<SPEAKER ID="203" NAME="Joe Higgins" AFFILIATION="GUE/NGL">
Dnă preşedintă, Comisia UE solicită acum guvernului irlandez reduceri bugetare crunte, care implică reduceri în serviciile publice şi standardele de viaţă ale lucrătorilor, poate chiar ale pensionarilor şi şomerilor.
<P>
Comisia ar trebui să ştie totuşi că, împreună cu guvernul irlandez persistă conspirativ într-o minciună pentru a pretinde că banii daţi pentru a salva băncile nu sunt ajutor de stat, îngreunând în acelaşi timp sectorul public.
<P>
Însă lucrătorii irlandezi şi activiştii comunitari ripostează. Zeci de mii au protestat vinerea trecută; azi, mii de lucrători au organizat un marş la Dublin; iar la 24 noiembrie este programată o grevă a lucrătorilor din sectorul public, pentru a opri aceste atacuri.
<P>
Având în vedere gravitatea situaţiei, aceasta ar trebui transformată într-o grevă generală de 24 de ore pentru a da jos acest guvern teribil care nu are un mandat pentru aceste politici şi pentru a opri politica Comisiei şi a guvernului irlandez prin care sunt nimicite standardele de viaţă şi serviciile adresate lucrătorilor.
<SPEAKER ID="204" NAME="Paul Nuttall" AFFILIATION="EFD">
Dnă preşedintă, doresc să atrag atenţia acestei adunări asupra efectelor dezastruoase pe care le are Directiva privind biocizii în Regatul Unit. Această directivă punitivă şi ilogică interzice utilizarea stricninei, folosită în Regatul Unit în ultimii 70 de ani pentru a ţine sub control populaţia de cârtiţe. Lucru valabil până când s-a implicat UE. Drept urmare, cei care se ocupă cu prinderea cârtiţelor nu au voie să folosească decât fosfat de aluminiu, care costă de două ori mai mult decât stricnina, fapt care îi elimină de pe piaţă pe mulţi dintre ei.
<P>
Dar lucrurile nu se opresc aici. În timp ce stricnina omoară o cârtiţă în interval de cel mult 15 minute, fosfatul de aluminiu acţionează în interval de până la trei zile, cârtiţa având astfel o moarte lentă şi dureroasă.
<P>
Această directivă nebună generează nu doar pierderi de locuri de muncă în Regatul Unit, dar este totodată crudă şi inumană, un motiv în plus pentru care tuturor ne-ar fi mai bine fără ea.
<SPEAKER ID="205" NAME="Corneliu Vadim Tudor" AFFILIATION="NI">
Preşedintele Organizaţiei Mondiale Athra Kadisha, Marele Rabin David Schmidl, m-a rugat să fiu, citez, "purtătorul lor de cuvânt în Uniunea Europeană”, unde ei doresc să fie înfiinţată o comisie care să se ocupe de orice reclamaţie referitoare la profanarea terenurilor cimitirelor, iar Tratatul de la Geneva ar trebui actualizat şi ameliorat.
<P>
Nu voi da exemple concrete şi nu voi învinovăţi pe nimeni, dar am văzut cu ochii mei fotografii înfăţişând cimitire evreieşti unde pasc caii şi vacile pe morminte, am văzut imagini cu plăci tombale transformate în toalete rudimentare, dar am văzut şi catacombe evreieşti vechi de 2 000 de ani unde sacrele rămăşiţe omeneşti sunt într-o stare deplorabilă, iar în cimitirele care au rămas au intrat buldozerele şi excavatoarele, răvăşind osemintele.
<P>
Acesta e un mare păcat în faţa lui Dumnezeu. Holocaustul este o cicatrice tragică pe obrazul umanităţii şi el nu trebuie să se repete nici măcar în miniatură. Eu, unul, mi-am dus copiii în pelerinaj la Auschwitz şi vă rog să mă credeţi că ştiu bine ce vorbesc.
<P>
Aceşti oameni ne solicită ca Parlamentul European să apere toate vestigiile, ale tuturor religiilor, nu numai cele iudaice, inclusiv cele româneşti aflate în Europa.
<P>
(vorbitorul a fost întrerupt de către preşedintă)
<SPEAKER ID="206" NAME="János Áder" AFFILIATION="PPE">
(HU) Dnă preşedintă, de ani de zile, dragii noştri vecini austrieci poluează unul dintre cele mai frumoase râuri ale Ungariei, Rába. Cu două săptămâni în urmă, am putut vedea un strat de spumă cu o grosime de o jumătate de metru pe suprafaţa râului, ceea ce în mod evident subliniază acest fapt. Cu toate acestea, dragii noştri vecini nu se mulţumesc cu faptul că ne poluează râul, acum vor să ne polueze şi aerul cu incineratorul pe care plănuiesc să îl construiască în Heiligenkreuz. Vor să construiască un incinerator în Heiligenkreuz, la 300 de metri de frontiera maghiară, unde s-ar putea incinera aproape de zece ori cantitatea de deşeuri produsă anual în Burgenland, şi toate astea cu sprijinul Uniunii Europene. Această investiţie planificată încalcă Directiva 2008/98/CE. De aceea, solicit Comisiei Europene să nu aprobe niciun fel de asistenţă comunitară pentru construcţia incineratorului la Heiligenkreuz.
<SPEAKER ID="207" NAME="Kriton Arsenis" AFFILIATION="S&amp;D">
(EL) Dnă preşedintă, provocarea majoră cu care se confruntă omenirea în ceea ce priveşte schimbările climatice este legată de felul în care putem stopa producţia de carbon din atmosferă şi începe stocarea lui în pământ.
<P>
Având în vedere că este imposibil să nu mai producem emisii de carbon în următorii 50 de ani, un apel tot mai ridicat la depozitarea carbonului în pământ este singura noastră speranţă şi ar trebui să fie prioritatea politicilor de combatere a acestei probleme. Pentru a putea realiza acest lucru, trebuie să creştem numărul plantaţiilor. Ca parte a acestui efort, China a plantat 54 de milioane de hectare de păduri, cu efecte impresionante asupra resurselor de apă potabilă şi a productivităţii agricole. La fel, programele de plantare a copacilor din Rwanda au avut ca efect o asemenea creştere a fluxului râurilor înspre capitală, încât aceasta poate fi alimentată acum doar printr-o instalaţie hidroelectrică.
<P>
În acelaşi sens, Camera Reprezentanţilor a SUA a adoptat o legislaţie conform căreia SUA va plăti 5 miliarde de dolari pentru rezolvarea problemei defrişărilor.
<P>
Din aceste motive, poziţia adoptată de Consiliu, care nu doar că a fost incapabil să se angajeze că va finanţa cu o anumită sumă ţările în curs de dezvoltare, dar nici nu a reuşit să fie clar cu privire la finanţarea pentru conservarea pădurilor din lume, este inacceptabilă într-un moment în care nu există nicio politică sau coordonare uniformă la nivelul Uniunii Europene privind protecţia ecosistemelor pădurilor ameninţate din sudul Europei.
<P>
Cu toate acestea, am încredere că la negocierile de la Copenhaga, Uniunea Europeană va susţine proactiv eforturile mondiale în vederea opririi defrişărilor şi stimulării plantării copacilor.
<SPEAKER ID="208" NAME="Giommaria Uggias" AFFILIATION="ALDE">
(IT) Dnă preşedintă, doamnelor şi domnilor, dezbaterea noastră cu privire la bolile neurodegenerative îmi permite să aduc în discuţie problema sclerozei şi a sclerozei laterale amiotrofice (SLA) şi să aduc la cunoştinţa Parlamentului faptul că 150 de persoane din Italia au declanşat o grevă a foamei pentru a-şi manifesta sprijinul faţă de Salvatore Usala, care suferă de SLA şi a refuzat să mai mănânce pentru a protesta împotriva indiferenţei guvernului italian faţă de problemele pacienţilor şi ale familiilor celor afectaţi de această boală cumplită. Această campanie este sprijinită şi de membri ai parlamentului italian, printre care Antonietta Farina, şi de colegul nostru din Grupul Alianţei Democraţilor şi Liberalilor pentru Europa, dl Rinaldi.
<P>
Însă, înainte de toate, este vorba de o luptă pe care pacienţii suferinzi de SLA şi familiile acestora o poartă zilnic în tăcere şi cu demnitate, ca parte a tragediei de a fi afectat de această boală teribilă. SLA afectează tinerii, dar nu există remediu; cu toate acestea, statul italian este foarte atent la orice, cu excepţia pacienţilor şi a familiilor lor. Cercetările sunt o provocare pentru Europa, dar garantarea unei existenţe demne pentru pacienţi depinde de statele membre.
<SPEAKER ID="209" NAME="Michèle Rivasi" AFFILIATION="Verts/ALE">
(FR) Dnă preşedintă, aş dori să vă pun câteva întrebări legate de problema vaccinării împotriva gripei AH1N1.
<P>
În prezent, deputaţilor europeni şi asistenţilor lor li se cere să se vaccineze şi doresc să vă împărtăşesc câteva probleme care mă îngrijorează.
<P>
În primul rând, care este relaţia dintre riscuri şi avantaje? La ora actuală, avantajele sunt minime, din moment ce nu este vorba despre o gripă care provoacă un număr mare de decese - în orice caz mult mai puţine decât gripa sezonieră.
<P>
Pe de altă parte, avem suficient de mult timp să analizăm riscurile şi aş dori să abordez mai ales problema adjuvanţilor. Doresc să vă semnalez o chestiune destul de bizară: în Statele Unite a fost interzisă utilizarea de scualen în adjuvanţi, dar Agenţia Europeană pentru Medicamente l-a autorizat, din moment ce majoritatea vaccinurilor conţin scualen.
<P>
A doua problemă este legată de faptul că Agenţia Europeană pentru Medicamente a confirmat că nu au fost efectuate studii clinice pe copii şi femeile însărcinate şi că nu dispune decât de o extrapolare în raport cu prototipul. Prin urmare, consider că ar fi nevoie de mai multă armonizare.
<SPEAKER ID="210" NAME="Mirosław Piotrowski" AFFILIATION="ECR">
(PL) Dnă preşedintă, hotărârea scandaloasă a Curţii Europene pentru Drepturile Omului, care dispune îndepărtarea unei cruci de pe peretele unei şcoli din Italia şi plata a 5 000 EUR pentru unul dintre elevi pentru aşa-zise daune morale, a trezit îngrijorări nu doar în Italia, ci şi în alte ţări ale Uniunii Europene. Crucea este atât un simbol al religiei creştine, cât şi al istoriei şi tradiţiei Europei. Îndepărtarea crucii de către administratori este primul pas către un "harakiri” cultural al Europei.
<P>
Din păcate, genul acesta de pragmatism se transformă într-un plan coerent de combatere a valorilor europene. Este suficient să ne amintim îndepărtarea referinţelor la creştinism din cele mai importante documente ale Uniunii Europene. Trebuie să ne întoarcem la ideile şi conceptele originare ale părinţilor fondatori ai Uniunii Europene, care erau creştin-democraţi. Prin urmare, fac apel la Preşedintele Parlamentului European să organizeze o dezbatere corespunzătoare, care să aibă ca rezultat o rezoluţie privind subiectul libertăţii practicilor religioase în Europa şi privind valorile fundamentale pe care se întemeiază Uniunea Europeană.
<SPEAKER ID="211" NAME="Ilda Figueiredo" AFFILIATION="GUE/NGL">
(PT) În Portugalia şi mai ales în nord, criza economică şi socială se înrăutăţeşte şi şomajul este în continuă creştere, transformând această regiune în una dintre cele mai sărace din Uniunea Europeană, după cum arată documente recente ale Eurostat. Marile companii continuă să anunţe că îşi reduc activităţile şi locurile de muncă. Unul dintre cele mai grave exemple este Qimonda, în Vila do Conde, care urmează să disponibilizeze 600 de lucrători, în plus faţă de cei aproximativ 1 000 disponibilizaţi deja anul trecut. Acest lucru reprezintă efectiv distrugerea uneia dintre cele mai mari şi mai importante companii dintr-un sector industrial strategic pentru dezvoltarea tehnologică.
<P>
Nu putem accepta această situaţie. Este inacceptabil că nici Comisia Europeană, nici Consiliul nu au găsit o alternativă la distrugerea acestei industrii a microcipurilor şi nanotehnologiei. Este îngrozitor că rămân apatici în faţa creşterii şomajului şi a suferinţei tot mai mari din multe regiuni ale Uniunii Europene.
<SPEAKER ID="212" NAME="John Bufton" AFFILIATION="EFD">
Dnă preşedintă, ar fi trebuit să vorbesc despre presiunea pe care o exercită migraţia necontrolată din UE asupra Regatului Unit. Vă rog să mă scuzaţi că trebuie să aduc în discuţie o altă problemă presantă, recent supusă atenţiei mele. În calitate de coordonator al Comisiei pentru dezvoltare regională şi de deputat european din Ţara Galilor, am luat notă cu îngrijorare de o copie a unui proiect de comunicare a Comisiei Europene numit Un program de reformă pentru o Europă globală: reformarea bugetului, schimbarea Europei.
<P>
Documentul propune o reorientare majoră a priorităţilor de cheltuieli ale UE, punând un accent mai mare pe - şi parafrazez - o Europă globală şi mai puţin pe agricultură şi regiuni prospere. Acest lucru va avea un impact major asupra agriculturii britanice şi a programelor de fonduri structurale din ciclul actual. Ca şi contribuabil net, Regatul Unit va fi nevoit să renunţe la o mai mare parte din rabat, în timp ce alte ţări vor fi principalele beneficiare.
<P>
11,8 % din fondurile alocate pentru Regatul Unit în cadrul politicii de coeziune sunt destinate celor mai sărace regiuni din Ţara Galilor. Sunt foarte îngrijorată că acest document care a ieşit la iveală poate avea consecinţe pentru plăţile tranzitorii la finalul actualului program din 2013. A sosit momentul ca cetăţenii din Regatul Unit să aibă un referendum legat de relaţia lor cu acest loc, astfel încât ei să fie cei care-şi hotărăsc propriul destin, nu birocraţi pe care nu i-au ales.
<SPEAKER ID="213" NAME="Krisztina Morvai" AFFILIATION="NI">
(HU) Pentru că Uniunea Europeană sărbătoreşte cu atâta entuziasm căderea Zidului Berlinului şi a comunismului, ne-am putea întreba şi ce s-a întâmplat cu foştii lideri comunişti. Vă voi spune eu. Au devenit cei mai entuziaşti capitalişti, neoliberali şi campioni ai dominării lumii. Când s-au reîntors la putere, au eliminat tot ce fusese bun în comunism - pentru că trebuie să recunoaştem că au existat câteva lucruri bune - cum ar fi siguranţa locurilor de muncă şi securitatea socială. În acelaşi timp, însă, au readus cele mai hidoase aspecte, brutalitatea şi teroarea.
<P>
La cea de-a 50-a aniversare a revoluţiei din 1956, care a făcut posibilă căderea Zidului Berlinului, s-a tras asupra oamenilor cu gaze lacrimogene. În momentul în care noi vorbim în acest parlament şi sărbătorim căderea comunismului, aceşti tovarăşi comunişti ţin în închisoare 16 deţinuţi politici.
<P>
Personal, voi sărbători doar când deţinuţii politici vor fi eliberaţi, când li se va face dreptate victimelor gazelor lacrimogene şi când aceşti comunişti vor pune capăt vărsării de sânge şi vor fi aruncaţi la coşul de gunoi al istoriei.
<SPEAKER ID="214" NAME="Jarosław Kalinowski" AFFILIATION="PPE">
(PL) Dnă preşedintă, aş dori să vorbesc despre propunerea de reformă a bugetului Uniunii Europene după 2013. Este adevărat că această propunere implică o reducere semnificativă a fondurilor regionale? Comisia Europeană realizează că acest lucru ar face politica regională şi agricolă a UE complet vulnerabilă?
<P>
E greu să numim raţională sau logică o propunere prin care se debilitează regiunile mai sărace din UE în scopul de a finanţa lupta împotriva schimbărilor climatice. Această propunere ar afecta majoritatea celor 271 de regiuni ale UE. Este cu siguranţă posibil să ajutăm regiunile sărace ale UE şi, în acelaşi timp, prin proiecte eficiente de abordare a schimbărilor climatice, să reducem emisiile de gaze şi să introducem surse de energie regenerabile şi soluţii tehnologice moderne.
<P>
La introducerea propunerii pentru reforma bugetară, Comisia intenţionează să treacă peste autorităţile regionale şi locale în distribuirea fondurilor? În acest fel se neagă recunoaşterea autorităţilor teritoriale în chestiuni de o mare importanţă pentru ele.
<SPEAKER ID="215" NAME="Vilija Blinkevičiūt" AFFILIATION="S&amp;D">
(LT) Uniunea Europeană s-a angajat să stabilească un mecanism eficient pentru prevenirea abuzurilor sexuale asupra copiilor. Au trecut opt luni de când a fost discutată această problemă deosebit de importantă într-o sesiune plenară a Parlamentului European. Trebuie să salutăm faptul că, între timp, Consiliul a început să dezbată un proiect de directivă care vizează îmbunătăţirea legislaţiei în acest domeniu. Cu toate acestea, timpul nu stă pe loc şi, din când în când, evenimente dureroase ne amintesc că nu există suficientă protecţie pentru copiii noştri. Din nefericire, consecinţele acestor crime sunt devastatoare şi de lungă durată. Exploatarea sexuală a copiilor şi difuzarea pornografiei sunt adesea de natură transnaţională şi de aceea pot fi prevenite eficient doar prin cooperare internaţională. Trebuie să avem în vedere răspunderea penală pentru noi forme de exploatare sexuală a copiilor şi abuz sexual, care nu sunt prevăzute în legislaţia în vigoare. Aş dori să aduc această problemă importantă în atenţia noului Parlament şi să solicit Consiliului să accelereze analiza propunerilor.
<SPEAKER ID="216" NAME="Jelko Kacin" AFFILIATION="ALDE">
(SL) Dnă preşedintă, sunt mulţumit de evoluţia relaţiilor dintre guvernele Croaţiei şi Sloveniei, care au făcut un pas politic major şi de maturitatea de care au dat dovadă ambele guverne. Acordul de arbitraj în vederea soluţionării disputei lor frontaliere pe care l-au semnat transmite un mesaj pozitiv şi dă un exemplu excelent celorlalte ţări din regiune.
<P>
Cu toate acestea, remarc cu regret că la doar câteva zile după semnarea acestui acord, primul-ministru al Croaţiei a semnat şi o declaraţie unilaterală prin care acordul semnat recent obţine o interpretare unilaterală. Nu trebuie să semănăm în niciun fel îndoială sau nesiguranţă, deoarece nu aceasta este calea de a evolua. Declaraţiile şi acţiunile unilaterale nu sunt niciodată o alegere bună şi nici nu transmit mesajul corect. Astfel de acţiuni nu promovează credibilitatea, nu încurajează încrederea reciprocă necesară şi provoacă îndoieli legate de seriozitatea intenţiilor noastre şi realitatea şi viabilitatea acordului. Dacă vrem să reuşim pe acest front, trebuie să facem eforturi majore şi să consolidăm încrederea la noi acasă, între vecinii noştri şi în toată regiunea.
<P>
Fac apel la guvernul din Croaţia să se abţină de la a întreprinde noi acţiuni unilaterale şi cer primului-ministru să dea dovadă de curaj politic şi determinare şi să ne ajute să depăşim impasul din trecut.
<SPEAKER ID="217" NAME="Marek Henryk Migalski" AFFILIATION="ECR">
(PL) Doresc să atrag atenţia asupra faptului că săptămâna trecută am fost alarmaţi de situaţia sau de informaţia că primul-ministru Vladimir Putin a cerut Comisiei Europene să achite datoria Ucrainei la Gazprom. În această privinţă, aş vrea să vă întreb dacă a fost primită într-adevăr o astfel de solicitare. Comisia Europeană intenţionează să oblige Uniunea Europeană să plătească această datorie? Dacă răspunsurile la primele două întrebări sunt afirmative, atunci pe ce bază ar acţiona Comisia?
<P>
Dnă preşedintă, sper, de asemenea, să remarcaţi ca sunt singurul deputat care nu şi-a folosit tot timpul alocat discursului.
<SPEAKER ID="218" NAME="Kyriacos Triantaphyllides" AFFILIATION="GUE/NGL">
Dnă preşedintă, azi am cerut cuvântul pentru a vă informa cu privire la o chestiune destul de îngrijorătoare care mi-a fost adusă la cunoştinţă în timpul unei vizite la Washington DC în calitate de membru al delegaţiei Comisiei pentru libertăţi civile, justiţie şi afaceri interne.
<P>
Pe marginea actualelor negocieri transantlantice privind protecţia datelor (SWIFT, PNR), Statele Unite îşi extind dispozitivele de colectare a datelor ale Agenţiei naţionale de securitate pentru a intercepta toate mesajele electronice de pe teritoriul său, precum şi toate mesajele care intră şi ies din ţară.
<P>
Cum pot pretinde Statele Unite că respectă dreptul la viaţa privată în condiţiile în care construiesc o imensă agenţie de tras cu urechea - şi cum putem sta cu mâinile în sân fără să facem nimic?
<P>
Ţine de responsabilitatea noastră să atragem atenţia asupra acestui abuz grosolan de putere şi a violării drepturilor noastre fundamentale. Sper că vă veţi alătura poziţiei mele de a informa alegătorii noştri şi cetăţenii din ţările noastre despre această situaţie prin declaraţii şi articole de presă.
<SPEAKER ID="219" NAME="Nick Griffin" AFFILIATION="NI">
Dnă preşedintă, în ultimele două luni am fost victima regimului laburist din Regatul Unit, fiindu-mi retrasă inclusiv legitimaţia de acces în Camera Comunelor şi refuzată intrarea în instalaţia de prelucrare nucleară de la Sellafield - în ciuda poziţiei mele de membru într-o subcomisie a Comisiei pentru mediu, sănătate publică şi siguranţă alimentară - şi primind refuzul Biroului de consiliere pentru cetăţeni de a-mi vinde o bază de date de informaţii scoasă la vânzare în mod public pentru toţi ceilalţi deputaţi europeni.
<P>
Dnă preşedintă, sunteţi de acord că discriminarea politică nu este doar ilegală, dar reprezintă în acelaşi timp un atac nu doar la adresa mea, ci şi la funcţionalitatea acestui loc şi, cel mai important, la adresa alegătorilor şi a întregului proces democratic?
<SPEAKER ID="220" NAME="João Ferreira" AFFILIATION="GUE/NGL">
(PT) Analiza efectuată de Agenţia Europeană pentru Siguranţă şi Sănătate în Muncă prezintă câteva concluzii îngrijorătoare, afirmând că şomajul generalizat are consecinţe negative asupra siguranţei şi sănătăţii lucrătorilor. Potrivit studiului efectuat pe 27 000 de subiecţi din cele 27 de state membre, 6 din 10 lucrători simt că criza economică şi şomajul în creştere deteriorează condiţiile de muncă. 75 % dintre subiecţi au declarat că înrăutăţirea stării sănătăţii lor este cauzată de munca pe care o desfăşoară. Această informaţie confirmă rezultatele unui studiu Eurostat, conform căruia 27 de milioane de lucrători suferă accidente sau sunt afectaţi de boli profesionale şi 137 de milioane sunt expuşi riscurilor zi de zi. Doar în această săptămână, în urma unui grav un accident de muncă cinci portughezi au murit în Andorra.
<P>
Este o situaţie care necesită un răspuns rapid din partea Uniunii Europene şi a statelor membre. Acest răspuns ar trebui să presupună crearea de locuri de muncă bazate pe drepturi, care promovează munca şi lucrătorii şi penalizează angajatorii care reduc măsurile de prevenire şi protecţie a lucrătorilor pentru a-şi spori profiturile.
<SPEAKER ID="221" NAME="Preşedinta">
A fost o neînţelegere la acordarea microfonului. Ar fi trebuit să-i dau cuvântul dlui Teixeira. Probabil v-am pronunţat numele greşit şi de aici s-a creat confuzia.
<SPEAKER ID="222" NAME="Nuno Teixeira" AFFILIATION="PPE">
(PT) Comisia Europeană a depus recent un proiect de comunicare privind reforma bugetară, iar referinţele la politica de coeziune cuprinse aici provoacă teamă şi confuzie mai ales în ceea ce priveşte regiunile ultraperiferice.
<P>
Este nevoie de o dezbatere urgentă a bugetului comunitar, dar considerăm că după 2013, cadrul financiar ar trebui să se bazeze pe solidaritate şi coeziune teritorială, aspect esenţial pentru regiuni ca Madeira, care se confruntă permanent cu dificultăţi şi care, prin urmare, au nevoie de sprijin permanent.
<P>
Intenţia de modifica centrul de greutate al politicii de coeziune de la actuala abordare regională la o abordare bazată pe sectoare cu valoare adăugată este inacceptabilă. O astfel de schimbare ar putea conduce la eliminarea obiectivului 2, de care beneficiază în acest moment aproximativ două treimi din regiunile europene.
<P>
Este de neînţeles de ce Comisia intenţionează să treacă de la o alocare regională a fondurilor la una naţională sau chiar europeană, respingând criteriul proximităţii care s-a aflat mereu la baza politicii de coeziune. Este inacceptabil ca apartenenţa de lungă durată a unui stat membru UE să fie o variabilă în formula de calculare a alocării fondurilor structurale, împărţind statele membre în noi şi vechi, articolul 299 alineatul (2) din Tratatul CE devenind astfel lipsit de sens în ceea ce priveşte accesul regiunilor ultraperiferice la fondurile structurale.
<SPEAKER ID="223" NAME="Estelle Grelier" AFFILIATION="S&amp;D">
(FR) Dnă preşedintă, ca deputat din Normandia, aş dori să atrag atenţia Comisiei şi a Parlamentului asupra propunerilor privind siturile Natura 2000 îndepărtate de coastă, înaintate de curând autorităţilor europene de către autorităţile franceze. Aceste propuneri exclud digul Antifer situat în apropiere de Etretat, dar compensează prin lărgirea perimetrului la 12 mile marine.
<P>
Această decizie facilitează instalarea de către Paweo a unui terminal de metan la Antifer şi restricţionează un proiect de construire a unui parc eolian offshore în largul Fécamp, în ciuda sprijinului de care se bucură acest proiect în rândul aleşilor locali, al populaţiei şi chiar al pescarilor. Operatorii locali sprijină propunerea ştiinţifică şi coerentă elaborată pentru regiune. Potrivit acestei propuneri, vor fi 6 mile de zonare de-a lungul întregii coaste, inclusiv Antifer.
<P>
Am trei întrebări: cât a progresat Comisia în analiza propunerilor de zonare? Le va susţine chiar dacă sunt în contradicţie cu avizele ştiinţifice şi împotriva activităţilor sociale, economice şi culturale ale regiunii? Şi, având în vedere apropierea reuniunii la nivel înalt de la Copenhaga, poate susţine Europa o decizie care promovează energia pe bază de gaz în detrimentul dezvoltării energiilor regenerabile?
<SPEAKER ID="224" NAME="Elżbieta Katarzyna Łukacijewska" AFFILIATION="PPE">
(PL) Dnă preşedintă, doresc să vă atrag atenţia asupra situaţiei sănătăţii din Ucraina. Informaţiile disponibile arată că au fost deja raportate peste un milion de cazuri de gripă, inclusiv câteva zeci de cazuri de infecţie cu virusul AH1N1. Ucraina a solicitat ajutor internaţional, în special pentru vaccinuri, medicamente, dezinfectante, măşti, mănuşi şi materiale de laborator.
<P>
Comisia a pus în mişcare un mecanism special pentru ajutor civil, precum şi un centru de monitorizare şi informare pentru a coordona ajutorul acordat Ucrainei de ţările UE. Cum este gândită această coordonare? Ce fel de ajutoare au fost acordate? Cum funcţionează sistemul de monitorizare? Cred că opinia publică ar vrea să primească un răspuns la aceste întrebări.
<SPEAKER ID="225" NAME="Kinga Gál" AFFILIATION="PPE">
(HU) Dnă preşedintă, doamnelor şi domnilor, au trecut două decenii de la căderea Zidului Berlinului, eveniment pe care l-am celebrat, şi de la căderea Cortinei de Fier. Cu toate acestea, în aceşti 20 de ani nu au avut loc multe schimbări, după cum vedem în multe dintre ţările care s-au eliberat de comunism, unde nu am reuşit încă să ne debarasăm definitiv de obiceiurile fostului sistem.
<P>
În toamna lui 2006, poliţia a nesocotit pe deplin dreptul la întruniri libere pe străzile din Budapesta, precum şi dreptul la un proces corect. Victimele de atunci caută încă în zadar dreptatea şi ocazia de a-şi exercita drepturile. Anul acesta în martie, la Budapesta, celor care au solicitat iar demisia primului ministru li s-a răspuns iar prin arestări şi tratament inuman şi degradant. Încă se mai întâmplă şi azi în Uniunea Europeană ca oamenii să nu aibă dreptul de a-şi folosi propria limbă în ţara în care s-au născut - ca în Slovacia, de exemplu - sau de a-şi exercita drepturile garantate de democraţie, dacă istoria le-a impus statutul de minoritate. Uitaţi-vă şi la România, unde sunt pe cale de a construi o statuie a unui fost general care a dat ordinul de a trage în participanţii la demonstraţii.
<SPEAKER ID="226" NAME="José Manuel Fernandes" AFFILIATION="PPE">
(PT) Actuala criză economică determină o nesiguranţă a locurilor de muncă. Greutăţile economice determină lucrătorii să accepte, uneori orbeşte, oferte de locuri de muncă care nu respectă legislaţia muncii şi nu se află sub controlul respectării legilor şi a autorităţilor guvernamentale. Din nefericire, am asistat deja în Uniunea Europeană la mai multe cazuri de exploatare a forţei de muncă care adesea ia cu adevărat formele sclaviei, indiferent dacă cei în cauză sunt cetăţeni europeni sau nu. Mai mult, am asistat la un număr neobişnuit de mare de morţi printre lucrătorii emigranţi, inclusiv mulţi dintre compatrioţii mei, mulţi cetăţeni portughezi, chiar dacă angajaţi legal. Aceste accidente s-au întâmplat la locul de muncă şi, mai ales, în sectorul construcţiilor civile.
<P>
Invităm, prin urmare, Uniunea Europeană şi organismele sale, precum şi statele membre şi le solicităm să coopereze eficient şi cu determinare pentru a preveni astfel de situaţii.
<SPEAKER ID="227" NAME="Sophie Briard Auconie" AFFILIATION="PPE">
(FR) Dnă preşedintă, doamnelor şi domnilor, doresc să trag un semnal de alarmă cu privire la rata scăzută a planificării şi a creditelor de plată ale FEDR, FSE şi Fondului de coeziune.
<P>
Suntem foarte departe de a dispune de planificarea a măcar jumătate dintre fondurile disponibile. În ceea ce priveşte plăţile, doar 9,62 % din cele 347 de miliarde de euro alocate politicii regionale au fost plătite şefilor de proiect. Toate ţările sunt, mai mult sau mai puţin, afectate. Spania, Luxemburg şi Suedia trebuie să facă tot ce le stă în putinţă pentru a ajunge din urmă ţările fruntaşe în materie de plată a fondurilor europene, cum ar fi, de exemplu, ţările baltice, Irlanda şi Slovenia.
<P>
Politica regională a Uniunii Europene este una dintre cele mai utile politici pentru concetăţenii noştri. Aceasta asigură într-adevăr coeziunea economică, socială şi teritorială prin cofinanţarea unor proiecte concrete şi adesea indispensabile.
<P>
De aceea, lansez un apel pentru mobilizarea autorităţilor naţionale de gestiune. În acelaşi timp, consider că este esenţial ca într-o perioadă de criză economică, normele europene să fie adaptate la problemele majore.
<SPEAKER ID="228" NAME="Bogusław Sonik" AFFILIATION="PPE">
(PL) Dnă preşedinte, azi am sărbătorit cea de-a 20-a aniversare a schimbărilor democratice care au avut locul în Europa Centrală şi de Est. A fost o ceremonie foarte demnă şi adecvată, la care au participat dl Havel şi dl Buzek, iar la Parlamentul European au fost organizate expoziţii. Este normal să fie aşa şi instituţiile europene nu ar trebui să se limiteze la a organiza astfel de evenimente doar o dată la mulţi ani.
<P>
Acest lucru ar trebui să fie prezent în istoria noastră - adevărul despre aceste schimbări trebuie să se facă simţit în activităţile noastre educative, care ar trebui să fie iniţiate de către instituţiile europene. Avem nevoie de un manual de istorie comun al acelor vremuri, care să arate cum s-a unit Europa astfel încât copiii să poată avea acces în şcoli la acest adevăr şi această cunoaştere.
<P>
Pe de altă parte, pot fi date multe exemple de bani cheltuiţi fără sens. Organizaţia britanică Open Europe declară că au fost cheltuite 7 milioane de euro pentru finanţarea unui blog despre un măgar care a făcut turul Olandei. Este momentul să cheltuim bani mai eficient pentru Europa.
<SPEAKER ID="229" NAME="Preşedinta">
Doamnelor şi domnilor, mă tem că trebuie să încheiem acum discursurile de un minut, în conformitate cu articolul 150 din Regulamentul de procedură. În conformitate cu articolul 150, acest tip de dezbatere nu poate dura mai mult de 30 de minute. Discursurile au depăşit deja 40 de minute pentru că, din nefericire, mulţi vorbitori nu au reuşit să se încadreze doar într-un minut.
<P>
Am încercat să acord prioritate celor care nu au avut ocazia să ia cuvântul la nici una din ultimele două dezbateri şi sper că aţi observat că s-a menţinut un echilibru corect. Mai avem încă patru dezbateri în această seară şi, după cum ştiţi, şedinţa trebuie încheiată cel târziu la miezul nopţii.
