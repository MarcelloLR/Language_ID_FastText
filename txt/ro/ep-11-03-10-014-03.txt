<CHAPTER ID="014-03">
3. Situația și patrimoniul cultural al regiunii Kashgar (Regiunea Autonomă Uigură Xinjiang, China)
<SPEAKER ID="302" NAME="Președinte">
Punctul de pe ordinea de zi este dezbaterea referitoare la șase propuneri de rezoluție privind situația și patrimoniul cultural din Kashgar (Regiunea Autonomă Uigură Xinjiang, China).
<SPEAKER ID="303" NAME="Tunne Kelam">
autor. - Dle președinte, uigurii au devenit, practic, o minoritate în patria lor istorică. Au nevoie de sprijin internațional pentru a-și păstra cultura și identitatea. De fapt, soarta orașului antic Kashgar este nesigură. Un program de modernizare a planificat pentru demolare până la 85 % din orașul vechi tradițional Kashgar. Este important să se prevină înlocuirea cetății istorice cu blocuri de apartamente moderne. În cazul în care autoritățile chineze sunt serioase în a ne convinge că totul va fi bine, vor trebui, în primul rând, să convingă populația autohtonă din Turkestanul de Est că patrimoniul său cultural va fi într-adevăr respectat și că limba uigură va fi predată în școli, la un nivel egal cu limba chineză.
<P>
Fac apel la autoritățile chineze să accepte eventuale contribuții ale ICOMOS, care are o experiență impresionantă în gestionarea peisajelor urbane istorice, și solicit guvernului chinez să accepte să acorde orașului Kashgar statutul de patrimoniu mondial al UNESCO, care va include multe situri culturale de-a lungul vechiului Drum al Mătăsii.
<SPEAKER ID="304" NAME="Marietje Schaake">
autoare. - Dle președinte, sub pretextul reformei și dezvoltării, orașul antic Kashgar situat pe Drumul Mătăsii este în curs de demolare. Nu este doar o lovitură adusă patrimoniului cultural mondial, ci, mai presus de toate, orașul este foarte important pentru populațiile uigură și hui, precum și pentru diversitatea culturală a Chinei în ansamblu, care acum va fi distrusă.
<P>
China și-a intensificat eforturile de stimulare a relațiilor prin diplomație culturală în întreaga lume, dar nimeni nu va fi interesat de o cultură comercializată, omogenizată a unei țări care are o astfel de diversitate culturală.
<P>
Din motive de oportunitate economică și de relații durabile cu restul lumii, respectul pentru drepturile omului și ale minorităților, în sensul cel mai larg, este esențial. Îndemnăm guvernul chinez să analizeze posibilitatea includerii orașului Kashgar în candidatura comună cu Kazahstan, Kârgâzstan, Tadjikistan și Uzbekistan pentru desemnarea Drumului Mătăsii drept patrimoniu mondial al UNESCO.
<P>
Înaltul Reprezentant ar trebui să intensifice dialogul privind drepturile omului cu China și să îl facă mai orientat spre acțiune și mai eficient.
<SPEAKER ID="305" NAME="Lidia Joanna Geringer de Oedenberg" LANGUAGE="PL">
Dle președinte, dezbaterea de astăzi cu privire la drepturile minorităților etnice din China vine la o zi după ce Dalai Lama a anunțat oficial că demisionează din rolul său politic în Tibet. În următoarele luni, ar trebui să urmărim cu atenție evoluția situației politice de acolo. Astăzi, însă, vorbim despre un alt grup minoritar, care suferă discriminări în China - populația uigură musulmană. China își justifică politica față de aceștia prin necesitatea de a combate terorismul, iar pentru autoritățile chineze, persecuția populației uigure înseamnă, de asemenea, distrugerea patrimoniului cultural al uigurilor. Rapoartele privind reconstrucția orașului Kashgar sunt deosebit de îngrijorătoare. Acest lucru va însemna, în practică, distrugerea centrului său istoric, unul dintre exemplele cele mai interesante și mai bine conservate ale arhitecturii musulmane din Asia Centrală, care atrage peste un milion de turiști în fiecare an și ar fi eligibil pentru includerea în lista patrimoniului mondial al UNESCO în cazul în care China ar candida la acest statut.
<P>
Sunt convinsă că serviciul diplomatic al Uniunii Europene își va demonstra eficiența în discuțiile cu autoritățile chineze și le va aminti acestora de necesitatea de a respecta drepturile minorităților etnice și de a le proteja patrimoniul cultural. Vă mulțumesc.
<SPEAKER ID="306" NAME="Frieda Brepoels" LANGUAGE="NL">
Dle președinte, este clar că Kashgar este un simbol, prin excelență, al identității culturale uigure din provincia chineză Xinjiang. La 27 ianuarie, am organizat o conferință la Bruxelles, unde am aflat despre impactul pe care îl au asupra populației uigure planurile distructive de urbanizare chineze. Este, într-adevăr, un caz în care, sub pretextul securității publice și al modernizării, China dorește să păstreze intact nu mai mult de 15 % din orașul original și, de fapt, să transforme Kashgar într-un muzeu imens în aer liber. Cred că este timpul să avem un răspuns puternic la acest lucru, înainte de a fi prea târziu.
<P>
După reprimarea demonstrațiilor din Urumqi, în iulie 2009, acest Parlament a solicitat autorităților chineze să depună toate eforturile pentru a prilejui un dialog deschis, permanent și respectuos cu uigurii și pentru a urmări o politică economică mai integrată și mai cuprinzătoare în zona lor, menită să încurajeze implicarea locală și, mai presus de toate, protejarea identității culturale uigure. Din păcate, politica chineză actuală din Kashgar se dovedește a fi chiar opusul a ceea ce s-a dorit să fie atunci. Este ilustrativ modul în care Partidul Comunist Chinez abordează diversitatea culturală, nu numai prin distrugerea orașului Kashgar, în timp ce populației locale îi este negat dreptul de exprimare în această problemă, ci, de asemenea, prin refuzul chinezilor de a permite orașului Kashgar să concureze pentru patrimoniul mondial al UNESCO.
<SPEAKER ID="307" NAME="Charles Tannock">
autor. - Dle președinte, mottoul UE este "Unită în diversitate”. Din păcate, un astfel de sentiment nu rezonează în Republica Populară Chineză, ai cărei conducători comuniști sunt obsedați de unitate, dar nu acordă multă atenție celebrării diversității.
<P>
Fără îndoială, încercarea de a impune cultura majoritară chineză Han în rândul minorităților de mici dimensiuni din țara cea mai populată din lume cauzează multă tensiune și resentimente. Știm deja despre suprimarea din ultimii 60 de ani a culturii tibetane budiste antice; acum vedem cum planează aceeași amenințare deasupra orașului Kashgar din agitata provincie Xinjiang.
<P>
Timp de 2 000 de ani, Kashgar a fost un oraș înfloritor pe Drumul Mătăsii, cu o bogată cultură central asiatică, unică și în continuă dezvoltare, dar acum se confruntă cu demolarea și reconstrucția masive. Este greu să scăpăm de ideea că acest lucru este încercarea Beijingului de a se impune împotriva voinței separatiștilor uiguri.
<P>
Personal, nu am vreo susținere sau simpatie pentru cauza separatistă, ai cărei susținători, mă tem, au legături cu al-Qaeda, dar îndemn guvernul chinez să se mai gândească. Distrugerea unui oraș antic precum Kashgar ar consolida pur și simplu decizia tuturor celor care ar dori să instige la violență împotriva statului.
<SPEAKER ID="308" NAME="Rui Tavares" LANGUAGE="PT">
Dle președinte, doamnelor și domnilor, ca să fiu sincer, din cele trei dezbateri urgente care au loc în această după-amiază, aceasta este, într-adevăr, singura în care ne simțim foarte neputincioși. Am vorbit despre Pakistan și Belarus și avem motive să credem că Uniunea Europeană are nu numai autoritatea morală, ci, de asemenea, influență sau putere asupra autorităților externe pentru a încerca să garanteze, cel puțin, că sunt pe drumul cel bun.
<P>
De fapt, atunci când vorbim despre China, știm că această influență este redusă, deoarece multe lucruri afirmate în acest Parlament contrazic ceea ce fac guvernele europene din capitalele noastre: adică, ceea ce fac dl Sarkozy, dna Merkel sau politicienii din țara mea, Portugalia, cum ar fi dl Sócrates, care foarte recent a deturnat o demonstrație împotriva autorităților chineze, astfel încât premierul, care făcea o vizită la Lisabona, să nu dea ochii cu cei care protestau împotriva regimului său. Cu alte cuvinte, însăși Europa este cea care participă în mod repetat la această lume de vis sau lume fantastică, pe care și-o creează liderii chinezi, în care nu există opoziție și în care un model de dezvoltare se potrivește tuturor și este același în Beijing, Shanghai, Guangzhou, în Xinjiang regiunea uigură autonomă sau în Tibet.
<P>
Prin urmare, este foarte dificil pentru Parlamentul European să afirme ceea ce vom spune astăzi, care este, de asemenea, ceea ce este scris în rezoluția noastră: facem apel la autoritățile de la Beijing să oprească acest genocid demografic comis împotriva uigurilor; facem apel la ele să păstreze diversitatea culturală și etnică a regiunilor care alcătuiesc China; și le cerem să păstreze locurile de valoare arhitecturală sau de patrimoniu. Cu toate acestea, liderii țărilor noastre se aruncă în brațele liderilor chinezi, iertându-i pentru tot ce au făcut în țara lor, și le oferă frâu liber în numele unui model de dezvoltare pe care îl respectăm, în cele din urmă, doar la un nivel de bază. Prin urmare, s-a demonstrat încă o dată faptul că autoritatea morală începe să prindă contur la ea acasă și că, în orice caz, atunci când noi, cei din Uniunea Europeană, vorbim despre alții, vorbim, în primul rând, despre noi înșine și trebuie să ne revizuim atitudinea față de China.
<SPEAKER ID="309" NAME="Bernd Posselt" LANGUAGE="DE">
Dle președinte, după cum s-a spus deja, uigurii nu sunt o minoritate, ci un popor cu o cultură antică a Drumului Mătăsii, care treptat a cedat sub presiunea legislației chineze, care inițial era foarte laxă. Uigurii sunt sprijiniți, în special, de Congresul Mondial Uigur cu sediul la Munchen, iar patrimoniul cultural din Kashgar este susținut de mișcarea Scutului Albastru, al cărei președinte, Karl von Habsburg, a fost aici, la Strasbourg, în această săptămână pentru a ne oferi informații.
<P>
Dacă vom sprijini uigurii, haideți să facem acest lucru prin intermediul unui apel prietenos față de chinezi, deoarece uigurii sunt amenințați cu etnocid cultural. În plus, China, în calitate de cea mai veche națiune culturală din lume, ar trebui să recunoască în mod clar că una dintre caracteristicile unui popor cultural este protecția și respectul pentru alte culturi, mai ales atunci când vine vorba despre culturile mici, într-un imperiu uriaș. Chinezii trebuie doar să aplice propria constituție, care prevede în trei locuri că acest patrimoniu cultural trebuie să fie conservat.
<P>
Prin urmare, aș dori să spun foarte clar că dorim unele concesii de la partenerii noștri chinezi în această problemă - dorim protecția patrimoniului cultural al uigurilor.
<SPEAKER ID="310" NAME="Corina Crețu">
în numele grupului S&D. - Personal, cred că trebuie să ne ferim în acest caz de judecățile din perspectivă unilaterală. Există riscul unui partizanat contraproductiv, atât în raport cu situația de pe teren, cât și pentru parteneriatul Uniunea Europeană - China. Violențele sângeroase din ultimii ani din Xinjiang sunt dovada elocventă că recurgerea la forță este alternativa cea mai nefericită, de aceea cred că este de datoria noastră să încurajăm dialogul interetnic.
<P>
În opinia mea, rezoluția Parlamentului European nu trebuie să aducă atingere dreptului autorităților chineze de a-și apăra integritatea țării și siguranța tuturor cetățenilor, în special în fața amenințării teroriste într-o regiune în care Al Qaida încearcă să fie prezentă. Este evident că trebuie să încurajăm dezvoltarea echilibrată la nivel național, atât din punct de vedere economic, cât și demografic
<P>
(Aplauze)
<SPEAKER ID="311" NAME="Kristiina Ojuland">
în numele Grupului ALDE. - Dle președinte, este binecunoscut faptul că Uiguria este în pericol iminent de a deveni un al doilea Tibet. Republica Populară Chineză a anunțat o "reformă internă periculoasă în Kashgar”, al cărei scop este de a demola 85 % din orașul vechi din Kashgar.
<P>
Un asemenea filistinism trebuie să fie oprit, iar Uniunea Europeană trebuie să insiste ca autoritățile din Republica Populară Chineză să nu distrugă acest sit cultural important de pe vechiul Drum al Mătăsii. Declarația ONU privind drepturile persoanelor aparținând minorităților naționale, etnice, religioase și lingvistice, precum și constituția Republicii Populare Chineze trebuie să fie respectate, chiar și de către Beijing.
<P>
Republica Populară Chineză exercită din ce în ce mai mult sinicizarea minorităților etnice, cum ar fi uigurii și tibetanii. Este un genocid cultural care are loc în secolul al XXI-lea, pe care pur și simplu nu îl putem accepta.
<SPEAKER ID="312" NAME="Jaroslav Paška" LANGUAGE="SK">
Dle președinte, cercurile oficiale chineze au considerat mult timp că este supărător să facă trimiteri la alte culturi și civilizații vechi și importante ale căror monumente sunt astăzi situate pe teritoriul chinez.
<P>
Kashgar este centrul uigurilor musulmani - una dintre cele mai numeroase minorități etnice din China. Timp de milenii, chinezii au încercat să cucerească teritoriile uigurilor și, de multe ori, au eșuat în lupta lor de a supune aceste meleaguri. Chiar și astăzi, prin urmare, există o anumită rezervă în poziția administrației chineze și un efort de a suprima orice manifestare a tradițiilor și a identității culturale care sunt legate de monumentele culturale bogate ale uigurilor și ale orașului Kashgar.
<P>
Nu sunt sigur dacă organismele oficiale chineze sunt astăzi capabile să accepte filozofia conform căreia statul chinez actual este construit nu numai pe tradițiile și istoria imperiului chinez, ci, de asemenea, pe tradițiile și istoria altor popoare. Comportamentul chinezilor față de Tibet și față de monumentele uigure din Kashgar stă mărturie cu privire la faptul că China de astăzi este incapabilă să aprecieze contribuția importantă pe care alte popoare și alte culturi au adus-o statului său comun.
<P>
Prin urmare, este corect să afirmăm de pe această poziție că noi, spre deosebire de autoritățile chineze, apreciem și prețuim toate monumentele culturale importante situate pe teritoriul Republicii Populare Chineze, precum și pe cele din Tibet și din Kashgar.
<SPEAKER ID="313" NAME="Seán Kelly" AFFILIATION="PPE">
Dle președinte, Kashgar este un oraș de trei milioane și jumătate de locuitori, un pic mai mic decât populația întregii insule a Irlandei. Este mai aproape de Bagdad decât de Beijing. Se află pe principala rută comercială a Drumului Mătăsii și are unele dintre cele mai bine conservate situri ale arhitecturii islamice, dintre care unele sunt îngropate în deșert. De asemenea, are cel mai mare mormânt moschee din China și este o comoară, nu există nicio îndoială cu privire la acest lucru. Cu toate acestea, după cum s-a menționat anterior, se află sub o mare amenințare, sub pretextul că chinezii doresc să modernizeze orașul din cauza sensibilității sale la cutremure. Acest lucru nu este acceptabil pentru noi, deoarece suntem de părere că s-ar pierde o mare comoară.
<P>
Ce putem face în această privință? Probabil foarte puțin, dar cel puțin este importantă evidențierea acestui lucru astăzi. După cum am spus, putem cere ca acesta să fie inclus printre siturile patrimoniului mondial al Drumului Mătăsii. De asemenea, am putea probabil conștientiza opinia publică cu privire la comorile care se găsesc acolo, astfel încât locuitorii să le poată păstra pe viitor. Ar fi o pierdere pentru umanitate, dar o pierdere și mai mare pentru China.
<SPEAKER ID="314" NAME="Mitro Repo" AFFILIATION="S&amp;D">
(FI) Dle președinte, această rezoluție se referă de fapt la menținerea unui patrimoniu cultural important și la dreptul popoarelor minoritare la identitatea lor culturală. Orașul antic Kashgar este unul dintre orașele islamice cele mai bine conservate din Asia Centrală. Istoria bogată a orașului Kashgar datează de pe timpul dinastiei Han din China, iar orașul a fost un jalon important pe Drumul Mătăsii. Acesta lega Asia de Europa. Întreaga regiune Xinjiang are o însemnătate culturală enormă pentru întreaga lume.
<P>
China trebuie să ia măsuri pentru a face din Kashgar un sit al patrimoniului mondial al UNESCO și pentru a conserva zona pentru generațiile viitoare. Serviciul european de acțiune externă ar trebui să garanteze, de asemenea, faptul că strategiile locale extind dreptul la identitatea sa culturală. Delegația Uniunii Europene în China ar putea aloca, de asemenea, fonduri pentru a susține tradițiile minorităților Kashgar și identitatea lor culturală.
<SPEAKER ID="315" NAME="Monica Luisa Macovei" AFFILIATION="PPE">
Dle președinte, generațiile viitoare depind de acțiunile noastre de astăzi pentru a proteja siturile atemporale cum ar fi Kashgar. Kashgar este un pilon fundamental al istoriei Islamului în China.
<P>
În 2009, guvernul chinez a anunțat un program de reconstrucție urbană care intenționează să demoleze 85 % din vechiul oraș Kashgar și să îl înlocuiască cu apartamente moderne. Demolarea ar trebui să fie oprită. Urbaniștii ar trebui să identifice un plan de dezvoltare care să conserve vechiul oraș Kashgar. Întregul Drum al Mătăsii din China ar trebui să fie înscris în programul pentru protecția patrimoniului mondial al UNESCO, la care a aderat China în 1985. Fac apel la Comisie și la Consiliu să aducă în discuție aceste probleme pe lângă autoritățile chineze.
<SPEAKER ID="316" NAME="Raül Romeva i Rueda" AFFILIATION="Verts/ALE">
Dle președinte, patrimoniul cultural este esențial pentru păstrarea identității. Acest lucru este evident în Europa, în China și oriunde în lume, iar autoritățile chineze știu acest lucru. Cu toate acestea, am văzut, de exemplu, cum au distrus în mod intenționat acest patrimoniu, adică această identitate, în mai multe locuri cum ar fi Tibetul, iar acum fac același lucru în locurile uigure precum Kashgar.
<P>
Acesta este motivul pentru care este atât de important să ne explicăm încă o dată poziția și să îndemnăm guvernul chinez să oprească imediat distrugerea culturală care pune în pericol supraviețuirea arhitecturală a orașului Kashgar și să efectueze o anchetă profesională cuprinzătoare în privința metodelor de renovare sensibile din punct de vedere cultural. Acest lucru nu este inutil: credibilitatea unui guvern se bazează de asemenea pe modul în care tratează minoritățile. Dacă China dorește să fie credibilă în sfera internațională, este important ca minoritățile, cum ar fi uigurii, să fie tratați în mod corespunzător, cu respectul adecvat și în conformitate cu standardele umane.
<SPEAKER ID="317" NAME="Paul Rübig" AFFILIATION="PPE">
(DE) Dle președinte, dle comisar Hahn, este evident că identitatea și cultura trebuie să fie plasate în centrul atenției la nivel global. Chiar în această săptămână, Karl Habsburg ne-a explicat cât este de important, în căutarea identității, nu numai ca acest patrimoniu cultural să fie disponibil pentru uiguri, ci, de asemenea, să fie un bun de preț la nivel mondial. China ar trebui să facă o concesie în această privință. De exemplu, am semnat recent un acord cu orașul Wenzhou care permite efectuarea de investiții directe în dolari pe viitor. Observ aici o oportunitate de a se acorda atenție și acestei regiuni, precum și o oportunitate ca cetățenii din diferite orașe și regiuni ale Chinei să aibă drepturi egale. Relațiile internaționale pot oferi într-adevăr mult ajutor în această privință.
<SPEAKER ID="318" NAME="Sari Essayah" AFFILIATION="PPE">
(FI) Dle președinte, nu există respect pentru drepturile fundamentale ale minorităților etnice din China, fie ele tibetane sau uigure. Este tipic faptul că Partidul Comunist Chinez refuză să sprijine orașul Kashgar în încercarea sa de a concura pentru statutul de patrimoniu mondial al UNESCO. În ultimii ani, China a oferit sprijin pentru un proiect internațional de adăugare a siturilor culturale de pe Drumul Mătăsii pe lista patrimoniului mondial, dar Kashgar în sine nu a fost pe această listă pentru că este casa uneia dintre minoritățile cele mai numeroase din China, uigurii.
<P>
Dimpotrivă, China intenționează să demoleze zone întinse din oraș, susținând că se teme pentru siguranța locuitorilor, dar organizațiile culturale, civile și pentru drepturile omului consideră acest plan drept o încercare de a zdrobi în mod brutal cultura uigură. Partidul Comunist Chinez trebuie să recunoască faptul că cetățenii din China sunt diferiți din punct de vedere cultural și trebuie să aibă, de asemenea, dreptul la autonomie culturală.
<SPEAKER ID="319" NAME="Elena Băsescu" AFFILIATION="PPE">
Centrul vechi al orașului Kashgar este în pericol, iar odată cu el, reperul istoric al minorității uigure din China. Politica adusă de așa-zisa reorganizare urbană duce la dispariția treptată a identității acestui grup, care și-a construit cultura în jurul cetății de pe drumul mătăsii. Cred că mutarea populației uigure din locuințele tradiționale și demolarea Kashgarului sunt măsuri care încalcă drepturile minorităților. Mai mult, orașul este considerat a fi cel mai bine păstrat exemplu de arhitectură islamică din Asia Centrală. Străzile și clădirile Kashgarului pot fi restaurate pentru a îmbunătăți condițiile de viață ale locuitorilor. Întrebarea este de ce nu investesc autoritățile în astfel de lucrări. Recomand includerea centrului vechi în lista patrimoniului cultural universal UNESCO, ca parte a drumului mătăsii. De asemenea, fac apel la guvernul chinez să oprească demolarea orașului și să caute soluții alternative.
<SPEAKER ID="320" NAME="Eija-Riitta Korhola" AFFILIATION="PPE">
(FI) Dle președinte, datorită poziției sale izolate, Kashgar, situat la granița de vest a Chinei, precum și uigurii care locuiesc acolo, au reușit să își păstreze tradițiile lor vechi timp de secole. Prin urmare, orașul atrage sute și mii de turiști în fiecare an. Având în vedere locația sa strategică, administrația chineză încearcă acum să controleze mai eficient regiunea pentru a garanta un acces mai bun la piețele energetice din Asia Centrală.
<P>
Desigur, China are dreptul să se dezvolte din punct de vedere economic, dar drepturile grupurilor minoritare, fragile cum sunt, trebuie să fie protejate. Este posibil să se dezvolte Kashgar în așa fel încât modul de viață al uigurilor să poate fi garantat în continuare. Siguranța clădirilor și a infrastructurii în caz de cutremur poate fi îmbunătățită fără a pune în aplicare planuri de distrugere, în procent de 85 %, a orașului antic și fără ca uigurii să fie forțați să se mute în noi zone rezidențiale și să asiste la fragmentarea societății lor.
<P>
Prin urmare, ar trebui să fie oprită această distrugere nesăbuită a orașului antic, iar uigurii ar trebui să fie consultați cu privire la dezvoltarea locului unde au trăit în mod tradițional. În caz contrar, cultura lor exotică, fascinantă este în pericol de a fi complet distrusă.
<SPEAKER ID="321" NAME="Ryszard Czarnecki" AFFILIATION="ECR">
(PL) Dle președinte, aș dori să spun că trebuie salutat faptul că Parlamentul European vorbește din nou despre uiguri, o minoritate musulmană care suferă de discriminare în China. Aș dori să reamintesc tuturor că a existat deja o rezoluție a Parlamentului European cu privire la acest lucru și că ar trebui să ne exprimăm, de asemenea, punctul de vedere în ceea ce privește alte minorități religioase care sunt persecutate în Republica Populară Chineză, cum ar fi minoritatea creștină. Catolicii se confruntă cu o discriminare foarte severă acolo. Autoritățile comuniste de la Beijing au desemnat structuri ecleziastice speciale care nu sunt recunoscute de Biserica catolică oficială. Cred că această discuție foarte necesară și importantă poate constitui, astăzi, o voce în apărarea tuturor minorităților religioase din China. Cred că este nevoie cu adevărat de o astfel de voce.
<SPEAKER ID="322" NAME="Johannes Hahn">
membru al Comisiei. - Dle președinte, conservarea patrimoniului cultural este în mod evident de o importanță centrală pentru asigurarea protecției și continuarea tradițiilor și a modului de viață a unei minorități. În plus, distrugerea bunurilor culturale importante are potențialul de a da o lovitură serioasă, nu numai moștenirii și patrimoniului arheologic al minorității în cauză, ci și patrimoniului cultural în general. În acest sens, Uniunea Europeană urmărește cu îngrijorare reabilitarea orașului vechi Kashgar din Regiunea Autonomă Xinjiang din China. Semnificația orașului Kashgar ca centru de cultură pentru minoritatea uigură din China nu poate fi supraevaluată. Kashgar este conceput ca fiind la fel de important ca Ierusalimul pentru evrei, musulmani și creștini.
<P>
Cartea albă privind Xinjiang din 2009 a guvernului chinez a declarat că reabilitarea orașului Kashgar este necesară pentru a-l proteja de cutremure sau de incendii. Acesta este un obiectiv lăudabil. Societatea civilă, atât în China, cât și pe plan internațional, și-a exprimat îngrijorarea profundă cu privire la metodele utilizate. Există o preocupare serioasă că aproximativ 85 % din orașul vechi poate fi demolat. Într-adevăr, multe clădiri notabile, inclusiv unicul madrasah Xanliq, par să fi fost deja distruse. De asemenea, este îngrijorător faptul că aproximativ 200 000 de persoane pot fi alungate din casele lor tradiționale și se pare că nu a existat nicio consultare a locuitorilor afectați sau că aceștia au fost consultați doar într-o mică măsură.
<P>
Există temerea că demolarea structurilor care au stat la baza culturii uigure timp de mai multe sute de ani ar putea avea un impact grav asupra conservării culturii lor în următorii ani. De asemenea, este regretabil faptul că China a ales să nu propună Kashgar ca sit de patrimoniu mondial, în ciuda statutului său unic, deoarece acest lucru ar permite UNESCO să se implice în procesul de reabilitare. În orice caz, înțelegem că UNESCO a făcut declarații autorităților chineze în ceea ce privește impactul dezvoltării asupra patrimoniului și culturii tradiționale din Kashgar. Uniunea Europeană împărtășește în totalitate aceste preocupări și va face apel la autoritățile chineze să coopereze cu UNESCO pentru a se asigura că orice reabilitare a Kashgar respectă cele mai bune practici internaționale în acest domeniu.
<P>
De asemenea, Uniunea Europeană va face apel la autoritățile chineze pentru a se asigura că locuitorii din Kashgar sunt pe deplin consultați cu privire la viitorul orașului și că opiniile lor sunt luate în considerare.
<SPEAKER ID="323" NAME="Președinte">
Am primit șase propuneri de rezoluție depuse în conformitate cu articolul 110 alineatul (2) din Regulamentul de procedură.
<P>
Dezbaterea a fost închisă.
<P>
Votarea va avea loc la sfârșitul dezbaterilor.
