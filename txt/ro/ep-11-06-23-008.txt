<CHAPTER ID="008">
Acordul interinstituțional privind un registru de transparență (semnare)
<SPEAKER ID="125" NAME="Președinte">
Doamnelor și domnilor, stimați colegi, haideți să ne pregătim pentru semnarea oficială a unui acord foarte important între Parlamentul European și Comisia Europeană: "registrul lobbyiștilor”. La ultima ședință plenară de la Strasbourg, am votat pentru raportul Casini, iar acum vom avea semnătura oficială. Am votat la 11 mai 2011.
<P>
Pentru semnarea oficială, aș dori să le urez bun venit ministrei Győri și lui Maroš Šefčovič, vicepreședinte al Comisiei Europene, precum și colegilor noștri Diana Wallis, vicepreședintă a Parlamentului European care a fost în echipa de negociere, vicepreședintei Isabelle Durant, vicepreședintelui Rainer Wieland și lui Carlo Casini, președinte al Comisiei pentru afaceri constituționale și, de asemenea, raportor.
<SPEAKER ID="126" NAME="Enikő Győri">
președintă în exercițiu a Consiliului. - Dle Președinte, stimați deputați, aș dori să prezint declarația politică a Consiliului cu privire la registrul de transparență.
<P>
"Consiliul consideră că transparența ca principiu are o importanță covârșitoare pentru Uniunea Europeană. Tratatele prevăd că, în vederea promovării unei bune guvernanțe și a asigurării participării societății civile, instituțiile, organele, oficiile și agențiile Uniunii acționează cât mai deschis posibil, iar deciziile sunt luate cât mai transparent și mai aproape posibil de cetățeni.”
<P>
"Potrivit acestor dispoziții, Consiliul își menține angajamentul de a conferi cel mai mare efect posibil principiului transparenței. Acesta recunoaște, de asemenea, că cetățenii se așteaptă ca cei care acționează în numele lor la nivelul UE să respecte cele mai înalte standarde posibile.”
<P>
"Prin urmare, Consiliul salută și sprijină inițiativa întreprinsă de Parlamentul European și de Comisie de a institui un "Registru de transparență" comun.”
<P>
"Consiliul consideră că transparența ar trebui să ghideze relațiile cu reprezentanții grupurilor de interese și că registrul oferă o bază utilă pe care să se construiască și să se interacționeze cu acestea într-o manieră deschisă, incluzivă și coerentă.”
<P>
"Consiliul a primit invitația din partea Parlamentului European și Comisiei de a se alătura registrului. Consiliul este pregătit să ia în considerare deținerea unui rol în cadrul registrului și așteaptă cu nerăbdare să discute despre modalitățile posibile cu celelalte două instituții.”
<SPEAKER ID="127" NAME="Președinte">
Ar fi cea mai bună soluție dacă toate instituțiile europene ar avea același registru pentru interesele externe. Acum aș dori să îi invit pe colegi și pe vicepreședintele Comisiei să mi se alăture în fața podiumului pentru semnarea documentului.
