<CHAPTER ID="017">
Acordul interimar de parteneriat între CE și statele din Pacific - Acordul interimar de parteneriat între CE și statele din Pacific (dezbatere) 
<SPEAKER ID="130" NAME="Președintă">
Următorul punct este dezbaterea comună privind
<P>
raportul elaborat de David Martin, în numele Comisiei pentru comerț internațional, privind recomandarea referitoare la proiectul de decizie a Consiliului privind încheierea Acordului interimar de parteneriat între Comunitatea Europeană, pe de o parte, și statele din Pacific, pe de altă parte (05078/2010 - C7-0036/2010 - 2008/0250(NLE)),
<P>
întrebarea orală adresată Comisiei privind Acordul interimar de parteneriat între Comunitatea Europeană, pe de o parte, și statele din Pacific, pe de altă parte, adresată de Vital Moreira, David Martin, în numele Comisiei pentru comerț internațional - B7-0807/2010).
<SPEAKER ID="131" NAME="David Martin">
raportor. - Dnă președintă, în primul rând, aș dori să spun că știu că, din motive temeinice, dl comisar De Gucht nu poate fi cu noi în această seară. Aș dori să îi mulțumesc pentru faptul că s-a deranjat să mă contacteze săptămâna trecută și să îmi explice de ce nu este în măsură să fie aici, și aș dori să îi mulțumesc acestuia și echipei sale de la DG Comerț pentru cooperarea lor și, în special, dlui Martin Dihm pentru tot sprijinul său.
<P>
Am încercat, în rolul meu în calitate de raportor, să continuu activitatea bună desfășurată de raportorul anterior, fostul meu coleg, Glyn Ford. Sunt norocos că adoptarea rezoluției Glyn în anul 2009 a însemnat că Parlamentul a avut deja o poziție clară privind Acordul interimar de parteneriat economic CE-Pacific. Poziția oficială a Parlamentului, așadar, este cea pe care am încercat să o urmez în raportul meu și să o abordez astăzi.
<P>
Aș dori să îi mulțumesc dnei Pribaz Donatella, care a fost administratorul responsabil al comisiei. Acesta s-a dovedit a fi ultimul său raport elaborat pentru comisie înainte de promovarea sa, așa că aș dori să îi urez numai bine la noul loc de muncă și să îi mulțumesc pentru faptul că mi-a ușurat sarcina. În cele din urmă, în ceea ce privește mulțumirile, aș dori, de asemenea, să salut prezența ambasadorului pentru Papua - Noua Guinee și să îi mulțumesc acestuia și personalului său pentru colaborarea lor strânsă. Perspectivele pe care le-au furnizat mi-au permis să aduc o contribuție specifică la raport.
<P>
În primul rând, aș dori să fac câteva observații generale cu privire la acord și la contextul regional. În al doilea rând, intenționez să discut trei aspecte specifice ale APE pe care cred că este important să le evidențiez: și anume, ajutorul pentru comerț, situația politică din Fiji și pescuitul. În al treilea rând, voi face observații cu privire la viitorul relațiilor comerciale CE-Pacific.
<P>
În ceea ce privește integrarea de fond și regională, acest acord intermediar - sau numai bunuri - APE a fost negociat cu două state din Pacific - Papua Noua Guinee și Fiji. Acestea sunt cele două state insulare din Pacific care au cele mai înalte niveluri ale comerțului cu UE și au exporturi-cheie destinate pentru piața UE: ton și, respectiv, zahăr.
<P>
APE oferă statelor Papua - Noua Guinee și Fiji acces fără taxe vamale și fără contingente la piața UE, în schimbul liberalizării graduale a piețelor acestora pe o perioadă de 15 ani. Papua - Noua Guinee s-a angajat să liberalizeze 88 % din importurile UE la data aplicării prezentului acord, iar Fiji va liberaliza 87 % pe o perioadă de 15 ani.
<P>
Celelalte 12 state din Pacific fie beneficiază de acces fără taxe vamale și fără contingente prin intermediul programului "Totul în afară de arme” fie, din cauza nivelului scăzut al schimburilor comerciale cu UE, au un interes foarte scăzut pentru un APE interimar. Cu toate acestea, cred este important ca, pe măsură ce ne îndreptăm spre un APE complet, să urmărim obiectivul nostru de integrare regională și să continuăm să facem presiuni pentru încheierea unui APE complet care să implice toate statele din Pacific.
<P>
În ceea ce privește conținutul rezoluției, Parlamentul trebuie să aprobe acest acord înainte de a putea fi ratificat. Vom vota miercuri - așa cum ați precizat, dnă președintă - cu privire la două rapoarte diferite, în primul rând, cu privire la acord, pe care recomand să îl dăm, și în al doilea rând, cu privire la propunerea de rezoluție conexă. Există alte aspecte în propunerea de rezoluție, dar, așa cum am spus, vreau să fac observații în special cu privire la trei.
<P>
În primul rând, în ceea ce privește ajutorul pentru comerț, finanțarea pentru punerea în aplicare este esențială pentru atingerea obiectivelor acordului privind diversificarea economică și reducerea sărăciei. Este important ca o cotă corectă și echitabilă din cele 2 miliarde de euro rezervate în strategia privind ajutorul pentru comerț din 2007 să fie direcționată către regiunea Pacificului. De asemenea, este important să subliniem faptul că acest APE interimar a fost conceput ca o măsură pe termen scurt pentru a proteja preferințele comerciale ale Pacificului ca urmare a hotărârii Organizației Mondiale a Comerțului (OMC).
<P>
Având în vedere acest lucru, această chestiune nu ar trebui privită ca un semn al acceptării de către UE a regimului politic din Fiji. Aș îndemna Guvernul Fiji să adopte măsuri în direcția democrației. Sper că reformele necesare pot avea loc pentru a permite alocarea de sprijin financiar pentru industria zahărului din Fiji.
<P>
Cu privire la pescuit, sectorul pescuitului joacă un rol-cheie în economia Papua - Noua Guinee și - important - oferă locuri de muncă și venituri pentru cetățenii săi. În cele trei fabrici de prelucrare a tonului care exportă către UE, există 5 700 de angajați, dintre care majoritatea sunt femei. Aceasta este o țară în care este uneori dificil să se găsească locuri de muncă bune pentru femei.
<P>
Sprijin scopul normelor de origine flexibile în acest acord, și anume, de a dezvolta industria de prelucrare, dar este esențial ca industria să se dezvolte într-o manieră durabilă. Considerațiile de mediu sunt de maximă importanță și am solicitat Comisiei, în raportul meu, să monitorizeze acest aspect și să raporteze periodic Parlamentului cu privire la respectarea regulamentului privind pescuitul ilegal, nedeclarat și nereglementat.
<P>
Apreciez faptul că există unele preocupări în această Cameră - și în special în cadrul Comitetului pentru pescuit - cu privire la impactul potențial al importurilor de ton din Papua - Noua Guinee asupra industriei UE. Cu toate acestea, atunci când analizăm cele mai recente cifre, observăm că în perioada 2003-2009 importurile au constituit în jur de numai 2 % din totalul importurilor de pește conservat și preparat și în jur de numai 3 % din importurile de ton conservat și preparat. Nu cred că acest nivel scăzut al importurilor va pune în pericol industria internă a UE, mai ales dacă luăm în considerare capacitatea limitată a flotelor de pescuit ale Pacificului și capacitatea limitată de prelucrare pe teren.
<P>
Cu toate acestea, este, desigur, indicat să continuăm să monitorizăm situația și, dacă se înregistrează creșteri neașteptate privind produsele de pescuit provenite din Papua - Noua Guinee, Comisia ar trebui să ia măsurile adecvate. După cum am menționat mai devreme, sper că statele din Pacific pot conveni asupra unui APE regional cuprinzător.
<P>
În raportul meu, am recomandat includerea mai multor puncte de substanță în negocierile viitoare, pe care sper că Comisia le va lua în considerare. Acestea includ proprietatea intelectuală. Prea des, vorbim despre proprietate intelectuală dintr-o singură perspectivă, dar sper că ne vom uita la proprietatea intelectuală în termeni de includere a cunoștințelor tradiționale. Sper, de asemenea, că vom adăuga transparența în achizițiile guvernamentale, precum și dispoziții pentru eliberarea de vize de lucru de până la 24 de luni.
<P>
Pe măsură ce ne îndreptăm spre un APE complet, sper că Comisia va implica toate statele din Pacific, dar, în același timp, ne va permite să exercităm în continuare presiuni și să elaborăm un APE interimar cu PNG și Fiji, care să se aplice ca o demonstrație a ceea ce putem realiza pe viitor.
<SPEAKER ID="133" NAME="Andris Piebalgs">
membru al Comisiei. - Dle președinte, aș dori să mulțumesc raportorului pentru raportul său și, în special, pentru atitudinea sa pozitivă față de consimțământul interimar la Acordul de parteneriat economic cu statele din Pacific - Papua Noua Guinee și Fiji. Sper că acest Parlament va urma sfatul său.
<P>
Aprobarea de către Parlamentului European - pentru prima dată cu privire la un acord de comerț în cadrul Tratatului de la Lisabona - are o semnificație politică importantă, deoarece acesta este un acord comercial cu un accent pe dezvoltare pe termen lung și ca urmare a impulsului pe care îl va oferi negocierilor în curs privind un APE cuprinzător cu regiunea Pacificului.
<P>
În 2007, scopul imediat al acordului interimar a fost de a asigura accesul continuu la piața UE pentru țările din regiunea Pacificului care depind de acesta, având în vedere expirarea iminentă a regimului comercial de la Cotonou. Angajamentul Comisiei de a încheia negocierile privind un APE cuprinzător cu întreaga regiune a Pacificului rămâne neschimbat, și în prezent suntem angajați în negocierile cu partenerii noștri din Pacific.
<P>
Putem merge mai departe doar dacă vom accepta natura specială a regiunii Pacific și vom adapta APE în consecință. Vorbim despre state insulare mici și îndepărtate, a căror situație economică, necesități de dezvoltare și relații cu UE diferă foarte mult. Unele țări au statut de "țară cel mai puțin dezvoltată” și, prin urmare, sunt acoperite de regimul comercial "Totul în afară de arme”; unele au prea puține schimburi comerciale cu Uniunea, sau chiar deloc. Suntem, prin urmare, deschiși să intrăm în relații comerciale care sunt cele mai adecvate pentru întreaga regiune a Pacificului, iar negocierile în curs vor informa alegerile finale.
<P>
Indiferent de abordarea aleasă, este absolut esențial să se asigure că orice acord va contribui într-adevăr la dezvoltarea țărilor în cauză. Acesta este motivul pentru care există, de asemenea, asistență financiară pentru a spori capacitatea comerțului. Acesta este motivul pentru care vom permite țărilor partenere din lumea în curs de dezvoltare să excludă mai multe produse sensibile din acordurile comerciale: ceva ce nu am permite altor țări să facă. În acest context, am luat în mod corespunzător la cunoștință preocupările exprimate cu privire la derogarea APE interimar de la normele standard de origine pentru produsele pescărești.
<P>
Tocmai din motive de dezvoltare am acordat această derogare și am făcut acest lucru pe baza hotărârii noastre informate conform căreia cota de piață mică a Papua Noua Guinee face puțin probabil ca exporturile sale de ton să dăuneze intereselor industriei UE. Uniunea Europeană și Papua Noua Guinee au aplicat aceste norme cu titlu provizoriu din 2008 și, întrucât cifrele de export au fluctuat, nu a fost detectată nicio tendință ascendentă. Permiteți-mi să vă asigur, de asemenea, că Comisia nu intenționează să ofere acorduri similare niciunei altei regiuni.
<P>
În orice caz, Comisia va monitoriza îndeaproape punerea în aplicare a derogării și va prezenta rapoarte Parlamentului pe baza unui studiu care va fi pregătit până la sfârșitul anului 2011.
<P>
Unii dintre voi au fost, de asemenea, prezenți în septembrie anul trecut, când actualul prim-ministru s-a adresat Comisiei INTA. Acesta a exprimat disponibilitatea guvernului său de a acorda nave UE și accesul investitorilor la apele Papua Noua Guinee. Luăm foarte serios în considerare această declarație verbală și vom continua să ne angajăm cu partenerii noștri până la obținerea de rezultate.
<P>
Aprobarea Parlamentului ne va permite să lansăm mecanisme de punere în aplicare prevăzute pentru acord; unul dintre acestea este Comisia pentru comerț, care ar putea fi convocată în această primăvară și care oferă o platformă pentru ridicarea tuturor problemelor legate de obligații reciproce în conformitate cu APE interimar. Prin urmare, votul dvs. este crucial pentru a ne ajuta să avansăm în această privință și în alte aspecte importante.
<P>
În ceea ce privește Fiji, țara a semnat APE interimar, dar nu îl aplică cu titlu provizoriu. Acest lucru face ca Papua Noua Guinee să fie în prezent singura țară care aplică provizoriu APE interimar UE-Pacific. Fiji continuă, pentru moment, să aibă acces la piața UE în conformitate cu regulamentul privind accesul pe piață, întrucât Consiliul nu a adoptat sancțiuni comerciale. După cum știți, UE a decis să suspende ajutorul pentru dezvoltare acordat Fiji, din cauza situației politice din țară. Reluarea ajutorului ar presupune progres în guvernanță în Fiji și, în special, o revenire la principiile democratice de guvernare, dar în acest moment, nu există progrese tangibile în Fiji în această privință.
<P>
APE pe care l-am discutat astăzi este doar un acord interimar pentru a asigura că accesul la piața UE nu este pierdut. Comisia este pe deplin angajată să continue negocierile privind un APE cuprinzător cu regiunea Pacificului.
<SPEAKER ID="134" NAME="Carmen Fraga Estévez" LANGUAGE="ES">
Dle președinte, dle comisar, derogarea de la normele de origine se bazează pe o eroare de calcul foarte gravă din partea Comisiei cu privire la impactul acesteia, nu numai asupra sectorul tonului din UE, ceea ce este foarte grav, ci, de asemenea, asupra regiunii Pacificului, pe care încercăm să o ajutăm. Între timp, beneficiarii reali sunt aproape exclusiv flotele lacome din China și Asia de Sud-Est și industria de prelucrare a acestora.
<P>
DG Comerț a stabilit această derogare pe baza faptului că Papua Noua Guinee nu are capacitatea de pescuit pentru a-și exploata resursele. Cu toate acestea, potrivit celor mai recente date de la Comisia pentru Pescuit în Pacificul Central și de Vest, există 41 de nave de pescuit cu plasă pungă în Papua Noua Guinee care operează în zonă, care, în 2009, au avut o captură de aproximativ 500 000 de tone. Din această captură, peste 75 000 de tone au ajuns în Uniunea Europeană (semiprelucrate și prelucrate), ceea ce face ca Papua Noua Guinee să fie unul dintre cei șase principali exportatori către Uniunea Europeană. Prin urmare, nu este adevărat, după cum spuneți, că pentru a dezvolta sectorul pescuitului în Papua Noua Guinee a fost necesar să se acorde acces liber altor flote.
<P>
În niciun caz nu poate Uniunea Europeană să se eschiveze de la angajamentul față de dezvoltarea durabilă. Cu toate acestea, vedem că, sub protecția acestei derogări, și cu scopul de a atrage investitori din Asia, Papua Noua Guinee și-a modificat legislația, astfel încât să nu poată fi făcute reclamații cu privire la daunele aduse mediului, și a pus în aplicare normele privind investițiile, care permit lucrătorilor locali și forței de muncă ieftine din Asia să fie angajați, împreună cu cele mai grave standarde de muncă imaginabile.
<P>
Dacă adăugăm la aceasta faptul că, în organizația regională pentru pescuit pe care am menționat-o, Papua Noua Guinee conduce alte țări în refuzul categoric de a adera la orice norme internaționale pentru gestionarea și controlul în domeniul pescuitului, rezultatul este că, în timp ce Direcția Generală Afaceri Maritime și Pescuit merge până la capăt pentru a combate pescuitul ilegal, alții deschid ușile pentru acesta. Dle comisar, tocmai m-am întors de la Comisia pentru pescuit din Pacificul de Vest și Central, și sunt foarte conștientă de poziția pe care Papua Noua Guinee a adoptat-o. Prin urmare, susțin poziția Comisiei pentru pescuit de a solicita suspendarea derogării în cursul revizuirii acordului pe care îl discutăm.
<SPEAKER ID="135" NAME="Laima Liucija Andrikienė">
în numele Grupului PPE. - Dle președinte, în calitate de raportoare alternativă pentru Grupul PPE, aș dori să încep prin a spune că salutăm rolul crescând al UE ca o putere comercială în fiecare regiune a lumii, inclusiv în regiunea Pacificului.
<P>
Acordul, așa cum este acum, nu este unul perfect, nu în ultimul rând pentru că nu este un APE complet, ci doar unul interimar. Sperăm că Comisia va fi în măsură să negocieze, în timp util, un APE cuprinzător care să includă un număr mai mare de țări din regiune.
<P>
În al doilea rând, actualul acord se referă doar la o mică parte a comerțului UE, întrucât ponderea comercială a UE reprezentată de întreaga regiune a Pacificului este de doar 0,06 %, și totuși unele zone ne-au produs îngrijorări, în special cu privire la problema derogării de la normele de origine pentru produsele pescărești.
<P>
În rezoluția noastră, menționăm îngrijorarea că o serie de țări, cum ar fi Filipine, Thailanda, China, Statele Unite, Australia și altele, vor putea să profite de această derogare și eventual să exporte cantitățile mari de produse de pescuit prelucrate către UE, posibil dăunând intereselor industriei UE de prelucrare a peștelui și industriei conservelor.
<P>
Prin urmare, încurajăm Comisia să acționeze la cererea Parlamentului de a efectua un studiu de evaluare a impactului și, în cazul în care evaluarea demonstrează un efect destabilizator asupra industriei UE de prelucrare a peștelui și a industriei conservelor, să inițieze procedura care duce la suspendarea aranjamentelor excepționale în acest acord în ceea ce privește normele de origine.
<SPEAKER ID="136" NAME="George Sabin Cutaș">
în numele grupului S&D. - Actualul acord interimar de parteneriat încheiat în noiembrie 2007 de Comisia Europeană și statele Papua-Noua Guinee și Fiji a fost aspru criticat de către societatea civilă și de către politicienii din regiunea Pacificului. Aceștia au subliniat consecințele negative pe care acordul le-a avut asupra nivelului de solidaritate interregională și a dorinței politice de integrare economică în regiune.
<P>
Aceasta din urmă a fost divizată în grupuri care au negociat în mod individual și sub presiuni obținerea unui acord intermediar cu Comisia Europeană. Totodată, se crede că acordarea statutului de produs originar, derogare de la plata taxelor vamale în Uniune pentru produsele piscicole de proveniență din Papua Noua Guinee și Fiji a condus la crearea unui centru de procesare a acestor produse, inclusiv a unor produse neoriginare, de către firme din statele vecine, cu scopul de a profita de avantajele derogării.
<P>
Acest proces ar avea efecte nefaste asupra industriei, lucrătorilor și veniturilor locale, ținând cont de faptul că industria piscicolă este una dintre cele mai importante generatoare de locuri de muncă în aceste țări. De asemenea, el ar reprezenta o concurență neloială pentru produsele europene. Prin urmare, este posibil ca acordul să fi avut efecte contrare celor dorite.
<P>
Astfel, Comisia Europeană trebuie să se asigure că viitorul acord de parteneriat va contribui atât la dezvoltarea unei industrii piscicole locale sustenabile, creatoare de locuri de muncă, cât și la o integrare regională mai strânsă, spre exemplu, prin negocierea viitorului acord cu regiunea Pacificului în întregimea sa.
<SPEAKER ID="137" NAME="Isabella Lövin">
în numele Grupului Verts/ALE. - Dle președinte, unul dintre obiectivele APE este de a promova integrarea regională. Ceea ce am văzut până acum este că acest lucru nu se întâmplă. Dimpotrivă, în cazul Pacificului, UE subminează unitatea prin oferirea de acorduri interimare unor țări ACP, cu condiții speciale.
<P>
Derogarea de la normele de origine pentru peștele prelucrat în Papua Noua Guinee și Fiji este un exemplu. Cred că această derogare este potențial periculoasă și că trebuie să fie evaluată în profunzime în 2011, astfel cum s-a convenit deja.
<P>
Spun acest lucru deoarece este important să avem fapte atunci când se discută această chestiune. Care sunt efectele asupra stocurilor de pește la nivel mondial, asupra locurilor de muncă și asupra mediului în Papua Noua Guinee? Care sunt condițiile sociale ale lucrătorilor? Toate acestea trebuie să fie pe deplin și transparent evaluate, iar apoi derogarea poate sau nu să fie eliminată pe această bază, și nu pe baza plângerilor din industria de pescuit spaniolă, care, în sine, pescuiește în Papua Noua Guinee, dar niciodată nu debarcă pește acolo - și, à propos, nu plătește taxe vamale atunci când vinde peștele ca european pe piața europeană.
<SPEAKER ID="138" NAME="Elie Hoarau" LANGUAGE="FR">
Dle președinte, dle comisar, cred că este o ușoară exagerare să numim Acordurile interimare de parteneriat economic "acordurile Pacificului”, deoarece, din cele 15 state ACP din zonă, doar două sunt semnatare ale acestora.
<P>
Evident, aceste acorduri iau mai des forma unor acorduri bilaterale decât a unor acorduri regionale autentice, acorduri bilaterale care se abat de la obiectivul atât de lăudat al APE, și anume, integrarea regională. Este greu să nu vedem în aceasta o ilustrare cu privire aspectul de care membrii societății civile se plâng, în Pacific, precum și în Africa, și anume, faptul că o serie de țări ACP au fost forțate să semneze acorduri individuale, deoarece Comisia nu a reușit să transforme APE într-un instrument veritabil de dezvoltare de parteneriate.
<P>
Presiunile puternice exercitate asupra statelor ACP de către negociatorii europeni au fost criticate de către însăși țările ACP în cadrul celei de a 92-a sesiuni a Consiliului de Miniștri ACP, care a avut loc la Bruxelles în perioada 8-12 noiembrie 2010. Realitatea APE negociate de către Comisia Europeană este atât de tragică încât au eșuat chiar înainte de intrarea în vigoare. Acestea au fost un eșec în așa măsură încât o serie de țări ACP solicită statelor membre ale Uniunii Europene să examineze posibilitatea de revizuire a mandatului de negociere acordat Comisiei Europene în iunie 2002.
<SPEAKER ID="139" NAME="Andreas Mölzer" AFFILIATION="NI">
(DE) Dle președinte, în legătură cu situația actuală a pieței, reforma regimului pieței UE de zahăr va avea ca rezultat o scădere a prețului la zahărul UE sub prețul internațional.
<P>
Cu această situație a prețului, angajamentele pe termen lung de furnizare cu producătorii de trestie de zahăr din Africa, Caraibe și Pacific vor fi, probabil, foarte dificil de menținut. Faptul că agricultorii din țările ACP ar prefera să își vândă produsele la prețuri mai ridicate pe piața mondială în loc să le vândă ieftin în UE ar fi putut contribui la dificultățile întâmpinate în legătură cu noile acorduri ACP. În cazul în care acest stimulent este eliminat acum și, în același timp, aceștia trebuie să accepte o clauză a națiunii celei mai favorizate, cuplate cu faptul că veniturile statului vor scădea, ca urmare a pierderii de venituri din taxe, nu este de mirare faptul că țările ACP au fost atât de ezitante.
<P>
În acest sens, cu siguranță trebuie acordată atenție pescuitului, și nu numai dacă Papua Noua Guinee și Fiji au acordat altor parteneri comerciali acces la apele lor de pescuit. Poate că ar trebui să investigăm, de asemenea, dacă sunt corecte acuzațiile conform cărora, de exemplu, ca urmare a restricțiilor UE și a cotelor de captură, flota de pescuit spaniolă s-a mutat în Pacific și pescuiește acolo sub pavilion străin.
<SPEAKER ID="140" NAME="Francisco José Millán Mon" AFFILIATION="PPE">
(ES) Dle președinte, aș dori, de asemenea, să îmi exprim îngrijorarea cu privire la impactul prezentului acord asupra sectorului conservelor de ton, care este foarte important în Spania și în special în Galicia, circumscripția mea.
<P>
Acest impact negativ are loc, după cum s-a spus, ca urmare a unei concesiuni fără precedent și greșit fondate: derogarea de la normele de origine pentru produsele din pește prelucrate, la cerere, ca urmare a insuficienței de materii prime indigene.
<P>
Acesta a fost primul lucru pe care Papua Noua Guinee l-a făcut, și derogarea se aplică. Papua Noua Guinee devine astfel o platformă importantă pentru prelucrarea și exportul de ton în rândul concurenților majori ai industriei europene: Filipine, Thailanda, China și Statele Unite ale Americii. Aceștia sunt într-adevăr principalii beneficiari ai acordului.
<P>
Se estimează că această producție de ton se va ridica în cele din urmă la 400 000 de tone pe an, destinate pieței europene, care consumă în prezent un total de aproximativ 710 000 de tone. Impactul va fi foarte grav, deoarece prețurile tonului din Papua Noua Guinee sunt cu o treime mai mici decât prețul de ton european, din cauza salariilor mici din țară și a lipsei de standarde de mediu.
<P>
În regiunea mea, Galicia, acest lucru este considerat a fi concurență imbatabilă, care va avea consecințe grave pentru ocuparea forței de muncă. Doresc ca evaluarea impactului anunțată de către Comisia Europeană să fie cât mai riguroasă posibil și să ia în considerare consecințele pe termen scurt și mediu ale acestei derogări de la normele de origine.
<P>
Sper că va pune capăt aplicării acestei derogări, cât mai curând posibil. Este o măsură excepțională și temporară, dar se pare că în Papua Noua Guinee o consideră a fi una permanentă: altfel, investițiile nu s-ar realiza. De asemenea, sper că această derogare să nu fie inclusă în alte acorduri sau în acordul final. În prezent, cu toate acestea, există o problemă cu acordul provizoriu, și trebuie să fie rectificată.
<SPEAKER ID="141" NAME="Josefa Andrés Barea" AFFILIATION="S&amp;D">
(ES) Dle președinte, după cum se spune aici, acordul de parteneriat cu Papua Noua Guinee și Fiji include o derogare de la normele de origine. Așa cum a spus raportorul, aceasta afectează în special tonul. Ce vrem de la acest acord? Vrem ca sectorul pescuitului să se dezvolte și sărăcia să fie depășită în aceste arhipelaguri: cu alte cuvinte, vrem ajutor pentru dezvoltare.
<P>
Cu toate acestea, ce efecte negative au loc ca urmare a faptului că țările terțe beneficiază de acest tratament preferențial?
<P>
Aici, ascultăm plângerile care sunt făcute. Vrem o situație echilibrată. Comisia tocmai ne-a spus că există cercetări clare, dar opinia exprimată aici este că acest lucru nu este cazul. În 2008, s-a spus că nu există nicio denaturare de orice fel, și ni s-a spus că ar exista o evaluare a impactului.
<P>
Vrem o situație echilibrată. Vrem o revizuire, consultare și controale. Vrem să știm dacă acest acord contribuie la dezvoltarea în acest arhipelag. De asemenea, vrem să știm dacă măsurile de sănătate - care sunt foarte importante pentru produsele importate - sunt respectate, împreună cu gestionarea durabilă a pescuitului, precum și cu combaterea pescuitului ilegal, lucru care este esențial. Un alt element foarte important care ne-ar arăta modul în care țările terțe se pot baza pe activitatea din Papua Noua Guinee este respectarea normelor internaționale de ocupare a forței de muncă.
<P>
Vrem să menținem acest acord și să contribuim la îndeplinirea sa, dar vrem, de asemenea, ca acest acord să fie folosit în beneficiul dezvoltării Papua Noua Guinee și Fiji, și nu pentru a dăuna industriei spaniole.
<SPEAKER ID="142" NAME="Alain Cadec" AFFILIATION="PPE">
(FR) Dle președinte, dle comisar, doamnelor și domnilor, doresc să vă atrag atenția asupra derogării de la normele de origine acordate Papua Noua Guinee privind produsele pescărești prelucrate, în special conservele de ton. Cred că derogarea este extrem de periculoasă.
<P>
Această țară ACP beneficiază de acces preferențial pe piața europeană; adică, dintr-un total de derogări de taxe vamale la tonul conservat pe care îl exportă către piața noastră. Nu pun sub semnul întrebării politica de dezvoltare pusă în aplicare de acord. Cu toate acestea, derogarea de la normele de origine cu privire la conservele de ton este complet inacceptabilă.
<P>
Această derogare permite operatorilor externi să se stabilească în Papua Noua Guinee, aducând astfel beneficii locurilor de muncă și populației locale doar într-o măsură foarte limitată. Trebuie să permitem ajutorul pentru dezvoltare, dar ajutorul corect și eficient care aduce beneficii regiunilor în cauză.
<P>
Importurile comunitare de ton au crescut de la 9 200 la 16 200 de tone între 2008 și 2009. S-au dublat într-un singur an. Acest fenomen poate doar să se înrăutățească dacă această derogare este menținută. Mai mult, aceste produse nu respectă aceleași standarde sociale, de sănătate și de conservare pentru resursele care sunt impuse asupra produselor europene. În special, este imposibil să se verifice originea capturilor.
<P>
Doamnelor și domnilor, Comisia Europeană nu a citit raportul meu cu privire la originea importurilor de produse pescărești și de acvacultură în Uniunea Europeană?
<P>
Dacă nu, situația este fără speranță. Nu putem sacrifica locurile de muncă europene și calitatea produselor vândute pe piața europeană în acest mod. Nu vreau să fie introdusă pe termen nelimitat o situație care va avea un efect distructiv asupra industriei europene de prelucrare.
<SPEAKER ID="143" NAME="Ulrike Rodust" AFFILIATION="S&amp;D">
(DE) Dle președinte, dle comisar, doamnelor și domnilor, în calitate de coordonator pentru Comisiei pentru pescuit, consider că aspectul pescuit din acest acord interimar este deosebit de interesant. În această privință, au existat câteva aspecte controversate la început în ceea ce privește relaxarea normelor de origine pentru Papua Noua Guinee. Susțin ideea Comisiei de a utiliza această relaxare pentru a stimula economia uneia dintre cele mai sărace țări din lume. Sunt convinsă că acest lucru este, de asemenea, un lucru care ar trebui să fie de interes pentru aceia dintre noi implicați în politica în domeniul pescuitului. În același timp, pot să înțeleg preocupările industriei europene, dar sincer nu îmi pot imagina că flexibilizările acordate vor conduce Papua Noua Guinee la a deveni un concurent serios al industriei noastre a conservelor.
<P>
Cu toate acestea, trebuie să fim vigilenți, deoarece în mod clar nu va ajuta pe nimeni dacă mutăm jumătate din industria noastră de conserve în regiunea Pacificului. În această privință, trebuie să spun, totuși, că în timpul dezbaterii privind acest acord, am fost confruntați cu informații foarte contradictorii cu privire la problema măsurii în care investițiile sunt făcute în Papua Noua Guinee și care state profită indirect de relaxarea normelor de origine. Prin urmare, aș solicita urgent Comisiei să monitorizeze îndeaproape aplicarea acestei derogări și să prezinte Parlamentului un raport în timp util cu privire la impactul asupra dezvoltării Papua Noua Guinee și asupra industriei de conserve europene. În cazul în care acest acord nu are efectul dorit în Papua Noua Guinee și implică pierderi inacceptabile pentru societățile europene, vom avea de a face cu o decizie diferită atunci când venim să negociem acordul final. Vă rugăm să ne țineți informați cu privire la evoluții.
<SPEAKER ID="144" NAME="Pablo Zalba Bidegain" AFFILIATION="PPE">
(ES) Dle președinte, aș dori mai întâi să clarific faptul că sunt în favoarea consolidării legăturilor comerciale între Uniunea Europeană și Papua Noua Guinee care promovează dezvoltarea regiunii, dar trebuie să fie o dezvoltare durabilă.
<P>
Cred cu sinceritate că acest acord, în forma sa actuală, nu este unul bun. Sunt pe deplin împotriva unei clauze a acordului, pe care o consider abuzivă: derogarea de la normele de origine, deoarece nu numai că pune în pericol dezvoltarea durabilă a Papua Noua Guinee, dar, după cum am auzit astăzi aici, pune în pericol o întreagă industrie europeană: industria conservelor. Această concesie ar fi trebuit să fie absolut excepțională, și nu ar fi trebuit să fie aplicată în cazul Papua Noua Guinee. Mai mult decât atât, să nu uităm un precedent grav pe care această măsură îl stabilește, și va stabili, pentru viitoarele negocieri ale Uniunii Europene.
<P>
În opinia mea, trebuia să fie o rezoluție mult mai clară și mai fermă în această privință, care să prevadă în mod categoric că, la următoarea revizuire a Acordului interimar de parteneriat, derogarea de la normele de origine va fi suspendată permanent. Prin urmare, doresc să solicit Comisiei să ia în considerare consecințele dramatice pe care această concesie le va avea, în primul rând, pentru industria europeană a conservelor, și în al doilea rând, pentru dezvoltarea durabilă a mediului și a resurselor naturale din Papua Noua Guinee, și precedentul foarte negativ stabilit pentru viitoarele negocieri. Indiferent de cât de mult a declarat Comisia că nu va exista un precedent, presiunea va fi acolo. Prin urmare, solicit Comisiei să decidă să pună capăt derogării de la normele de origine, cât mai curând posibil.
<SPEAKER ID="145" NAME="Mairead McGuinness" AFFILIATION="PPE">
Dle președinte, am coborât să particip la dezbaterea următoare, dar am urmărit această dezbatere din biroul meu și mă preocupă, ca și pe alții care au vorbit în dezbatere aici, ideea de flexibilitate privind normele de origine.
<P>
În ultimele șapte zile a existat un program la televiziunea britanică, parte dintr-o întreagă serie a Channel Four despre industria pescuitului, în care, mă tem, politica Uniunii Europene în domeniul pescuitului a fost supusă unor critici severe, și primim o mulțime de e-mailuri din partea cetățenilor implicați.
<P>
Această problemă specifică nu a fost menționată, dar aș dori doar să mă ridic și să îi sprijin pe acei colegi care și-au exprimat îngrijorarea cu privire la o propunere care se presupune a fi pozitivă ca un instrument de dezvoltare, dar, de fapt, ar putea fi destul de negativă, nu doar dintr-o perspectivă europeană, ci și pentru însăși țările pe care încercăm să le asistăm.
<SPEAKER ID="146" NAME="Andris Piebalgs">
membru al Comisiei. - Dle președinte, aceasta a fost o dezbatere extrem de interesantă. Există sărăcie în lume. Trebuie să ne confruntăm cu aceasta. O modalitate ar fi transferul de resurse financiare, dar este mult mai bine să se acorde oamenilor posibilitatea de a avea un trai decent din munca pe care o desfășoară. Cele trei fabrici de prelucrare a tonului din Papua Noua Guinee care sunt autorizate să exporte ton către UE angajează în jur de 5 700 de persoane, dintre care majoritatea sunt femei. Locuri de muncă sunt în joc în Papua Noua Guinee, care este una dintre țările cele mai lovite de sărăcie.
<P>
Atunci când propune derogări, Comisia ia în considerare în mod corespunzător riscurile implicate și încearcă să creeze garanții. Comisia consideră că este foarte puțin probabil ca exporturile Papua Noua Guinee să provoace o perturbare gravă a industriei pescuitului din UE și a industriei conservelor, având în vedere volumul redus al schimburilor comerciale dintre Papua Noua Guinee și UE, și cota de piață redusă a Papua Noua Guinee pe piața tonului din UE de aproximativ 3 % în ultimii ani. Aplicarea provizorie datează din 2008, si avem o oarecare experiență cu cifrele. Aceasta nu va cauza nicio perturbare a industriei pescuitului și a industriei conservelor din Europa. Dezvoltarea fluxurilor comerciale va fi analizată în continuare într-un studiu privind efectul punerii în aplicare a normelor speciale de origine pentru produsele pescărești, care va fi pregătită în 2011.
<P>
În plus, Comisia va monitoriza comerțul cu PNG și nu va ezita să ia măsurile corespunzătoare în cazul în care o perturbare gravă a pieței UE devine evidentă. Acordul interimar permite în mod explicit aplicarea unor astfel de măsuri în capitolul său 2 privind instrumentele de apărare comercială. Nu există niciun indiciu în acest stadiu cu privire la vreun impact negativ al exporturilor Papua Noua Guinee de produse pescărești asupra industriei conservelor din alte țări ACP sau GSP+. Acest aspect va fi analizat, de asemenea, în studiul pe care tocmai l-am menționat.
<P>
Aș dori să adaug că, independent de orice norme speciale de origine sau de acorduri comerciale preferențiale, țările și întreprinderile exportatoare de pește sau produse pescărești în UE vor trebui întotdeauna să respecte regulamentul privind pescuitul ilegal, nedeclarat și nereglementat și cerințele de sănătate și de siguranță alimentară ale UE. Cred că Comisia a examinat problema foarte atent înainte de a introduce această măsură.
<P>
Voi analiza acum o problemă mai largă: APE în general. Comerțul este departe de a fi simplu. Așa cum am spus, singura modalitate de eradicare a sărăciei este de a permite creșterea în lumea în curs de dezvoltare. Este adevărat că cooperarea regională este destul de dificilă la început. Nu doar acordurile comerciale permit dezvoltarea regională. Acesta este motivul pentru care am alocat 45 de milioane de euro pentru ajutor pentru comerț în regiunea Oceania. Este de trei ori mai mult decât a fost prevăzut în cel de al nouălea FED. Numai prin facilitarea fluxurilor comerciale comerțul regional poate să aibă loc. Dacă ne uităm la toate țările în curs de dezvoltare, practic toate schimburile comerciale se bazează pe monocultură - un anumit articol de export cu o rată de fluctuație ridicată. Acest lucru are un efect extrem de perturbator în țările în cauză.
<P>
Când vorbim despre fluxurile migratoare, securitate, siguranță și justiție în lume, nu putem doar să spunem că nu ne pasă de acestea. Ar trebui să ne pese de acestea, iar departamentele noastre au efectuat un studiu amplu. Propunem măsuri foarte decente, care sunt pe deplin în conformitate cu toate obiectivele Uniunii Europene.
<P>
Cred că măsura este corectă și că garanțiile necesare sunt în vigoare în cazul în care ceva nu merge bine. Cred că am judecat corect acest lucru și, prin urmare, acord sprijinul meu acestui acord.
<SPEAKER ID="147" NAME="David Martin">
autor. - Dle președinte, voi fi concis. Sunt aproape, într-adevăr în întregime, de acord cu dl comisar cu privire la acest subiect.
<P>
În primul rând, pentru a repeta, este important să semnăm APE interimar, pentru că, dacă nu, preferințele comerciale existente pentru Papua Noua Guinee și Fiji vor dispărea, sub conducerea OMC. APE interimar este tocmai asta: este un acord interimar, și sunt de acord cu toți colegii care spun că obiectivul nostru pe termen lung ar trebui să fie un APE complet, global cu toate țările din Pacific, care încurajează integrarea regională în Pacific. Dar trebuie să facem acest pas în acest moment pentru a asigura continuarea preferințelor pentru cele mai mari două țări în regiunea Pacificului.
<P>
Cu privire la pescuit, Comisia a menționat foarte clar că ceea ce avem aici este o excepție. Aceasta va fi singura derogare. Nu există alte părți ale lumii la care intenționăm să acordăm o astfel de derogare. De ce acordăm o derogare Papua Noua Guinee? Vă voi spune: deoarece Papua Noua Guinee este literalmente de cealaltă parte a lumii, și probabilitatea ca flotele de pescuit din UE care exploatează considerabil acea zonă este limitată, deși au dreptul să facă acest lucru. Nimic nu poate opri flotele UE de pescuit să pescuiască în apele Papua Noua Guinee și să își descarce captura și să o pună în conserve în Papua Noua Guinee - și, așa cum s-a spus mai devreme, acest lucru ar fi foarte bun pentru dezvoltare și, într-adevăr, ar trebui să îl încurajăm.
<P>
Dar situația în prezent este că vasele chinezești, cele thailandeze și vasele altor naționalități din Asia pescuiesc în apele Papua Noua Guinee și descarcă peștii înapoi în țara lor, fără a oferi o oportunitate pentru dezvoltare în Papua Noua Guinee.
<P>
Există o oportunitate de dezvoltare aici, în ceea ce privește furnizarea de locuri de muncă, în special pentru femei. Ne plângem adesea că nu depunem suficiente eforturi în politica noastră de dezvoltare pentru a încuraja activitatea în aval. Aici, facem de fapt ceva pozitiv pentru activitatea în aval. După cum a afirmat dl comisar, pentru a se califica, peștele trebuie încă să îndeplinească toate standardele prevăzute de regulamentul privind pescuitul ilegal, nedeclarat și nereglementat. Trebuie să îndeplinească toate condițiile sanitare și fitosanitare. Acest lucru este absolut esențial. Cele trei fabrici din Papua Noua Guinee îndeplinesc aceste standarde în momentul de față și oferă locuri de muncă utile. Daca avem o creștere bruscă a numărului de fabrici, și o creștere bruscă a importurilor din Papua Noua Guinee, atunci, desigur, va trebui să revizuim situația și, eventual, să luăm măsuri.
<P>
În prezent, cu toate acestea, statisticile vorbesc de la sine. Acest acord este în vigoare din 2008. Nu a existat nicio creștere. Nu există nicio amenințare la adresa industriei europene a tonului. M-am întâlnit, ca raportor, cu liderii industriei spaniole a tonului și aceștia mi-au spus că nu există nicio amenințare actuală. Ceea ce îi îngrijorează este viitorul. Aceștia acceptă că, în prezent, nu există nicio amenințare gravă la adresa industriei UE. Așa că să nu exagerăm situația. Haideți să nu punem o țară săracă în curs de dezvoltare să plătească pentru preocuparea noastră cu propriul nostru interes.
<SPEAKER ID="148" NAME="Președinte">
Am primit o propunere de rezoluție depusă în conformitate cu articolul 115 alineatul (5) din Regulamentul de procedură.
<P>
Dezbaterea a fost închisă.
<P>
Votul va avea loc miercuri, 19 ianuarie 2011.
<P>
Declarații scrise (articolul 149 din Regulamentul de procedură)
<SPEAKER ID="149" NAME="Helmut Scholz" LANGUAGE="DE">
Acordul interimar de parteneriat între Comunitatea Europeană și Fiji și Papua Noua Guinee mijlocește în procesul de integrare complicat și complex din regiunea Pacificului. Din nefericire, acesta nu oferă aproape niciun sprijin pentru dezvoltarea niciunuia dintre cele două state. Aș dori să vă reamintesc că lovitura militară de stat din Fiji în 2006 a fost condamnată în unanimitate de către Parlamentul European, Consiliu și, de asemenea, de către Comisie. Odată cu încheierea acestui acord comercial, dictatura care a fost în vigoare până acum va fi recunoscută ca o parte contractantă de un fel oarecare. Eforturile partenerilor noștri în Australia, Noua Zeelandă și alte țări din regiune de a restabili democrația în Fiji vor fi subminate de acest acord. Când am criticat suprimarea democrației de către forțele militare în Fiji în cadrul reuniunii noastre din Comisia pentru comerț internațional, răspunsul de la reprezentanții acesteia a fost: "Dar noi conducem!” Ceea ce consider cinism pur, pare acum să satisfacă cerințele Comisiei pentru legitimitatea părților contractante. Grupul meu va vota împotriva acestui acord. Sunt în favoarea suspendării acordului până când democrația este restabilită în Fiji.
