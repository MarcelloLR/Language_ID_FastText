<CHAPTER ID="025">
Cooperarea cu țările în curs de dezvoltare în ceea ce privește promovarea bunei guvernanțe în chestiuni fiscale (prezentare succintă)
<SPEAKER ID="223" NAME="Președinte">
Următorul punct este raportul întocmit de dna Joly, în numele Comisiei pentru dezvoltare, referitor la taxe și dezvoltare - cooperarea cu țările în curs de dezvoltare în ceea ce privește promovarea bunei guvernanțe în chestiuni fiscale (2010/2101 (INI)).
<SPEAKER ID="224" NAME="Eva Joly" LANGUAGE="FR">
Dle președinte, dnă comisar, doamnelor și domnilor, în această seară vă prezint cu o oarecare satisfacție acest raport cu privire la taxe și dezvoltare.
<P>
Acesta reprezintă o etapă importantă într-o luptă care a început cu mult timp în urmă, pe care o continui acum în Parlamentul European. Aș dori să le mulțumesc colegilor mei din Comisia pentru dezvoltare, cu care colaborarea a fost deosebit de fructuoasă. Sper că aceasta se va confirma în cursul votului de mâine.
<P>
Țările în curs de dezvoltare au fost foarte grav afectate de criza financiară și economică, precum și de creșterea prețurilor la materialele agricole, iar acum au nevoie de noi surse substanțiale de finanțare mai mult decât oricând. În cadrul acestei crize la nivel mondial, veniturile fiscale, care este cea mai veche sursă de finanțare pentru dezvoltare, reprezintă o problemă majoră și o provocare reală.
<P>
Sistemele eficiente de impozitare nu oferă doar finanțare pentru servicii publice vitale. Prin promovarea utilizării transparente și responsabile a veniturilor guvernamentale, ele sunt, de asemenea, unul dintre fundamentele unei democrații responsabile. Contribuind la strângerea impozitelor echitabile, progresive și transparente nu ar trebui în niciun fel să se ajungă la eliminarea sau reducerea asistenței oficiale pentru dezvoltare (AOD). Nu ar trebui să ofere o scuză în plus statelor membre care tind din ce în ce mai mult să-și reducă cota lor din PIB dedicată pentru AOD.
<P>
Deși AOD poate fi imperfectă și lăsa mult loc pentru îmbunătățiri, nu este cu mai puțin vitală pentru țările care au fost grav afectate atât de criza economică, cât și de cea legată de schimbările climatice. Prin urmare, nu ține de înlocuirea ajutorului, ci de redirecționarea lui spre dezvoltarea unor sisteme eficiente de impozitare, la care companiile multinaționale trebuie să contribuie pe baza profiturilor lor efective. În acest fel, țările sărace vor putea să își asume din nou propria dezvoltare, să-și reducă sărăcia și să compenseze pierderea din veniturile vamale, cauzată de liberalizarea piețelor, astfel încât, pe termen lung, se vor putea gestiona fără ajutor străin.
<P>
Cu toate acestea, țările din sud nu sunt doar victimele propriilor sisteme ineficiente de impozitare, ci și ale dumping-ului fiscal impus de către organismele Bretton Woods, ale costului transferurilor ilicite de capital și ale paradisurilor fiscale. În fiecare an, ele înregistrează pierderi colosale de venituri fiscale estimate la de peste zece ori valoarea ajutorului pe care îl primesc de la țările bogate.
<P>
Acest raport subliniază acest fapt. În ceea ce privește liniile directoare ale OCDE, departe de a fi adecvate, ele reprezintă de fapt o amenințare. Permițând jurisdicțiilor necooperante să fie scoase de pe listele gri prin simpla semnare a acordurilor de cooperare, fără a impune vreun schimb automat de informații, acestea creează iluzia că paradisurile fiscale sunt legitime și conferă credibilitate unui sistem care este dăunător pentru finanțele publice în nord și sud deopotrivă.
<P>
Eliminarea paradisurilor fiscale reprezintă un pas vital spre dezvoltarea acestor țări, iar Uniunea Europeană trebuie să facă din aceasta o prioritate absolută. UE trebuie să-și asume responsabilitățile sale așa cum au făcut Statele Unite pentru a produce o legislație clară, cu caracter obligatoriu însoțită de mecanisme reale de sancțiune, în scopul de a pune capăt paradisurilor fiscale, care sunt precum armele de distrugere în masă pentru dezvoltarea țărilor sărace. UE trebuie să împiedice manipularea beneficiilor și prețurilor transferurilor de către companii, în special de societățile europene, care beneficiază și abuzează de pe urma sistemelor dăunătoare de impozitare. Aceasta trebuie să impună instituirea unui mecanism internațional transparent, care să oblige toate companiile multinaționale, în special cele din industriile extractive, să declare în mod automat profiturile pe care le fac și impozitele pe care le plătesc în fiecare dintre țările în care își desfășoară activitatea.
<P>
Aceasta este o primă măsură vitală menită să-i oprească pe cei care se îmbogățesc pe seama suferințelor celor din țările din sud. Ea este și un pas vital spre restabilirea credibilității Uniunii Europene.
<SPEAKER ID="225" NAME="Elena Băsescu" AFFILIATION="PPE">
În condițiile actualei crizei economice, promovarea bunei guvernanțe în materie de fiscalitate se impune atât la nivelul UE, cât și în afara ei. Precizez că fiecare stat are responsabilitatea de a decide propria politică fiscală. În acest context, impunerea de obstacole trebuie evitată, iar colaborarea între state trebuie promovată.
<P>
Combaterea paradisurilor fiscale reprezintă o prioritate-cheie. Acestea contribuie la diminuarea calității sistemului politic în țările în curs de dezvoltare. În plus, încurajează infracțiunile economice, făcându-le mai profitabile. În acest mod, distribuirea inechitabilă a veniturilor fiscale este sporită, la rândul ei. O altă măsură se referă la accentuarea schimbului de informații între toate statele membre. Este necesară, totodată, sporirea participării țărilor în curs de dezvoltare la forurile internaționale relevante.
<SPEAKER ID="226" NAME="Franziska Keller" AFFILIATION="Verts/ALE">
Dle președinte, impozitele și fiscalitatea reprezintă un subiect extrem de important atunci când vorbim despre politicile de dezvoltare. ele reprezintă un subiect crucial pentru coerența politicilor de dezvoltare, deoarece, fără un sistem adecvat de impozitare, fără politici adecvate privind paradisurile fiscale, nu vom fi niciodată coerenți în politicile noastre de dezvoltare, iar momentan nu suntem. Prin urmare, salut din plin acest raport și sper că mâine, dumneavoastră, deputații din acest Parlament, nu-l veți slăbi.
<P>
Trebuie să completăm comunicarea Comisiei, care are deficiențe grave, de exemplu, prin faptul că nu abordează problemele din cadrul OCDE și nici impactul concurenței fiscale asupra veniturilor fiscale. Dacă vrem să respectăm Tratatul de la Lisabona, dacă vrem ca politicile noastre de dezvoltare să fie coerente, trebuie să acționăm acum și vă cer dumneavoastră să sprijiniți acest raport în întregime.
<SPEAKER ID="227" NAME="João Ferreira" AFFILIATION="GUE/NGL">
(PT) Dle președinte, în timp ce cooperarea în domeniul fiscal este importantă și necesară, nu trebuie să ignorăm faptul că politica fiscală este un instrument crucial al politicii economice și sociale, în a cărui definiție au impact evidente criterii și evaluări politice. Prin urmare, nu ține de Uniunea Europeană să exporte așa-numita "bună guvernanță în chestiuni fiscale”, după cum menționează raportoarea pe bună dreptate. Trebuie respectate în întregime suveranitatea, alegerile și opțiunile țărilor în curs de dezvoltare, acordând în același timp atenție situației și condițiilor lor specifice.
<P>
Am două observații cu privire la două subiecte fierbinți. În primul rând, așa-numitele acorduri de parteneriat economic, pe care le-am impus țărilor în curs de dezvoltare în ciuda rezistenței acestora și care constrâng serios sistemele fiscale ale acestor țări, provocând în același timp daune grave. În al doilea rând, paradisurile fiscale, care continuă să existe și să ducă la pierderi de venituri echivalente cu 800 de miliarde de dolari în fiecare an, potrivit raportului. Aceste două exemple sunt paradigme ale inconsistenței politicilor Uniunii Europene în ceea ce privește declaratele sale obiective de cooperare pentru dezvoltare.-
<SPEAKER ID="228" NAME="Maria Damanaki">
membră a Comisiei. - Dle președinte, în numele Comisiei, aș dori să-i mulțumesc Parlamentului European și în special Comisiei pentru dezvoltare pentru acest raport.
<P>
Mă bucur să văd că raportul dnei Eva Joly scoate în evidență și accentuează mesajului comunicării Comisiei privind impozitul și dezvoltarea. Acesta stabilește, de asemenea, obiective foarte ambițioase și oferă consultanță susținută pentru ca Uniunea Europeană să-și consolideze mobilizarea veniturilor în țările în curs de dezvoltare. Mobilizarea resurselor interne este esențială pentru creșterea durabilă, reducerea sărăciei, buna guvernanță și furnizarea de bunuri publice necesare pentru atingerea Obiectivelor de Dezvoltare ale Mileniului. Trebuie să îmbunătățim sinergiile dintre politicile fiscale și de dezvoltare și să sprijinim țările în curs de dezvoltare în construirea unor sisteme și administrații fiscale mai bune.
<P>
Ne confruntăm cu o problemă gravă. Personal, am fost impresionată de cifrele care atestă că valoarea scurgerilor ilicite este de aproximativ zece ori mai mare decât suma de bani destinată ajutorării țărilor în curs de dezvoltare. Acest lucru este cu adevărat izbitor.
<P>
Așa că trebuie să lucrăm simultan la două niveluri complementare. În primul rând, trebuie să sprijinim eficient sistemele fiscale interne și, în al doilea rând, trebuie să lucrăm pentru un mediu fiscal internațional transparent, de cooperare și echitabil, pentru a ajuta țările în curs de dezvoltare în combaterea evaziunii fiscale și a concurenței fiscale dăunătoare.
<P>
Raportul dumneavoastră invită Comisia în primul rând să ia în considerare mai bune impactul liberalizării comerțului și, în al doilea rând, să nu se limiteze la principiile OCDE în lupta împotriva evaziunii fiscale și a concurenței fiscale dăunătoare. Aș dori să fac referire la aceste provocări.
<P>
În ceea ce privește prima chestiune, pot să vă asigur că ne-am angajat pe deplin să susținem o tranziție fiscală de succes, sprijinind intens consolidarea capacităților, inițiativele de dezvoltare a capacităților regionale și internaționale pornind de la cerere, precum și o mai bună coordonare a donatorilor la nivel european și internațional.
<P>
În ceea ce privește a doua chestiune, Comisia consideră evaziunea fiscală și concurența fiscală dăunătoare ca un obstacol major în mobilizarea resurselor interne. Prin urmare, ajutăm țările în curs de dezvoltare să dezvolte capacități pentru a răspunde acestor provocări și promovăm, de asemenea, o mai bună cooperare internațională în materie fiscală.
<P>
Au fost întreprinse deja o mulțime de eforturi de la adoptarea comunicării noastre. Sprijinul financiar al Parlamentului European a făcut posibile acțiuni concrete. Alocarea dumneavoastră din 2010 a 708 000 EUR ne-a permis finanțăm o serie de activități importante în vederea promovării guvernanței fiscale. Aceste activități includ seminarii tehnice ale Forumului african privind administrarea fiscală, sprijin pentru industria extractivă, inițiative de transparență și finanțarea unui eveniment secundar în cadrul Organizației Națiunilor Unite privind mobilizarea resurselor interne. Vom oferi, de asemenea, asistență tehnică pentru punerea în aplicare a acordurilor de schimb de informații fiscale.
<P>
Mai mult decât atât, Comisia pregătește o comunicare pentru a evalua fezabilitatea introducerii unei cerințe de raportare pentru fiecare țară în parte în legislația UE. Am avut o consultare publică, care s-a încheiat în luna ianuarie, iar acum vom continua cu o evaluare a impactului asupra acestei chestiuni importante. Acest lucru ar putea ajuta țările în curs de dezvoltare să combată mai eficient evaziunea fiscală.
<P>
Vreau să-i mulțumesc în mod sincer Parlamentului pentru sprijinul și angajamentul dumneavoastră cu privire la aceste probleme. Sunt convinsă că pot fi înregistrate multe progrese pentru a consolida guvernanța fiscală și mă bucur să văd că aceste subiecte au fost și ele incluse pe ordinea de zi a G20 și G8.
<SPEAKER ID="229" NAME="Președinte">
Dezbaterea a fost închisă.
<P>
Votul va avea loc marți, 8 martie, la amiază.
