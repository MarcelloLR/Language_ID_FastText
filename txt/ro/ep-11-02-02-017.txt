<CHAPTER ID="017">
Numirea directorilor executivi ai AES (dezbatere) 
<SPEAKER ID="227" NAME="Președintele">
Următorul punct pe ordinea de zi sunt declarațiile Consiliului și ale Comisiei privind numirea directorilor executivi ai autorităților europene de supraveghere.
<SPEAKER ID="228" NAME="Enikő Győri">
președinta în exercițiu a Consiliului. - Domnule președinte, aș dori să-i mulțumesc domnului comisar și onorabililor deputați - dragilor mei foști colegi - pentru că mi-au oferit ocazia de a vorbi, în numele Consiliului, despre procesul de numire a președinților și a directorilor executivi ai noilor autorități europene de supraveghere - AES-urile - și despre principiile care ar trebui să călăuzească îndeplinirea sarcinilor acestora.
<P>
Regulamentele AES, pe care le-am adoptat în urmă cu mai puțin de trei luni, nu acordă un rol concret Consiliului în ceea ce privește numirile președintelui și a directorilor executivi ai fiecărei AES, care sunt făcute de consiliul supraveghetorilor respectiv.
<P>
Așadar, în conformitate cu reglementările AES, președintele fiecărei AES este numit de către consiliul supraveghetorilor. În plus, regulamentele AES conferă un rol esențial Parlamentului European, căruia i s-a oferit posibilitatea de a obiecta la numirea acestor directori executivi și de a înlătura din funcție un președinte ca urmare a unei decizii a consiliului supraveghetorilor.
<P>
Care este așadar poziția Consiliului în acest scenariu? Ei bine, Consiliul, în calitate de colegiuitor, a convenit cu Parlamentul să introducă în aceste regulamente dispoziții care au drept obiectiv garantarea faptului că membrii consiliului supraveghetorilor - consiliul de administrație - președintele și directorul executiv al fiecărei AES sunt protejați și independenți, astfel încât să acționeze numai în interesul Uniunii.
<P>
Nu voi cita în întregime dispozițiile acestor regulamente, și în special articolele 42, 46, 49 și 52, însă este clar la ce se referă. Respectiv la faptul că nici membrii cu drept de vot ai consiliilor, nici președintele sau directorul executiv nu vor cere sau primi instrucțiuni de la instituțiile sau organele UE, guvernele statelor membre sau orice organ public sau privat, iar, în schimb, acestea nu vor încerca să influențeze președintele sau directorul executiv în îndeplinirea sarcinilor lor.
<P>
Regulamentele AES trebuie să respecte statutul funcționarilor adoptat de instituțiile UE. Ele conțin, de asemenea, mai multe dispoziții cheie menite să se asigure că președintele și directorul executiv al fiecărei autorități sunt selectați în cel mai obiectiv mod posibil, pe baza criteriilor stabilite la articolele 48 și 51 din regulamente.
<P>
Pe lângă experiența managerială caracteristică profilului directorului executiv, observ că ambele articole enumeră drept criterii "meritele, aptitudinile, cunoștințele cu privire la instituțiile și piețele financiare, precum și experiența relevantă în privința supravegherii și reglementării financiare”.
<P>
În ceea ce privește finanțarea, Consiliul a avut speranțe mari referitoare la AES-uri când a adoptat regulamentele și sunt sigură că la fel au stat lucrurile și în cazul Parlamentului. Acum este sarcina ambelor instituții, în calitate de autorități bugetare, să se asigure că acele ambiții sunt transformate în mijloace adecvate în fiecare an, pe baza propunerii bugetare a Comisiei.
<P>
Președinția acordă, de asemenea, o importanță deosebită respectării de către toate statele membre a obligațiilor lor față de noile autorități. Pentru Consiliu, în calitate de colegiuitor, este esențial ca toate dispozițiile regulamentelor să fie puse în aplicare în întregime și cu exactitate. Ne așteptăm ca Comisia Europeană, în calitate de gardian al tratatelor, să asigure acest lucru.
<P>
După cum știu onorabilii deputați, Comisiei i s-a încredințat, de asemenea, la considerentul 55 al regulamentelor, sarcina de a întocmi o listă cu candidații finali, pentru a ghida procesul de selecție a primului președinte al fiecărei autorități. Parlamentul și Consiliul au căzut de acord asupra acestei proceduri inițiale când au adoptat regulamentele.
<P>
Sper că președinții vor putea acum să-și înceapă activitatea. Este extrem de important ca noile agenții să fie funcționale în cel mai scurt timp posibil. Acestea sunt parte esențială a răspunsului UE la provocările cauzate de această criză financiară. Nu ne putem permite să așteptăm și sunt sigură că pot conta pe sprijinul deplin al Parlamentului pentru a asigura înființarea și funcționarea fără probleme a noilor agenții.
<P>
Ca urmare a bunei cooperări dintre Parlament și Consiliu, autoritatea de supraveghere a UE are o structură complet nouă. Este responsabilitatea noastră comună să ne asigurăm că AES-urile își încep activitatea în cel mai scurt timp posibil.
<P>
În calitate de reprezentantă a unei Președinții favorabile Parlamentului, sunt ferm hotărâtă să lucrez în armonie deplină cu Parlamentul European și sper, de asemenea, să pot lucra cu un Parlament care este un partener loial.
<SPEAKER ID="229" NAME="Michel Barnier">
membru al Comisiei. - (FR) Domnule președinte, doamnă ministru Győri, doamnelor și domnilor deputați, Uniunea Europeană dispune de un nou sistem de supraveghere a sectorului financiar de la 1 ianuarie.
<P>
Acest sistem, combinat cu reforma fundamentală a regulamentelor privind piețele și operatorii financiari, va consolida stabilitatea financiară în Uniune și va oferi, cred, mai multe oportunități și va pune bazele solide ale industriei financiare care este extrem de importantă în țările noastre.
<P>
Aș dori să încep prin a felicita încă o dată Parlamentul European pentru rolul cheie pe care l-a jucat în cadrul acestui proces ani la rând. Faptul că avem acum un sistem de supraveghere mai eficient pentru sectorul financiar și că învățăm de pe urma crizei în acest domeniu, precum și în altele, se datorează în mare parte Parlamentului European.
<P>
Ne apropiem acum de ultimele etape ale creării acestei noi arhitecturi a celor trei autorități europene de supraveghere, cu numirea președinților și a directorilor lor executivi în următoarele zile. Doamnelor și domnilor deputați, aceste proceduri de numire s-au desfășurat cât se poate de transparent și în conformitate deplină cu regulamentele de instituire a autorităților, precum și cu alte norme care reglementează numirea șefilor agențiilor de reglementare ale Uniunii.
<P>
Au fost primite în jur de 275 de candidaturi pentru cele șase posturi despre care tocmai v-am vorbit. Toate au fost analizate cu atenție și în mod obiectiv. Rolurile atribuite diverselor părți interesate, Parlamentului, consiliului supraveghetorilor și Comisiei însăși au fost, de asemenea, respectate cu scrupulozitate. Pe viitor, vom continua să ne asigurăm că procesul este transparent și planificat în mod corespunzător, pentru a permite Comisiei pentru afaceri economice și monetare (ECON) a Parlamentului European să-și îndeplinească cât mai bine rolul său foarte important.
<P>
Acest Parlament a avut - și continuă să aibă - exigențe mari de la aceste autorități și cred că este îndreptățit să procedeze în acest fel. Are pretenții pe care le pot înțelege. La fel ca Parlamentul, Comisia consideră că președinții și directorii executivi ai acestor autorități trebuie să fie aleși pe baza meritelor, experienței, independenței, angajamentului lor față de Europa și cunoștințelor referitoare la supravegherea și reglementarea piețelor financiare. Doamnelor și domnilor, acesta este spiritul în care s-au desfășurat până în prezent procedurile de selecție pe baza candidaturilor pe care le-am primit.
<P>
În plus, Parlamentul și Consiliul au decis, la articolul 68 din regulamentele de instituire a acestor autorități, că președinții și directorii executivi vor trebui să respecte normele aplicabile personalului instituțiilor Uniunii, Comisia s-a asigurat că așa stau lucrurile și că se respectă regulamentele în acest domeniu, precum și în alte domenii.
<P>
Doamnelor și domnilor, v-ați exprimat îngrijorarea cu privire la salariile și vârsta maximă a directorilor executivi ai acestor autorități. În această privință, am analizat toate posibilitățile pentru a obține flexibilitate maximă, iar această chestiune va putea, dacă va fi necesar, să fie analizată din nou în momentul revizuirii funcționării autorităților, care este programată pentru sfârșitul anului 2013.
<P>
Susțin, de asemenea, intenția Parlamentului de a asigura cel mai bun echilibru de gen în structura de conducere a acestor autorități. În procedura de preselecție, Comisia a aplicat cu rigurozitate acest principiu al egalității de șanse pe baza candidaturilor care au fost înregistrate. Menționez în acest sens că în ultima etapă pentru numirea directorilor executivi, care este în curs desfășurare și care nu s-a încheiat, două femei foarte competente sunt în lupta pentru un post de director executiv.
<P>
Sunt întru totul de acord cu Parlamentul cu privire la faptul că avem nevoie de autorități puternice, independente din punct de vedere politic sau din orice alt punct. Președinții, directorii executivi și membrii diverselor "consilii” ar trebui să acționeze absolut independent și numai în interesul Uniunii. Parlamentul și Consiliul au înscris acest principiu în inima regulamentelor de instituire a autorităților, în special în articolele 42, 46, 49 și 52, pe care doamna ministru Győri tocmai le-a amintit.
<P>
Comisia, în calitate de apărător al legislației UE, își va asuma în întregime și pe deplin responsabilitățile pentru a garanta respectarea cu strictețe a acestor articole. În plus, Comisia va fi prezentă în organele de conducere ale autorităților și, în această calitate, va fi cu siguranță vigilentă, asigurându-se că orice decizie luată va fi în interesul Uniunii.
<P>
În ceea ce privește structura consiliului supraveghetorilor, Comisia a subliniat deja necesitatea juridică și importanța politică a garantării faptului că aceste consilii vor fi constituite din șefii autorităților naționale competente. Le-am scris personal autorităților pentru a clarifica acest aspect, acolo unde acest lucru s-a dovedit necesar. Câteva autorități naționale și-au modificat, de atunci, reprezentanța. Altele încă nu au făcut acest lucru. Puteți fi siguri că Comisia va urmări acest aspect cu foarte multă atenție și va fi inflexibilă.
<P>
Structura consiliilor autorităților trebuie să respecte în totalitate voința dvs., voința legiuitorului în general, și voi avea personal grijă ca șefii autorităților naționale să fie prezenți, cel puțin, repet, cel puțin de două ori pe an, în conformitate cu articolul 40 din regulamentele de instituire a acestor autorități.
<P>
În cele din urmă, doamnelor și domnilor deputați, sunt de acord cu intenția Parlamentului de a se asigura că aceste autorități dispun de mijloacele financiare și resursele umane necesare îndeplinirii mandatului lor în mod credibil. Autoritatea bugetară poate conta pe sprijinul tehnic al Comisiei pentru a asigura o bună coerență între, pe de o parte, responsabilitățile încredințate acestor autorități, și, pe de altă parte, în mod firesc, resursele alocate acestora pentru asumarea acestor responsabilități.
<P>
Domnule președinte, doamnelor și domnilor deputați, acum este esențial ca procedurile de numire și confirmare a președinților și directorilor executivi ai acestor autorități să fie finalizate cu succes. Aceste autorități trebuie să-și înceapă activitatea. Vă pot asigura că în fiecare zi am dovada utilității acestor noi autorități deoarece, în prezent, le consultăm aproape în fiecare zi.
<P>
Sarcinile pe care trebuie să și le asume aceste autorități în cooperare cu Comitetul european pentru riscuri sistemice sunt de importanță majoră. Ne-am dorit ca ele să fie pe deplin operaționale de la 1 ianuarie. Acum este responsabilitatea fiecăruia dintre noi, fiecare cu rolul său, să le permitem să-și îndeplinească sarcinile repede și în condiții bune. Pentru acest lucru, ele au nevoie de sprijinul deplin al instituției dvs.
<P>
În numele Comisiei, doresc să afirm încă o dată în fața dumneavoastră că aceasta se va asigura că intenția legiuitorului este respectată în întregime și că aceste autorități lucrează numai în interesul Uniunii Europene.
<SPEAKER ID="231" NAME="Jean-Paul Gauzès">
în numele Grupului PPE. - (FR) Doamnă președintă, doamnă Győri, domnule Barnier, această dezbatere nu este o dezbatere juridică; este o dezbatere politică veritabilă. Este o dezbatere despre viitorul reglementării financiare în Europa. Este apogeul unuia dintre aspectele lucrărilor desfășurate de Parlament, împreună cu Consiliul, sub îndrumarea Comisiei. Așadar, voi fi destul de clar.
<P>
Pentru noi, nu este vorba despre a ne complăcea într-un fel de revoluție sau despre a ne arăta bicepșii doar pentru a ne distra. Este vorba despre a ne asigura că spiritul care a dominat acordurile dintre Consiliu și Parlament este, de fapt, respectat. Nu este o lecție de drept. Textele nu contează. Cunoaștem textele. Ceea ce contează este modul în care vor fi puse în aplicare aceste texte. În această privință, aș dori să-i mulțumesc domnului comisar pentru claritatea discursului său.
<P>
Nu am dorit niciodată să punem sub semnul întrebării Comisia, iar cuvintele rostite de către domnul comisar sunt în concordanță deplină cu dorințele Parlamentului. Discutăm aici despre un document politic care constă în a spune: "Aceste instituții au fost înființate, deci trebuie să le acordăm resursele concrete pentru a funcționa cum se cuvine.”
<P>
Totuși, cred că nu avem doar îndoieli, ci și suspiciuni cu privire la modul în care au fost de fapt puse în aplicare aceste dispoziții de către mai multe state membre, de către cele care doresc să dejoace supravegherea europeană și să împiedice reglementarea financiară la nivel european. Ne opunem acestei atitudini, deoarece credem că, dacă așa ar fi stat lucrurile, am fi fost înșelați în negocierile privind supravegherea. Negocierile au fost lungi; au fost dificile. Toată lumea a făcut compromisuri. Președinția belgiană a realizat o muncă remarcabilă și domnul comisar a oferit un imbold extraordinar. Astăzi, am putea să ne confruntăm cu instituții fără putere efectivă: din cauza statutului scăzut al personalului numit; din cauza faptului că statele membre nu au selectat cei mai buni oameni, și poate deoarece salariile nu au fost atractive.
<P>
În orice caz, astăzi Parlamentul are nevoie de un răspuns concret. Domnule ministru, trebuie să spun că, în ciuda prieteniei pe care o simt pentru dvs., deoarece am stat în aceeași bancă, în același grup și în aceeași comisie, scrisoarea pe care am văzut-o și care, recunosc, este doar o primă variantă, este necorespunzătoare.
<P>
Vă voi transmite răspunsul Grupului Partidului Popular European (Creștin Democrat). Este simplu. Dvs. spuneți, în numele Consiliului, că susțineți pe deplin ceea ce domnul comisar tocmai a spus. Vă pot spune că, în ceea ce ne privește, aceasta va fi o declarație satisfăcătoare. Declarația făcută de domnul comisar este precisă. Se ocupă de problemele referitoare la resursele financiare și umane. Scrisoarea dvs. trebuie să afirme: "Suntem de acord cu practic toate afirmațiile domnului comisar”. Doamnă Győri, acest lucru este foarte important.
<P>
Suntem de acord cu aproape tot ceea ce a spus domnul comisar în plen în această seară.
<SPEAKER ID="232" NAME="Udo Bullmann" LANGUAGE="DE">
Doamnă președintă, doamnelor și domnilor, de ce ne aflăm aici? Domnul Barnier a spus că suntem aici deoarece Parlamentul European a reușit să instituie autoritățile europene de supraveghere care sunt demne de acest nume. Acest subiect nu a făcut parte din programul Consiliului. Nu a făcut parte din programul statelor membre. Comisia, de asemenea, a avut îndoieli referitoare la cât de mult am persevera de fapt cu privire la înființarea acestei noi instituții. Consiliul va înțelege - va trebui să înțeleagă - și Comisia, de asemenea - poate chiar de la sine - motivele noastre de îngrijorare.
<P>
Nu, acest Parlament European - și aceasta este o declarație despre care consider că se aplică tuturor partidelor, nu numai nouă social democraților - nu va permite desfășurarea unor jocuri naționale care subminează puterile acestor noi autorități de supraveghere. Din acest motiv ne interesează desigur numirea personalului. Avem drepturi în această privință - trebuie să fim consultați.
<P>
Există unul sau două aspecte care ne dau de fapt motive de îngrijorare. Primim liste cu persoane și primim liste despre care nu putem de fapt să spunem, când ne uităm peste ele, dacă criteriul de gen a fost aplicat. Ni se dau propuneri pentru candidați, și atunci când le analizăm - și spun acest lucru cu tot respectul pentru persoanele în cauză - nu vedem pe nimeni despre care să credem că nu s-ar descurca decent. Aceștia sunt desigur oameni buni care au arătat deja la locurile lor de muncă că își pot face treaba bine, însă persoanele care ne-au fost prezentate nu sunt persoane care, pe baza competențelor pe care le-au demonstrat în activitatea lor din trecut, pot realmente spune autorităților naționale de supraveghere care ar fi poziția lor în eventualitatea unui conflict. Acolo unde există supraveghere europeană, avântul național se oprește. Acest lucru ne surprinde și ne enervează, și trebuie să ne determine să luăm măsuri.
<P>
Nu, aceste proceduri sunt nesatisfăcătoare, și mă întreb de ce, de exemplu, nu putem adopta aceeași abordare pe care o adoptăm cu privire la responsabilii pentru OLAF, dacă vă interesează, desigur, opinia acestui Parlament. De ce nu putem face acest lucru? Mai avem totuși o ocazie în ceea ce privește directorii executivi. Puteți încă demonstra că sunteți interesați de opinia Parlamentului European. Mai aveți o ocazie. V-aș îndemna pe amândoi - doamnă președintă în exercițiu a Consiliului și fostă colegă deputată doamnă Győri și domnule comisar Barnier, să profitați de această ocazie. Puteți ține cont de obiecțiile acestui Parlament. Puteți să ne spuneți foarte clar cum doriți să colaborați cu noi în viitor. Puteți să ne spuneți foarte clar ce obiective veți sprijini în reforma pentru 2013 și cum veți dota instituțiile. Veți putea, de asemenea, să ne spuneți în mod clar dacă vă interesează opinia noastră în ceea ce privește acei membri ai personalului care nu au fost încă numiți. Vă cer așadar cu toată seriozitatea în interesul Europei să puneți la dispoziție aceste norme repede.
<SPEAKER ID="233" NAME="Sylvie Goulard">
în numele Grupului ALDE. - (FR) Doamnă președintă, doamna Győri, domnule comisar, vă mulțumim pentru că sunteți cu noi în această seară. Suntem conștienți de faptul că timpul disponibil a fost limitat, așadar vă mulțumim și mai mult pentru că ați început să ne răspundeți. Cred că este important să punem motivația noastră în perspectivă în mod clar, așa cum au făcut colegii mei deputați.
<P>
Ceea ce ne motivează pe noi este faptul că am luptat luni la rând împreună pentru a ne asigura că există un "înainte de criză” și un "după criză”, care, pe această piață internă, a facilitat expansiunea serviciilor financiare și a activităților bancare, și suntem pe deplin în favoarea lucrărilor transfrontaliere realizate de sector și a armonizării normelor comune și de supraveghere. Ca să fiu sinceră, pe perioada negocierilor - și, mai mult decât atât, cu sprijinul Comisiei - a devenit foarte clar pentru noi că provocăm tensiuni. A fost foarte clar pentru toată lumea că există câteva state membre care au vrut să continue să controleze supravegherea și ca nimeni să nu se amestece în treburile lor.
<P>
Doamnă Győri, ne spuneți că Consiliul nu are niciun cuvânt în numirea acestor funcționari, lucru corect din punct de vedere legal, însă unele state membre stau la pândă. Mai mult decât atât, domnul comisar a subliniat că departamentele sale au trebuit să spună unor țări să trimită persoane proeminente. Astfel, acest Parlament își face treaba în încercarea de a asigura independență, resurse și hotărârea de a merge înainte.
<P>
Suntem desigur conștienți de responsabilitățile noastre. Noi, mai mult decât oricine altcineva, vrem ca aceste autorități să-și înceapă activitatea, deoarece am contribuit personal la apariția lor. Nu dorim să le amânăm activitatea; mă gândesc, de exemplu, la testele de rezistență pentru bănci, care sunt atât de importante. Oricum, adevărul este că, după cum s-a subliniat, vom fi exigenți, vom medita la această chestiune și ne vom aloca timpul necesar pentru a analiza în detaliu ceea ce ne-ați spus, fiecare dintre dvs. pe rând, și vom lua o decizie cu conștiința curată.
<P>
Aș dori să mulțumesc domnului Barnier pentru că a făcut unele afirmații foarte clare și v-aș ruga pe dvs., doamnă Győri, să nu fiți naivă. Sunt multe în joc.
<SPEAKER ID="234" NAME="Sven Giegold">
în numele Grupului Verts/ALE. - (DE) Doamnă președintă, doamnelor și domnilor, în opinia mea, este vorba aici despre a utiliza cât mai bine posibilitățile furnizate de lege pentru a oferi efectiv supraveghere financiară puternică în Europa, și avem îndoielile noastre despre utilizarea efectivă a acestor posibilități în cea mai bună măsură posibilă în instituții. Observăm defecte de procedură. În calitate de Parlament, nu am reușit până în acest moment să vedem în prealabil lista cu candidați, ci doar rezultatele finale. Ar fi foarte ușor să ne trimiteți această listă acum pentru directorii executivi. Există în mod clar o lipsă a egalității de gen în ceea ce privește ocuparea posturilor și, din cauza unor anumite evenimente din timpul acestui proces, avem îndoielile noastre despre ocuparea efectivă a posturilor în această instituție de către statele membre în interesul Europei.
<P>
Acesta și alte aspecte din scrisoarea noastră ne îndreptățesc să adresăm o întrebare fundamentală. Totuși, mai presus de toate, este desigur, de asemenea, chestiunea potrivirii indivizilor, și în această privință fiecare persoană trebuie să fie evaluată individual pe baza competențelor sale. Există două probleme majore în această privință. La audieri, am aflat că unul dintre candidați a contestat faptul că aceasta este o instituție europeană, însă a vorbit în schimb despre o rețea de autorități de supraveghere, și chiar și atunci când a fost chestionat cu privire la acest aspect nu a fost pregătit să-și corecteze afirmația.
<P>
Nu am primit niciun răspuns clar atunci când i-am întrebat dacă sunt pregătiți să facă transparente toate contactele de lobby cu industria financiară. Am trimis o scrisoare tuturor celor trei candidați, iar în ceea ce ne privește, rezultatul votului depinde de primirea unui răspuns clar și complet la această întrebare.
<SPEAKER ID="235" NAME="Kay Swinburne">
în numele Grupului ECR. - Doamnă președintă, ECR salută oportunitatea de a discuta aceste chestiuni în această sală în această seară.
<P>
Aș dori să clarific faptul că grupul nostru crede că toți cei trei candidați pentru șefia AES, așa cum au fost prezentați Comisiei pentru afaceri economice și monetare ieri, sunt pe deplin calificați și competenți să îndeplinească rolurile importante avute în vedere.
<P>
Orice comentarii pe care le voi face în această seară se referă doar la procesul care a fost urmat pentru a ajunge în acest punct. Aș solicita, prin urmare, ca viitoarele procese de selecție să își propună să recruteze candidați dintr-un grup cât mai larg de talente pentru a asigura o gândire independentă și o nouă diversitate în conducerea principală a unor astfel de autorități. În acest scop, grilele de salarizare trebuie să fie corespunzătoare pentru superioritatea așteptată din partea acestor roluri. Restricțiile de vârstă inutile, sau orice alt criteriu extern care nu ține de abilități tehnice și competențe, ar trebui evitate cu orice preț.
<P>
Putem să ne descurcăm puțin mai bine decât am făcut-o până acum în ceea ce privește procesul și transparența care ar putea fi aplicate cu privire la Parlament. Sper că se va lua act de acest lucru pe viitor.
<SPEAKER ID="236" NAME="Marta Andreasen">
în numele Grupului EFD. - Doamnă președintă, cred că aceste posturi de supraveghetori de agenție nici măcar nu sunt necesare, deoarece consider că nici măcar nu este nevoie de agențiile însele. Va constitui crearea unui alt nivel de supraveghere numit AEVMP o îmbunătățire față de autoritățile de supraveghere existente? Cred că, făcând acest lucru, creăm doar confuzie cu privire la cine este responsabil și pentru ce.
<P>
Va produce autoritatea de supraveghere reglementări adecvate pentru cea mai mare zonă financiară din lume? Mă îndoiesc. Cred, în schimb, că impunerea propriilor teorii privind mulțimea anti-piață va fi adoptată și impusă Londrei. Problemele cauzate în ultimii ani de activitatea financiară au fost provocate de cadrele de reglementare rupte sau ignorate de cei a căror responsabilitate era să le pună în aplicare.
<P>
Nu există nicio garanție că aceste autorități se vor descurca mai bine. Mai mult decât atât, ni s-a prezentat un singur candidat pe fiecare post - un exercițiu pe deplin nedemocratic. Desigur, aceeași procedură a fost folosită pentru numirea președintelui Comisiei, restul comisarilor și al Înaltului Reprezentant. Aș putea continua cu o listă lungă. Vă încurajez pe toți să votați împotriva acestora sau a oricăror alți candidați.
<SPEAKER ID="237" NAME="Michel Barnier">
Comisie. - (FR) Doamnă președintă, voi fi concis, deoarece m-am exprimat cât se poate de sincer și clar. Am cântărit cu atenție fiecare cuvânt din declarația mea, lucru care va fi confirmat în scris într-o scrisoare pe care am semnat-o împreună cu vicepreședintele Šefčovič pentru ca lucrurile să fie extrem de clare.
<P>
Ca răspuns la fiecare dintre discursurile dvs., pentru care vă mulțumesc, aș dori doar să fac trei observații.
<P>
Prima chestiune vizează independența și autoritatea președinților autorităților. Sunt foarte mulțumit, însă nu surprins, de angajamentul total al Parlamentului, care este împărtășit de Comisie, de a apăra această independență și această autoritate și de a asigura respectarea acestora de-a lungul timpului. Este esențial și este ceea ce contează pentru viitor, având în vedere multitudinea sarcinilor și seriozitatea sarcinilor cu care se vor confrunta aceste autorități. Mai devreme, au fost aduse în discuție chestiunile referitoare la agențiile de rating și la testele de rezistență. Acestea sunt chestiuni pentru care vom avea nevoie de autorități și de credibilitatea lor. Acesta este primul aspect pe care am dorit să-l menționez, cu privire la care Parlamentul și Comisia, desigur, și, sper și cred, Consiliul pot fi de acord.
<P>
A doua observație se referă la procedura de selecție. Doamnelor și domnilor, îmi amintesc discuțiile din cadrul trilogurilor, unde această procedură a fost subiectul numeroaselor dezbateri, și, în sfârșit, al consensului în rândul colegiuitorilor. Este așa cum este și are fără îndoială neajunsurile sale. Am propus personal clauza de rendez-vous pentru a o îmbunătăți. Nu am niciun motiv - și vă spun aceasta cu toată sinceritatea - să cred că nu a dus la selectarea unor candidați buni. Nu am niciun motiv să pun sub semnul întrebării motivele candidaților selectați. După ce am primit listele cu finaliștii și m-am întâlnit cu fiecare dintre candidați în persoană, mi-am asumat personal responsabilitatea pentru stabilirea unei ordini în conformitate cu criteriile pe care le-am considerat în mod cert ca fiind cele mai utile și cele mai credibile. Cu toate acestea, pentru a găsi acești candidați buni, ne-am bazat pe listele furnizate nouă și pe cele 275 de CV-uri primite de la autoritățile de reglementare ale statelor membre. Avem o clauză de rendez-vous pentru a îmbunătăți aceste proceduri, care pot fi cu siguranță îmbunătățite. Însă aș dori să spun cu toată sinceritatea că, în ceea ce mă privește, nu am niciun motiv să spun sau să cred că nu am selectat candidați buni, capabili să se ridice la nivelul responsabilităților lor.
<P>
În final, există un al treilea aspect, pe care unii dintre dvs. l-au adus în discuție, care se referă la nivelul de reprezentare a autorităților. Comisia se va asigura întotdeauna că această reprezentare este în deplină conformitate cu regulamentele și la cel mai înalt nivel. Aș dori să exprim sincerele mele mulțumiri Parlamentului European pentru că ne-a sprijinit în această problemă absolut esențială, care este, de asemenea, una dintre cheile spre credibilitate.
<P>
Doamnă președintă, doamnelor și domnilor, doar atât am vrut să spun înainte de a ne retrage cu toții pentru a medita la toate aceste chestiuni, după cum a spus un vorbitor anterior. Iată ceea ce am vrut să vă ofer drept asigurare, sub formă de preocupare, pe care aș dori să o exprim personal în numele tuturor comisarilor, pentru vigilența de a asigura succesul acestor autorități. Vom avea astfel supraveghere europeană veritabilă, care nu va înlocui autoritățile de supraveghere naționale, ci le va face să lucreze împreună mai eficient, care va avea propriile sale puteri când va înfrunta provocări și riscuri, care sunt acum, în mod clar, transnaționale.
<P>
Aveam nevoie, și acum avem în mare măsură, mulțumită dvs., aceste trei ecrane tip radar, aceste trei autorități, pe lângă Comitetului european pentru risc sistemic. Doamnelor și domnilor, este acum necesar ca toată lumea să se apuce repede de treabă deoarece, sincer vorbind, observ că piețele se mișcă foarte repede, mult mai repede decât noi, în această epocă a democrației, iar autoritățile trebuie să lucreze foarte repede.
<SPEAKER ID="238" NAME="Enikő Győri">
președinta în exercițiu a Consiliului. - Doamnă președintă, onorabili deputați, mai întâi permiteți-mi să răspund întrebării care a apărut foarte des în cadrul acestei dezbateri: va fi de acord Consiliul să revizuiască procedura de numire din regulament?
<P>
Ei bine, știu că același considerent prevede, pentru numirile ulterioare ale președinților, ca oportunitatea de a avea o listă de finaliști întocmită de Comisie să fie verificată prin intermediul unui raport.
<P>
De asemenea, știu că articolul 81 din regulament prevede, de asemenea, ca revizuirea efectuată de Comisie să fie trimisă Parlamentului European și Consiliului până la 2 Ianuarie 2014 și la fiecare trei ani după aceea. Așadar, această dispoziție ne va oferi ocazia de a îmbunătăți regulamentul în timp util pe baza experienței practice și, în acest spirit, aștept cu nerăbdare un dialog constructiv între instituțiile noastre pentru a deschide calea pentru viitoarea evaluare.
<P>
președinta în exercițiu a Consiliului. - (HU) Doamnă președintă, discursurile ținute de domnul comisar și de către mine s-au limitat la competențele noastre. Am primit scrisoarea președintelui Comisiei economice și am încercat să răspundem întrebărilor care țin de competența noastră. Am încercat să vă conving că există garanții ale independenței și, în crearea bugetului, sarcina Consiliului și a Parlamentului, în calitatea lor de cele două instituții care au responsabilitate financiară, este de a se asigura că aceste instituții sunt funcționale. Așadar, mi se pare că există o împărțire clară a sarcinilor și un angajament lipsit de ambiguitate din partea tuturor instituțiilor.
<P>
Scrisoarea trimisă astăzi de președintele ECOFIN, domnul ministru György Matolcsy, ca răspuns la scrisoarea trimisă de președintele ECON în această dimineață, a fost scrisă în acest spirit, și am încredere că veți considera că reprezintă, împreună cu opinia Comisiei, un răspuns satisfăcător. Consiliul și președinția în exercițiu sprijină pe deplin această inițiativă. Aceasta a fost întrebarea domnului Gauzès, la care Comisia a răspuns în ceea ce privește subiectele care țin de competența sa. Prin urmare, sper că după această dezbatere nu vor exista obstacole pentru candidații sprijiniți de Parlament mâine și că autoritățile de supraveghere vor putea în sfârșit să-și înceapă activitatea.
<SPEAKER ID="240" NAME="Președinta">
Pentru încheierea dezbaterii au fost depuse trei propuneri de rezoluție în conformitate cu articolul 120 din Regulamentul de procedură.
<P>
Dezbaterea a fost închisă. Votul va avea loc mâine la ora 11.30.
<P>
Declarație scrisă (articolul 149 din Regulamentul de procedură)
<SPEAKER ID="241" NAME="Alfredo Pallone" LANGUAGE="IT">
Acest Parlament a adus o contribuție importantă la crearea noilor autorități europene de supraveghere financiară. De aceea dorește să sublinieze rolul său în această seară și îndeamnă și Consiliul și Comisia să-și ia angajamentul de a garanta că autoritățile operează independent și au personalul și resursele de care au nevoie. Acest lucru se aplică oricărei persoane care este numită. Candidații la posturile de președinți ai AES-urilor și-au dovedit, de fapt, competența și profesionalismul și sunt sigur că își vor putea îndeplini rolul într-un mod imparțial și mai mult decât satisfăcător. Cred că este esențial să sprijinim candidații și să ne asigurăm că aceste autorități sunt în măsură să înceapă activitatea în cel mai scurt timp posibil, deoarece sunt multe probleme de rezolvat și necesită măsuri imediate. Aceasta este cerința care ne-a determinat să înființăm autoritățile și pe care va trebui să ne-o amintim în timpul votului de mâine.
