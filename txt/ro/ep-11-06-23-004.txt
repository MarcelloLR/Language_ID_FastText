<CHAPTER ID="004">
Trialogul privind proiectul de buget 2012 (dezbatere)
<SPEAKER ID="008" NAME="Președinte">
Primul punct pe ordinea de zi este raportul elaborat de dna Balzani, în numele Comisiei pentru bugete, referitor la mandatul pentru trialogul privind proiectul de buget 2012 (2011/2019 (BUD)).
<SPEAKER ID="009" NAME="Francesca Balzani">
raportoare. - (IT) Dle președinte, doamnelor și domnilor, cu mandatul pentru trialog procedura bugetară ajunge la cea mai concretă etapă, etapa în care autoritățile bugetare încep de fapt discuțiile care pot conduce la rezultate utile și semnificative. Acesta este motivul pentru care, înainte de toate, sper să se profite de oportunitatea acestui trialog, ocazie care nu trebuie ratată.
<P>
Am abordat procedura bugetară cu foarte mult realism. În prezent statele membre pun în aplicare politici naționale severe de consolidare bugetară, iar aceste politici trebuie să găsească un echilibru important între nevoia de a face față crizei și necesitatea de a relansa economia și investițiile. Tocmai de aceea în prezent bugetul Uniunii Europene, care are o capacitate importantă și unică de a oferi valoare adăugată cheltuielilor, investițiilor și resurselor, poate și chiar trebuie să joace un rol fundamental. Un rol fundamental prin care este esențial ca strategia Europa 2020 să fie luată drept punct de plecare.
<P>
Acest Parlament a considerat de la bun început strategia Europa 2020 un element central al discuțiilor bugetare. Bugetul pentru 2012 poate și trebuie să fie primul pas în adoptarea de măsuri concrete față de această strategie, care este instrumentul ales tocmai pentru relansarea Uniunii noastre.
<P>
În acest sens, oferind strategiei Europa 2020 o dimensiune financiară, aduce în discuție și oferă un rol central coerenței și credibilității noastre. Nu putem construi o strategie atât de ambițioasă fără a o pune în aplicare imediat, tocmai într-un moment când este esențial ca acest instrument pentru relansarea economiei să fie creat pentru a face uz pe deplin de efectele sale.
<P>
Prin urmare, consecvența, credibilitatea și ambițioasa strategie Europa 2020 devin de asemenea decisive și fundamentale în garantarea stabilității de care avem nevoie în prezent în cadrul Uniunii Europene, precum și în ceea ce privește moneda noastră unică.
<P>
De asemenea, există alte activități și politici care ocupă un loc important. Mă refer la procesele democratice din zona mediteraneeană și la necesitatea de a garanta o dimensiune externă a Uniunii Europene, care în acest moment poate să joace cu adevărat un rol și să își reia o poziție importantă de conducere.
<P>
Să nu uităm că bugetul nu este doar un instrument care urmează să fie aprobat când trebuie să existe o previziune pentru anul următor. Este de asemenea un instrument care trebuie să funcționeze pe tot parcursul anului. În acest sens, este o problemă care necesită atenție deosebită pentru gestionarea sa, nu doar în ceea ce privește plățile pentru anul următor, ci și în ceea ce privește punerea în aplicare a bugetului 2011 pentru anul în curs.
<P>
Consecvența, credibilitatea și utilizarea hotărâtă și în unanimitate a bugetului ca instrument fundamental pentru combaterea crizei și compensarea pentru politicile de consolidare ale statelor membre - toate acestea sunt aspecte care necesită un angajament serios din partea noastră, care trebuie să ne asigure din nou un rol cu adevărat crucial în domeniul securității Uniunii Europene și, mai presus de toate - și aceasta este preocuparea mea majoră - care ne invită să nu pierdem ocazia trialogului. Trialogul poate și trebuie să fie cu adevărat o oportunitate valoroasă pentru un schimb de opinii concret și util, care în acest an ne va conduce la o viziune comună asupra alegerilor bugetare pe care trebuie să le facem.
<P>
Cred că atunci când se lucrează la un document atât de important ca bugetul, schimbul de opțiuni este un alt semn excelent al capacității noastre de a lucra în cadrul Uniunii, care este deosebit de importantă în acest moment.
<SPEAKER ID="010" NAME="Janusz Lewandowski">
membru al Comisiei. - Dle președinte, mă aflu aici pentru a asculta opiniile dvs. în ceea ce privește proiectul de buget prezentat de Comisie și în ceea ce privește mandatul pentru trialog.
<P>
Avem multe sarcini importante de îndeplinit și vom avea în curând posibilitatea, în cadrul trialogului viitor, să discutăm punctele de interes pentru Parlament. Dar este clar, iar acest lucru a fost prezentat de către raportoare, că în actualele condiții neobișnuite redactarea și ajungerea la compromisuri privind bugetul 2012 nu poate fi "starea de normalitate”. Prin urmare, stabilirea unui echilibru între consolidarea finanțelor publice și investițiile care conduc la creștere economică și la ocuparea forței de muncă este o necesitate și cred că acest lucru este vizibil în proiectul nostru. Chiar și în vremuri de criză avem nevoie de investiții pentru a sprijini redresarea foarte fragilă a economiei europene.
<P>
Prin urmare, iată o parte a răspunsului nostru pentru bugetul 2012. Am adus de asemenea îmbunătățiri clare în ceea ce privește prioritățile referitoare la strategia Europa 2020. Potrivit estimărilor noastre, aceasta reprezintă 62,6 miliarde de euro, adică 43,5 % din întregul proiect de buget. De asemenea, este îmbunătățită secțiunea cheltuielilor legate de Tratatul de la Lisabona, care au crescut cu 4 %. Aceasta este prima parte a răspunsului.
<P>
A doua parte a răspunsului o reprezintă, desigur, o abordare riguroasă a administrației, creștere zero pentru Comisie și ceea ce noi numim priorități negative pentru evaluarea foarte dură a programelor - pentru a vedea dacă acestea funcționează sau nu - și, pe baza rezultatelor, în unele domenii, finanțarea sub programarea financiară preexistentă pentru anul 2012. În consecință, proiectul de buget pentru 2012 este cu aproape 9 miliarde de euro sub plafonul perspectivei financiare stabilite pentru 2012.
<P>
Nu este de ajuns să elaborezi un buget. Este obligația noastră comună să răspundem la evoluțiile care au loc la nivel global. Acesta este îndeosebi cazul regiunii mediteraneene din sud. Prin urmare, am convenit să modificăm nota nr. 1 la bugetul 2012, asupra căreia s-a convenit în urmă cu o săptămână, în scopul de a îmbunătăți răspunsul bugetar oferit regiunilor noastre vecine și mai ales sudului Mediteranei pentru 2011, 2012 și 2013 cu mai mult de 1,3 miliarde de euro.
<P>
Pentru anul viitor acest lucru înseamnă mobilizarea unei sume suplimentare de aproape 500 de milioane de euro pentru regiunea sud-mediteraneeană și în general pentru această zonă, folosind marja de la rubrica 4, dar acest demers este și în detrimentul instrumentelor de flexibilitate cu până la 150-153 de milioane de euro.
<P>
Rezultatul este cel prezentat. Plățile trebuie să crească cu 4,9 %, dar acest lucru nu este din plăcere; acest lucru este necesar pentru a plăti obligațiile juridice restante, care cresc la sfârșitul perspectivei financiare. Acesta, am să repet încă o dată, este exact cu 8,8 miliarde de euro mai puțin decât a fost plafonul pentru anul 2012.
<P>
Se investește mai mult în cercetare și dezvoltare, se consolidează coeziunea, care este acum în mișcare, deoarece programele eligibile s-au încheiat, iar noi trebuie să plătim facturile statelor membre. Dar, în general, chiar și pentru coeziune, cheltuim mult mai puțin decât prognoza consolidată a statelor membre pentru 2012.
<P>
Prin urmare, pentru a rezuma, nu mă aștept la discuții ușoare cu Consiliul în ceea ce privește viitorul. Experiența procedurii din 2011 a fost foarte instructivă. Avem nevoie de sprijinul Parlamentului pentru a forma un buget decent pentru anul viitor: pe de o parte consolidare și pe de altă parte contribuție la creștere economică și locuri de muncă. Sper că în acest an procedura se va desfășura cu mai puține probleme și cum mai puține emoții decât procedura pentru bugetul 2011.
<SPEAKER ID="011" NAME="María Muñiz De Urquiza" LANGUAGE="ES">
Dle președinte, propunerea Comisiei ca bugetul 2012 să își limiteze creșterea la minimul absolut necesar pentru a respecta angajamentele juridice ale UE ar însemna înghețarea Uniunii Europene, iar Grupul Alianței Progresiste a Socialiștilor și Democraților din Parlamentul European nu poate fi de acord cu acest lucru.
<P>
Noi credem în Europa, credem în politicile sale și în necesitatea de a le finanța, deoarece, dle comisar, UE nu reprezintă o cheltuială, ci mai degrabă o valoare adăugată pentru politicile naționale.
<P>
După cum a menționat raportoarea, suntem pe deplin de acord că bugetul ar trebui să vizeze realizarea strategiei UE 2020, a competitivității și ocupării forței de muncă, dar această preocupare majoră nu trebuie să ne distragă și mai mult atenția de la subfinanțarea cronică a acțiunii externe a Uniunii. Acest lucru este incompatibil cu scopul urmărit de Parlamentul European, Comisie și Consiliu, ca Uniunea să fie un actor important pe scena mondială, cu o creștere a inflației de numai 2,9 %.
<P>
Propunerea formulată face dificilă satisfacerea cererilor publicului și îndeplinirea responsabilității noastre de a promova pacea, dezvoltarea, stabilitatea internațională și drepturile omului în lume.
<P>
Mă voi concentra asupra punctelor de interes pentru Comisia pentru afaceri externe.
<P>
În primul rând, revizuirea politicii europene de vecinătate, în special a dimensiunii sale mediteraneene, trebuie să se reflecte în buget. Pentru început, dle comisar, în ceea ce privește Palestina, procesul de pace din Orientul Mijlociu și Agenția Organizației Națiunilor Unite pentru Ajutor și Reconstrucție (UNRWA), propunerea Comisiei sugerează o reducere a bugetului cu 100 de milioane de euro.
<P>
Eu cred că pacea în Orientul Mijlociu este o chestiune suficient de delicată, iar activitatea UNRWA suficient de importantă pentru a nu fi supuse, an după an, jocului Comisiei de a propune sume mai mici, care apoi cresc în timpul negocierilor cu privire la procedura bugetară.
<P>
Dle comisar, zona mediteraneeană este foarte importantă, dar nu în detrimentul altor zone ale acțiunii externe a Uniunii Europene.
<P>
Un exemplu în acest sens este America Latină și subfinanțarea sa notorie. Pe lângă această subfinanțare rușinoasă, există și blocarea fondurilor pentru țările care ar putea beneficia de Instrumentul pentru țările industrializate (ITI +), dar - și voi încheia aici, dle președinte - acestea nu sunt în măsură să profite de acest beneficiu deoarece nu există nicio soluție pentru problema temeiului juridic pentru acest instrument.
<P>
Extinderea și instrumentul de stabilitate trebuie de asemenea să primească finanțarea de care au nevoie, după cum ar trebui să se întâmple și cu alte aspecte multilaterale precum contribuția Uniunii Europene la Entitatea Națiunilor Unite pentru Egalitatea de Gen și Abilitarea Femeilor (UN Women). Doar o secundă în plus, dle președinte, pentru a spune că ar trebui să fim flexibili și în utilizarea bugetului.
<SPEAKER ID="012" NAME="Jorgo Chatzimarkakis">
raportor pentru aviz al Comisiei pentru control bugetar. - (DE) Dle președinte, din punctul de vedere al controlului bugetar, Uniunea Europeană este adesea acuzată de adoptarea unei abordări neglijente în ceea ce privește cheltuielile. Cine este răspunzător pentru acest lucru? În 80 % din cazuri este vorba chiar de statele membre, care dețin responsabilitate comună pentru cheltuieli. Adesea este vorba despre statele membre. Ne amintim cu toții modul în care premierul britanic, dl Cameron, i-a spus președintelui Parlamentului European că, în loc să solicităm mai mulți bani, ar trebui în primul rând să ne asigurăm că banii sunt cheltuiți mai eficient. Care țară a greșit cel mai mult în 2010? Regatul Unit. Toate programele britanice au fost oprite în 2010.
<P>
De ce s-a întâmplat acest lucru? Deoarece normele sunt prea complicate. Prin urmare, aș dori să le solicit colegilor mei deputați și în special Comisiei să militeze împreună cu statele membre pentru norme mai simple, pentru sisteme de monitorizare mai eficiente și mai simple și pentru introducerea de noi elemente. De exemplu, dacă politica de cercetare ar include un premiu pentru un proiect deosebit de inovativ și care se bucură de succes, acest lucru ar face-o mult mai ușor de monitorizat. Același lucru este valabil pentru politica de coeziune, în cadrul căreia am putea crea un efect de pârghie prin furnizarea de împrumuturi pentru proiecte.
<P>
Există o mulțime de oportunități deschise nouă în domeniul inovării. Ar trebui să facem un pas curajos înainte.
<SPEAKER ID="013" NAME="Pervenche Berès" LANGUAGE="FR">
Dle președinte, dle comisar, Comisia pentru ocuparea forței de muncă și afaceri sociale și-a prezentat prioritățile sale în legătură cu un fapt alarmant: criza economică, financiară și socială continuă să facă ravagii, în prezent cu 23 de milioane de șomeri, dintre care 5,2 milioane sunt tineri.
<P>
În rezoluția sa referitoare la orientările pentru politicile de ocupare a forței de muncă ale statelor membre, Parlamentul European a solicitat Consiliului European "să nu considere chestiunile privind ocuparea forței de muncă ca fiind secundare atunci când analizează recomandarea Comisiei, inclusă în analiza anuală a creșterii, de a face din consolidarea fiscală riguroasă pentru perioada 2011-2012 prima prioritate”. În ceea ce privește bugetul, această cerință trebuie să se traducă în sprijin puternic pentru cele cinci obiective principale ale strategiei Europa 2020, în special creșterea nivelului ocupării forței de muncă și reducerea numărului persoanelor afectate de către sau supuse riscului sărăciei sau excluziunii sociale.
<P>
Comisia pentru ocuparea forței de muncă și afaceri sociale subliniază faptul că aceste obiective necesită ca bugetul UE și bugetele statelor membre să fie comparabile, compatibile și complementare.
<P>
Îi mulțumim călduros raportoarei noastre Francesca Balzani, întrucât știm cât de mult promovează punctul de vedere adoptat de comisie în cadrul trialogului.
<SPEAKER ID="014" NAME="László Surján">
raportor pentru aviz al Comisiei pentru dezvoltare regională. - (HU) Dle președinte, Comisia pentru dezvoltare regională a dezbătut și sprijină cu plăcere propunerea. Comisia o consideră destul de prudentă și consideră că aceasta oferă pregătirea adecvată nu doar pentru trialogul în sine, ci și pentru întregul proces bugetar în viitor. Desigur, aspectul cel mai important pentru Comisia pentru dezvoltare regională este finanțarea politicii de coeziune și atragem atenția asupra faptului că în cursul normal al ciclului de șapte ani, am ajuns la etapa în care statele membre elaborează, sau încearcă să elaboreze, și cheltuiesc sume din ce în ce mai mari pe baza programelor concepute. În țara mea, de exemplu, fondurile pe care le-am primit în ultimul an au fost de două ori mai mari față ceea ce am fi primit înainte în doi ani. Prin urmare și acest lucru indică o accelerare, care este datorată de asemenea unor motive interne, dar acest fenomen este vizibil de asemenea și în alte state membre. De aceea, sperăm ca această politică să primească sprijin.
<SPEAKER ID="015" NAME="Luis Manuel Capoulas Santos" LANGUAGE="PT">
Dle președinte, există trei aspecte-cheie în ceea ce privește rubrica 2: politica agricolă comună (PAC). Nu sunt probleme majore în ceea ce privește primul pilon, deoarece acesta reprezintă aproximativ 90 % din cheltuieli și este pus în aplicare în proporție de aproximativ 100 %, prin urmare salutăm creșterea cu 3 % a cheltuielilor pentru 2012, întrucât aceasta acoperă perfect costurile de extindere a PAC, care, după cum știm, va avea loc treptat până în anul 2013.
<P>
Nici al doilea pilon nu prezintă probleme speciale deoarece se măresc creditele. Acesta este un pas pozitiv întrucât ne aflăm în mijlocul perioadei de programare. Având în vedere criza și dificultățile cu care se confruntă anumite state membre în ceea ce privește cofinanțarea, este important să accelerăm punerea în aplicare a acestui al doilea pilon, care reprezintă aproximativ 70 %.
<P>
Al treilea aspect pe care aș dori să îl aduc în discuție- și pe acesta îl consider cel mai important- are de-a face cu anumite programe specifice. În conformitate cu o hotărâre a Tribunalului, proiectul care încurajează consumul de fructe în școli și sistemul de distribuire a laptelui în școli și în special, programul de sprijin pentru cei mai nevoiași, au sfârșit prin a fi reduse în mod substanțial, deoarece s-a decis ca fondurile excedentare să fie mobilizate și utilizate doar prin mecanisme de intervenție. Într-un astfel de moment de criză acută, solidaritatea nu ar trebui să fie doar o prioritate politică, ci, mai presus de toate, un imperativ al conștiinței. Prin urmare, solicit Comisiei și Consiliului să prezinte propuneri legislative pentru a corecta această situație nedreaptă.
<SPEAKER ID="016" NAME="Olle Ludvigsson" LANGUAGE="SV">
Dle președinte, în numele Comisiei pentru afaceri economice și monetare, aș dori să subliniez trei domenii prioritare. În primul rând, noile autorități europene de supraveghere financiară trebuie să fie finanțate într-un mod satisfăcător. Capacitatea acestora de a juca un rol mai puternic este crucială pentru stabilitatea piețelor financiare. Când autorităților le sunt atribuite sarcini noi, resursele acestora trebuie să fie sporite imediat. Pe termen mai lung, trebuie să analizăm mai atent dacă personalul care este prevăzut în prezent va fi de fapt corespunzător. În al doilea rând, Comisia trebuie să fie pregătită pentru a spori resursele umane în domeniul afacerilor economice odată ce este adoptat pachetul de guvernanță economică. Reglementările actualizate trebuie să fie gestionate eficient de la bun început. În al treilea rând, în buget trebuie să fie prevăzut domeniul de aplicare pentru îmbunătățirea calității statisticilor UE. Statisticile economice slabe ar putea fi unul dintre motivele crizei.
<SPEAKER ID="017" NAME="Reinhard Bütikofer" LANGUAGE="DE">
Dle președinte, dle Lewandowski, dnă Balzani, în primul rând aș dori să îi mulțumesc dnei Balzani în numele comisiei mele pentru munca foarte dificilă întreprinsă de dumneaei și pentru cooperarea strânsă. Oferă un exemplu foarte bun.
<P>
Dle Lewandowski, ați spus că o abordare obișnuită nu este acceptabilă. Acest lucru este cu siguranță adevărat. Cu toate acestea, dacă analizăm domeniul priorității energetice din cadrul strategiei Europa 2020, Comisia are în mod evident o ușoară tendință de a continua ca și până acum, deoarece zona de prioritate nu a fost finanțată în totalitate. Se operează reduceri chiar și în domeniul important al politicii energetice și acest lucru nu are niciun sens. După cum spun americanii, trebuie să ne investim banii acolo unde este nevoie și nu trebuie să facem promisiuni pe care mai apoi nu le putem îndeplini.
<P>
În al doilea rând, noi, cei din Comisia pentru industrie, cercetare și energie, dorim să ne asigurăm că dramatica creștere a costurilor pentru proiecte importante, precum reactorul de fuziune nucleară ITER și sistemul global de navigație GALILEO PAS nu înghit și mai mult din bugetul pentru cercetare. Am făcut propuneri în privința acestui subiect și am fi mulțumiți dacă s-ar bucura de un răspuns pozitiv. În cele din urmă, acest lucru se referă la întreprinderile mici și mijlocii. Vrem să stabilim prioritățile pentru accesul acestora la finanțare pentru cercetare și inovare și la instrumente financiare inovatoare.
<SPEAKER ID="018" NAME="Franziska Keller">
raportoare pentru aviz a Comisiei pentru libertăți civile, justiție și afaceri interne. - Dle președinte, Comisia pentru libertăți civile, justiție și afaceri interne salută cu căldură creșterea în domeniul libertății, securității și justiției, dar consideră de asemenea că, înainte de a elabora noi măsuri și programe, cele existente ar trebui să fie evaluate în mod corespunzător, iar aceste evaluări ar trebui să fie considerate drept bază pentru elaborarea programelor noi.
<P>
Constatăm că există posibilitatea de a utiliza sinergii și de a evita suprapunerile, de a simplifica lucrurile și de a ne asigura că există o valoare adăugată clară pentru orice ceea ce facem la nivelul UE.
<P>
Comisia pentru libertăți civile este ferm convinsă că ar trebui să analizăm ceea ce se întâmplă de fapt în prezent în jurul nostru și că trebuie să ne îmbunătățim capacitățile de a face cheltuieli în domeniul protecției refugiaților, precum și în domeniul integrării romilor. Toate agențiile noastre trebuie să fie în măsură să îndeplinească sarcinile cu care le copleșim.
<P>
În sfârșit - și acest lucru ar putea fi de asemenea în interesul Comisiei - Comisia pentru libertăți civile este ferm convinsă că o parte substanțială din bugetul SIS II ar trebui rezervată deoarece nu există încă niciun rezultat clar. Ar trebui să luăm de asemenea în considerare rezervarea unor părți din cheltuielile cu personalul în cazul în care Programul UE de urmărire a finanțărilor în scopuri teroriste - care a fost discutat până acum doar de Comisie, dar nu și de Comisia pentru libertăți civile - nu obține rezultate.
<SPEAKER ID="019" NAME="Barbara Matera" LANGUAGE="IT">
Dle președinte, doamnelor și domnilor, situația economică și financiară dificilă din Europa a scos în evidență punctele slabe ale statelor membre, care fac eforturi din greu pentru a evita criza datoriilor suverane. Criza a dus la o scădere bruscă a investițiilor publice în domenii-cheie pentru promovarea creării de locuri de muncă și a creșterii economice. Strategia Europa 2020, care este esențială pentru bugetul 2012, propune o modalitate de a întrerupe acest cerc vicios.
<P>
Deși recunosc că Comisia a dat dovadă de simț al răspunderii prin alocările planificate pentru 2012, în calitatea mea de raportoare privind bugetul a Comisiei pentru drepturile femeii și egalitatea de gen, regret creșterea minimă în cazul unor programe precum PROGRESS, prin care se pun în aplicare inițiative importante pentru tineri, pentru lupta împotriva sărăciei și pentru egalitatea de gen, și Daphne, care este responsabil pentru politicile de combatere a violenței împotriva femeilor.
<P>
Așadar, în încheiere, cred că este necesar ca bugetul pentru 2012 să fie în măsură să răspundă într-un mod mai concret la provocările cu care se confruntă Europa.
<SPEAKER ID="020" NAME="Giovanni La Via" LANGUAGE="IT">
Dle președinte, dle comisar, doamnelor și domnilor, sarcina cu care se confruntă cele trei instituții implicate în procedura bugetară nu este una simplă și implică identificarea unui nivel de resurse care să ia în considerare angajamentele asumate în anii precedenți și provocările cărora Uniunea se pregătește să le facă față. Scopul este de a încerca și de a găsi un echilibru între creșterea economică și cerințele de dezvoltare și conștientizarea nevoii de austeritate responsabilă.
<P>
Astăzi Parlamentul se pregătește să voteze acest document important, care reprezintă mandatul, adică o anumită direcție care urmează să fie adoptată în cadrul negocierilor cu Consiliul. Grupul Partidului Popular European (Creștin Democrat) a dorit să adauge documentul prezentat de raportoare, dna Balzani - căreia în mod evident îi mulțumesc pentru munca depusă - contribuind astfel la sublinierea necesității de a avea resurse suficiente pentru finanțarea obiectivelor strategiei Europa 2020, care este punctul central al bugetului 2012, precum și a rolului-cheie al bugetului comunitar ca metodă de realiniere a politicilor statelor membre.
<P>
Prioritățile noastre cuprind creșterea inteligentă, durabilă și favorabilă incluziunii, sprijinul pentru cercetare, dezvoltare, creștere, inovare și muncă, precum și stimularea dezvoltării întreprinderilor mici și mijlocii. Cred că investițiile în aceste sectoare reprezintă singurul mod prin care Europa poate fi scoasă din criză. Sunt un susținător al conceptului de valoare adăugată europeană și această valoare adăugată trebuie să fie realizată prin intermediul bugetului și al planificării financiare.
<P>
Cred că ar trebui să adaug un comentariu specific pe tema excedentului. Personal, sunt în favoarea solicitării ca fondurile necheltuite să rămână în bugetul Uniunii Europene, dar începând cu viitorul cadru financiar multianual (CFM), pentru că în prezent nu există niciun temei juridic care să permită Uniunii să păstreze aceste fonduri. Același lucru se aplică amenzilor și dobânzilor de întârziere.
<P>
Voi încheia spunând că anul acesta trebuie să evităm o repetare a ceea ce s-a întâmplat în decembrie anul trecut și să încercăm în schimb să găsim un echilibru cu statele membre începând cu trialogul din iulie. În același timp, trebuie neapărat să obținem o finanțare adecvată pentru politicile strategice și prioritățile de acțiune ale Europei, care sunt indispensabile pentru o relansare reală a Uniunii și pentru cei 500 de milioane de cetățeni europeni.
<SPEAKER ID="021" NAME="Edit Herczog" LANGUAGE="HU">
Dle președinte, le urez bun venit dlui comisar și colegilor mei deputați. Practic, bugetul 2012 poate fi considerat fratele mai mic al pachetului legislativ privind guvernanța economică, pentru că și acesta urmărește să stabilească condițiile pentru un buget echilibrat și creștere economică și să crească nivelul ocupării forței de muncă și competitivitatea prin mijloace adecvate de politică economică și bugetară. Avem nevoie de rezultate, avem nevoie de locuri de muncă, avem nevoie de creștere economică, avem nevoie de politici industriale - cu alte cuvinte, avem nevoie de o economie europeană puternică. În condițiile în care moneda euro este instabilă, nu ne putem aștepta ca statele membre să înceapă să majoreze contribuția la bugetul UE în funcție de PIB-ul acestora, în ciuda crizei și recesiunii, doar pentru că sperăm o creștere a PIB-ului. Cu toate acestea, trebuie creată o bază economică solidă pentru a permite Uniunii Europene pe care am avut-o în vedere să își servească într-adevăr cetățenii. Ne-am identificat obiectivele pentru a realiza acest lucru. Trebuie să punem în aplicare strategia Europa 2020. În loc să ne abatem de la cale, trebuie să deschidem calea către creștere economică pentru Europa, o cale către revoluția industrială și tehnologică, care este domeniul principal de inovare. Bugetul 2012 ar trebui să contribuie de asemenea la realizarea strategiei noastre Europa 2020. Vorbim acum despre al doilea an al acestui program pe 10 ani. Nu putem spune că acest lucru se va încheia doar mai târziu. Prin urmare, nu este suficient să se propună constrângeri sau să se limiteze Uniunea Europeană pentru cetățenii europeni. Este imperios necesar ca proiectul de buget pentru 2012 și al șaptelea program-cadru pentru cercetare, care trebuie să fie pus în aplicare în 2013, să servească acestui scop.
<SPEAKER ID="022" NAME="Carl Haglund">
în numele Grupului ALDE. - (SV) Dle președinte, în primul rând aș dori să îi mulțumesc raportoarei noastre extrem de competente pentru activitatea sa excelentă. Și eu sunt încântat că strategia Europa 2020 constituie baza acestei activități. Deciziile pe care trebuie să le luăm cu privire la viitor nu pot aștepta până când va intra în vigoare noul cadru financiar multianual; trebuie într-adevărat să începem acum această muncă orientată spre viitor și, în acest sens, anii 2012 și 2013 vor fi cruciali. În același timp, probabil că ar trebui să ne reamintim că elaborarea bugetului pe 2011 a fost un proces destul de dificil. Nu am putut fi de acord cu Consiliul European în privința unei abordări comune. Având în vedere acest lucru, din păcate trebuie să contestăm creșterea considerabilă pe care o propune Comisia în ceea ce privește bugetul pe 2012. În Grupul Alianței Liberalilor și Democraților pentru Europa credem că această creștere este prea mare. Prin urmare, am depus de asemenea un amendament care caută să ancoreze bugetul mai bine în realitate, amendament pe care sper că alte grupuri vor fi în măsură să îl sprijine atunci când vom vota astăzi.
<P>
Alt lucru pe care am dori să îl subliniem este faptul că avem o cultură înrădăcinată destul de ciudată prin care în fiecare an alocăm sume prea mari anumitor domenii, în ciuda faptului că știm că aceste fonduri vor fi trimise înapoi neutilizate la sfârșitul anului sau de fapt anul următor. Nu putem face nimic în privința acestei supra-alocări pentru o serie de activități din cadrul Uniunii?
<P>
Credem că este absolut esențial să înțelegem realitățile economice din Europa. Din păcate, acest lucru înseamnă că bugetul pe anul viitor nu poate fi atât de mare pe cât crede Comisia că ar trebui să fie. În același timp, cred în schimb că Consiliul trebuie să își dea seama că nu ne putem descurca nici cu așa-numita creștere zero, ci că avem nevoie de câteva resurse noi pentru prioritățile asupra cărora am căzut de acord. Trebuie găsită aici o cale de mijloc mulțumitoare și, cel puțin în grupul nostru, credem că aceasta poate fi găsită doar dacă toată lumea își asumă responsabilitatea.
<SPEAKER ID="023" NAME="Lajos Bokros">
în numele Grupului ECR. - Dle președinte, statul elen este din punct de vedere tehnic în stare de faliment. Întrebarea corectă nu este dacă trebuie să fie scutit de datorii, ci când trebuie să se întâmple acest lucru. Cu cât mai repede, cu atât mai bine.
<P>
Instituțiile europene nu reușesc nicicum să înțeleagă natura problemei. Nu este vorba despre o criză a lichidităților, ci despre o criză profundă de solvabilitate, care reflectă lipsa de competitivitate internațională a economiei elene. Copleșirea contribuabilului elen cu mai multe datorii nu este doar o măsură inutilă, ci complet contraproductivă. Pentru ca Grecia să iasă din criza fiscală, o parte a datoriei ar trebui iertată și absorbită de către creditori, publici și privați deopotrivă.
<P>
Băncile franceze, germane și mai ales elene vor trebui să fie recapitalizate. După ce a cumpărat o cantitate mare de titluri de stat ale guvernului elen și după ce a acceptat multe dintre acestea drept garanție, BCE este acum prinsă într-o situație dificilă. Cu douăzeci de ani în urmă, atunci când a început tranziția în fostele țări comuniste, una dintre cele mai importante reforme structurale a fost înființarea unei bănci centrale independente cu interzicerea legală strictă a monetizării datoriei publice. Practic, BCE a urmat practica țărilor comuniste. Există în mod clar un conflict de interese în mandatul său, iar acum zona euro suportă consecințele acestui lucru.
<P>
Tocmai în acest context ar trebui să analizăm bugetul pentru 2012. Este o iluzie să ne așteptăm la creșterea contribuțiilor statelor membre pentru anul viitor, având în vedere sarcina grea pe care contribuabilii sunt susceptibili să și-o asume oricum. Scrisoarea adresată de președinții și prim-miniștrii celor cinci țări puternice și solvente nu trebuie uitată și dată la o parte. Experiența negocierilor dificile și eșecul frustrant al Parlamentului de la sfârșitul anului trecut ar trebui să fie de asemenea amintite ca un avertisment. Mandatul delegației PE pentru trialog ar trebui să fie mult mai modest și în același timp mai realist, dacă Parlamentul dorește să rămână relevant date fiind provocările importante cu care se va confrunta UE în viitor.
<SPEAKER ID="024" NAME="Helga Trüpel">
în numele Grupului Verts/ALE. - (DE) Dle președinte, dle Lewandowski, doamnelor și domnilor, în primul rând aș dori să îmi exprim acordul general cu ceea ce a spus dl Lewandowski cu privire la faptul că, în vremuri de criză, cel mai important lucru este să se asigure un echilibru just între nevoia de a face economii, utilizarea eficientă a fondurilor, măsurile de austeritate și, în același timp, disponibilitatea și capacitatea de a investi, astfel încât să nu provocăm o stagnare completă a economiei noastre. Eu sunt în favoarea acestor orientări generale și cred că ar trebui să fie de asemenea folosite drept referință pentru bugetul nostru.
<P>
În prezent se pune întrebarea dacă cerința la care a făcut referire pe bună dreptate dl Lewandowski poate fi efectiv îndeplinită. Există o serie de domenii importante care ar trebui criticate din perspectiva Grupului Verzilor/ Alianța Liberă Europeană. Dacă evidențiem un singur proiect special, reactorul de fuziune nucleară ITER, devine clar faptul că acesta este unul dintre proiectele care beneficiază de cea mai mare creștere a finanțării în bugetul următor, cu alte cuvinte, de 740 de milioane de euro. Este acesta mesajul potrivit care trebuie transmis într-un moment în care este redusă finanțarea pentru alte proiecte de cercetare, în special pentru energia regenerabilă? Vrem să luăm în serios afirmațiile Comisiei și ale Uniunii Europene că acestea doresc cu adevărat să lupte împotriva schimbărilor climatice și să facă progrese în direcția utilizării surselor regenerabile de energie, dar apoi constatăm că finanțarea acestui proiect este considerată o prioritate de vârf și credem că această decizie este greșită. Din acest motiv, nu am putut să susținem mandatul de negociere, deși considerăm că o mare parte din acesta este corectă.
<SPEAKER ID="025" NAME="Miguel Portas" LANGUAGE="PT">
Dle președinte, grupul meu este de acord cu mandatul de negociere cu guvernele, pentru care suntem aici astăzi să îl adoptăm, dar cu toate acestea aș dori să aduc în discuție o chestiune politică, care nu se află în documentul în cauză și care se referă la ceea ce se întâmplă în prezent în Grecia și în țara mea, Portugalia, și la recentele declarații făcute de către Jean Claude Juncker. Aceste două țări, și probabil și altele în viitor, pot fi supuse unui ciclu infernal de politici de salvare, prin care salvarea lor servește la salvarea unui alt plan de salvare. Acest plan infernal de austeritate are efecte evidente asupra scăderii nivelului investițiilor publice și al creării de locuri de muncă.
<P>
Cred că este absolut esențial ca UE să fie în măsură să aibă o politică de finanțare din fondurile structurale pentru aceste țări în 2012 și 2013. Acest lucru va presupune nu doar punerea la dispoziție a unor resurse din aceste fonduri, ci și crearea unor condiții specifice care implică reducerea cofinanțării: cu alte cuvinte, reducerea contribuțiilor naționale la fondurile care creează locuri de muncă și care sunt destinate ca investiții productive. Aceasta este o chestiune absolut esențială pentru următorii doi ani.
<SPEAKER ID="026" NAME="Marta Andreasen">
în numele Grupului EFD. - Dle președinte, în timp ce dezbatem modalitatea prin care poate fi salvată Grecia de la un faliment care ar putea cauza o furtună economică și financiară în întreaga lume, acest Parlament solicită creșterea propriului său buget pentru 2012 cu aproape 5 %.
<P>
Acest lucru pur și simplu nu poate fi prezentat contribuabililor din Europa și nu sporește credibilitatea instituțiilor UE. Bugetul UE nu ne-a scos din criză și nici nu va face acest lucru.
<P>
Există mai multe domenii ale bugetului în care știm cu toții că am putea reduce cheltuielile. Ar trebui oprite proiectele eșuate. Finanțarea proiectelor în cazul cărora au avut loc nereguli sau finanțarea regiunilor în care drepturile cetățenilor nu sunt luate în considerare ar trebui să fie pur și simplu oprite. Dacă există un simț al realității, acest Parlament va vota pentru o reducere a bugetului UE pentru 2012. În caz contrar, cetățenii deja încercați ai UE vor fi nevoiți să se bazeze pe șefii lor de stat pentru a-i apăra.
<SPEAKER ID="027" NAME="Lucas Hartong" AFFILIATION="NI">
(NL) Dle președinte, astăzi discutăm despre bugetul UE pentru 2012. Firește, Partidul Olandez pentru Libertate (PVV) se opune cu vehemență majorării propuse de aproape 5 %. Se examinează tot felul de inițiative emblematice, iar rezultatul este că se pompează și mai mulți bani în tot felul de agenții europene inutile care nu fac decât să irosească banii contribuabililor.
<P>
Cu toate acestea, detaliul cel mai important din proiectul de buget îl reprezintă cele 1,3 miliarde de euro suplimentare care sunt necesare pentru proiectul Reactorului Termonuclear Experimental Internațional (ITER). Pentru acest proiect trebuie să luăm bani de la alte rubrici din actualul buget multianual, ceea ce înseamnă că ne confruntăm aici cu o revizuire a bugetului respectiv. Prin urmare, fiecare stat membru are drept de veto față de bugetul 2012. Aceasta este o veste foarte bună, deoarece înseamnă că guvernul olandez își poate exercita dreptul de a aproba bugetul doar dacă se respectă regula neaplicării niciunei majorări pe care o susține guvernul meu olandez. Fac apel la Țările de Jos și la statele membre care împărtășesc aceeași viziune să continue și să își exercite pe deplin acest drept.
<SPEAKER ID="028" NAME="Salvador Garriga Polledo" AFFILIATION="PPE">
(ES) Dle președinte, dl Lewandowski este de obicei înțelept în ceea ce spune, de aceea Grupul Partidului Popular European (Creștin Democrat) îl susține.
<P>
Anul acesta, mandatul pentru buget este și mai important decât în anii precedenți, având în vedere că în 2012 vom negocia următoarea perspectivă financiară.
<P>
De fapt, eșecul mandatului pentru trialogul din iunie 2010 a cauzat probleme foarte grave în acordul din noiembrie. Prin urmare, sperăm că instituțiile au acum o capacitate mai mare de consens decât au avut-o anul trecut.
<P>
În plus, dna Balzani a elaborat un mandat care este foarte rezonabil, deoarece include toate condițiile care urmează să fie negociate în perspectiva financiară următoare. Dumneaei subliniază importanța strategiei Europa 2020 și a cuantificării bugetului, precum și a necesității de a acorda atenție creditelor neangajate, securității și credibilității bugetului. Toate acestea vor fi incluse în bugetul 2012 și în perspectivele financiare viitoare. Prin urmare, este necesar ca acest mandat și trialog să aibă succes deoarece rezultatul acordului bugetar pentru 2012 va determina în mare măsură succesul negocierilor interinstituționale pentru următoarea perspectivă financiară.
<P>
Sprijinim în special solicitarea Comisiei Europene pentru o creștere de 4,9 % a creditelor de plată. Cine nu vede lucrurile în acești termeni trebuie doar să analizeze modul în care este pus în aplicare bugetul în acest an și problemele majore întâmpinate în identificarea unor plăți suficiente, chiar și pentru a pune în aplicare instrumentul de solidaritate, de exemplu, de care beneficiază unele regiuni defavorizate din Europa.
<SPEAKER ID="029" NAME="Estelle Grelier" AFFILIATION="S&amp;D">
(FR) Dle președinte, aș dori să îi mulțumesc raportoarei noastre și să laud calitatea proiectului de text al acestui mandat pentru trialog, care subliniază nevoia urgentă de a mobiliza în cele din urmă bugetele anuale în beneficiul strategiei Europa 2020, într-un mod care să fie în concordanță cu abordarea semestrului european.
<P>
Cu toate acestea, se așteaptă ca negocierile să fie dificile, deoarece principiul călăuzitor al Comisiei este de a satisface, prin prezentarea unui buget restrâns, cerințele de austeritate impuse de statele membre, ignorând în același timp nevoile cetățenilor. În acest sens, soarta programelor de ajutor alimentar aflate în așteptare destinate populațiilor celor mai sărace este simptomatică.
<P>
La fel ca mulți dintre colegii mei deputați, dle comisar, am aflat din presă de intenția Comisiei Europene de a reduce în mod drastic fondurile pentru programul destinat persoanelor cele mai defavorizate (MDP). Astfel, acesta va fi redus de patru ori, de la 500 de milioane în acest an la doar 113 de milioane anul următor.
<P>
Uniunea cheltuiește în prezent 1 euro pe an pe cap de locuitor pentru a apăra principiul fundamental al dreptului acestor cetățeni la hrană, în temeiul solidarității europene. Reducerea acestui euro simbolic pe altarul intereselor naționale și al austerității bugetare ilustrează eșecul moral și politic al Europei.
<P>
Se spune adesea că nivelul de dezvoltare al unei societăți umane poate fi măsurat prin modul în care aceasta are grijă de membrii săi cei mai vulnerabili și mai defavorizați. Invocarea dificultăților tehnice și juridice drept scuză pentru desființarea acestui program de ajutor alimentar este dezastruoasă nu doar pentru persoanele în cauză, ci și pentru credibilitatea și imaginea Europei. Comisia își bate joc de deputații din Parlamentul European și de cetățenii pe care îi reprezintă propunând în aprilie sume de bani pe care le reduce de patru ori două luni mai târziu.
<P>
Dle comisar, sper că vă veți schimba opinia în privința acestei decizii și că veți da ascultare obiectivelor politice și intențiilor bugetare ale acestora care sunt exprimate în acest mandat pentru trialog.
<SPEAKER ID="030" NAME="James Elles" AFFILIATION="ECR">
Dle președinte, aș dori să o felicit pe raportoare. Are de întreprins o muncă dificilă în condițiile în care sunt stabilite ambițiile în strategia 2020 și puțini sunt cei care nu sunt de acord cu necesitatea de a finanța o serie de proiecte diferite. Adevărata problemă constă în identificarea unei metode de finanțare a acestor ambiții în circumstanțele și mai dificile din prezent- după cum observăm în cadrul Consiliului European și în discuțiile cu privire la moneda euro și după cum a menționat colegul meu, dl Bokros.
<P>
Grupul nostru consideră că trebuie să ne concentrăm mai mult atenția asupra problemei valorii pentru bani și asupra acelor domenii ale bugetului în care chiar putem face reduceri. Comisia a început să specifice acest lucru, cu cheltuieli zero în administrație, dar probabil există și alte rubrici ale bugetului asupra cărora nu ne-am concentrat cu adevărat în cadrul procedurii bugetare.
<P>
Întrucât vine toamna, avem nevoie de o revizuire serioasă și am notat aproximativ 60 de întrebări pentru Comisie cu privire la această chestiune, cu scopul de a identifica cazurile în care ne confruntăm o punere în aplicare defectuoasă. În caz contrar, precum cinicul din definiția frumoasă a lui Oscar Wilde, vom ajunge în situația în care vom ști "prețul tuturor lucrurilor și valoarea niciunuia dintre ele”.
<SPEAKER ID="031" NAME="Angelika Werthmann" AFFILIATION="NI">
(DE) Dle președinte, în proiectul de buget pentru anul 2012, obiectivele strategiei Europa 2020 sunt pentru prima dată atent puse în legătură cu procesul bugetar. Prin urmare, salutăm munca pe care a depus-o dna Balzani.
<P>
În Europa, șomajul în rândul tinerilor este în medie de aproximativ 20 %, iar în Spania a ajuns chiar la nivelul de 40 %. Acestea sunt cifre alarmante. Ne fac să înțelegem ușor de ce ies tinerii în stradă, de exemplu în piața Puerta del Sol, și de ce vorbim din ce în ce mai mult despre o generație pierdută. Trebuie să facem mult mai multe pentru tineri.
<P>
În ceea ce privește strategia Europa 2020, potrivit Comisiei, aproximativ 43,5 % din finanțarea privind angajamentele va contribui la realizarea obiectivelor pentru 2020. Prin urmare, fac apel la Comisie să întrevadă mai multe posibilități în timpul procesului bugetar al acestui an pentru a redistribui fonduri cu scopul de a îndeplini obiective pe termen lung.
<SPEAKER ID="032" NAME="Derek Vaughan" AFFILIATION="S&amp;D">
Dle președinte, cred că știm cu toții că bugetul și trialogul din acest an vor fi dificile. Prin urmare, ca Parlament, trebuie să fie clar care sunt prioritățile noastre și să fim pregătiți să luptăm pentru acestea. Cu alte cuvinte, ar trebui să fim pregătiți să avem în vedere realocarea resurselor pentru prioritățile noastre.
<P>
În opinia mea, prioritățile noastre trebuie să fie politicile care promovează ocuparea forței de muncă și creșterea economică în întreaga UE, în special într-un moment în care statele membre își reduc cheltuielile.
<P>
De exemplu, politica de coeziune și fondurile structurale sunt esențiale pentru stimularea creșterii în regiunile noastre. Prin urmare, au nevoie de o finanțare adecvată, iar eu susțin majorarea fondurilor structurale. Cercetarea și dezvoltarea în universitățile și instituțiile noastre academice sunt de asemenea importante. Inovarea este vitală și putem transpune cercetarea și dezvoltarea în proiecte, întreprinderi și locuri de muncă. Investițiile în infrastructură sunt de asemenea importante. Investițiile în transport, extinderea rețelelor noastre energetice și a internetului în bandă largă, în special în regiunile noastre, toate vor stimula locurile de muncă și creșterea economică.
<P>
În cele din urmă, odată cu Tratatul de la Lisabona Uniunea Europeană a dobândit responsabilități noi, iar noi trebuie să fim pregătiți să investim bani în aceste noi responsabilități. Aș solicita Comisiei să analizeze și acest lucru în viitor.
<SPEAKER ID="033" NAME="Anne E. Jensen" AFFILIATION="ALDE">
(DA) Dle președinte, putem observa deja că plățile sunt cele care au devenit o problemă de această dată și că în cadrul Consiliului există mai multe state care nu doresc să plătească. În mod cert trebuie să găsim o soluție la această problemă. Cu toate acestea, depinde foarte mult de capacitatea statelor membre de a utiliza creditele fondurilor structurale. Cred că este extrem de important ca noi să ne asigurăm că nu dăm greș în încercările noastre de a oferi mai multă importanță domeniului energiei în bugetul pentru 2012. Trebuie să ne asigurăm că alocăm fonduri planului SET pentru energia regenerabilă. Proiectele sunt pregătite și trebuie să ne asigurăm că vom demara acest plan. Trebuie să îl susținem. În al doilea rând, există probleme legate de proiectul pentru energia de fuziune ITER, cu privire la care Comisia pune o mare presiune asupra noastră. Cu toate acestea, presiunea ar trebui să fie pusă de fapt asupra Consiliului, deoarece în prezent acolo este problema. Parlamentul sprijină proiectul, dar Comisia știe foarte bine că noi nu sprijinim furnizarea de fonduri prin reducerea creditelor destinate altor proiecte de cercetare.
<SPEAKER ID="034" NAME="Seán Kelly" AFFILIATION="PPE">
Dle președinte, în general vorbind, banii cheltuiți la nivel european ar trebui să adauge valoare și acest lucru ar trebui să fie clar pentru cetățeni. Din păcate, să adaugi valoare și să demonstrezi acest lucru sunt două lucruri diferite. Trebuie să analizăm acest lucru îndeaproape, probabil gestionând bugetul astfel încât să dovedim cetățenilor și statelor membre că ceea ce facem noi aici este să adăugăm valoare.
<P>
În al doilea rând, strategia 2020 este crucială pentru viitorul Uniunii Europene. În 2020 vom fi judecați nu prin prisma volumului bugetului nostru, ci dacă am îndeplinit sau nu strategia 2020. Dacă vom face acest lucru, Europa se va afla într-o poziție mai bună: se va bucura de o creștere mai mare, de mai multe locuri de muncă, de mai multă energie din surse regenerabile, de mai mulți bani cheltuiți pe inovare și de mai mulți antreprenori. Cred că acesta trebuie să fie obiectivul nostru.
<P>
În cele din urmă, avem nevoie de asemenea de resursele noastre proprii, și cu cât le obținem mai curând, cu atât vom avea nevoie de mai puțin timp pentru a dezbate bugetele în fiecare an.
<SPEAKER ID="035" NAME="Eider Gardiazábal Rubial" AFFILIATION="S&amp;D">
(ES) Dle președinte, aș dori să încep prin a o felicita pe raportoare, dna Balzani, pentru raportul pe care ni l-a prezentat.
<P>
Într-adevăr, bugetul este instrumentul de bază, fundamental, care susține toate politicile UE - politica agricolă comună, politica de coeziune, politica de cercetare și politică externă. Acestea ar fi lipsite de sens fără un buget care să le susțină.
<P>
Dle comisar, acesta este motivul pentru care astăzi, mai mult decât oricând, într-un moment de criză, avem nevoie de un buget puternic care să răspundă nevoilor cu care ne confruntăm în prezent. Prin urmare, vă rugăm să alocați resurse pentru programe fundamentale, precum programele pentru ocuparea forței de muncă și programele de formare profesională destinate tineretului sau programul care a fost desființat de către Curtea de Justiție, programul pentru persoanele cele mai defavorizate.
<P>
Am dori să solicităm de asemenea Consiliului să înceteze să gândească precum un contabil, să adopte poziția de politician și să nu facă calculele încercând să reducă din plăți, pentru că am putea ajunge în fața Curții de Justiție având în vedere că, după cum ne-ați amintit dle comisar Lewandowski, plățile sunt obligații legale care decurg din angajamente preexistente. În caz contrar, pur și simplu nu vom fi capabili să le îndeplinim.
<SPEAKER ID="036" NAME="João Ferreira" AFFILIATION="GUE/NGL">
(PT) Dle președinte, urmează să fie luate unele decizii cruciale în limitele extrem de strânse ale bugetului Uniunii, pe care factorii de decizie ai UE nu par dispuși să îl schimbe, blocând astfel orice perspectivă de convergență și de coeziune.
<P>
Este inacceptabil faptul că, în fața crizei extrem de severe care afectează cele mai vulnerabile economii din UE, acestea continuă să facă cereri de cofinanțare care nu pot fi acoperite pentru utilizarea fondurilor Uniunii Europene, în special fondurile structurale. Comisia însăși recunoaște utilizarea redusă a fondurilor UE de către aceste țări, dar insistă să facă din cofinanțare o cerință, astfel încât așa-numitele măsuri de austeritate care le sunt impuse să nu le permită să garanteze investiții publice, în primul rând pentru că sunt reduse la niveluri de penurie. Prin urmare, am pledat pentru eliminarea sau reducerea substanțială a contribuțiilor naționale, până la un maximum de 10 %, astfel încât țările care se confruntă cu dificultăți majore să poată folosi din plin fondurile Uniunii Europene și astfel încât banii să poată fi utilizați în mod eficient de către cei care au cel mai mult nevoie, în loc să fie returnați la bugetul celor care au nevoie cel mai puțin de aceștia.
<P>
Trebuie să oprim dinamica divergenței continue și de neoprit în care s-a împotmolit UE. Politica bugetară joacă un rol important în această privință.
<SPEAKER ID="037" NAME="Andreas Mölzer" AFFILIATION="NI">
(DE) Dle președinte, după cum știm cu toții, Uniunea Europeană este nevoită să își strângă cureaua. Acest lucru se întâmplă nu deoarece creșterea volumului bugetului ar fi o palmă peste obrazul cetățenilor noștri având în vedere programele naționale de austeritate, ci deoarece plățile pentru anul următor trebuie să se facă în cadrul mecanismului european permanent de stabilizare financiară. Trebuie găsită această sumă în bugetele naționale deja restrânse.
<P>
Atunci când un grup vrea să se sustragă constrângerilor bugetare preluând în anul următor excedentul bugetar anual, care în mod normal este rambursat statelor membre, este clar că aceasta este o încercare de a arunca praf în ochii cetățenilor. Acest lucru ar duce la o creștere a bugetului chiar mai mare decât cea propusă de Comisie.
<P>
Da, cheltuielile sunt planificate pentru multe programe multianuale, iar finanțarea aferentă nu poate fi redusă în prezent deoarece UE ar putea fi altfel acuzată de încălcarea contractelor. Cu toate acestea, în opinia mea, există o mulțime de domenii de aplicare în care se pot face economii. Pe lângă reducerea numărului agențiilor UE, cel mai important lucru este îmbunătățirea procedurilor de combatere a fraudei. Doar prin recuperarea sumelor de bani care au fost plătite în mod incorect, vom putea să ușurăm în mod semnificativ presiunea asupra bugetului.
<SPEAKER ID="038" NAME="Edit Herczog" AFFILIATION="S&amp;D">
(HU) Dle președinte, acest lucru îmi oferă ocazia de a explica cele două propuneri specifice pe care le am. Grupul Alianței Progresiste a Socialiștilor și Democraților din Parlamentul European sprijină crearea ITER, dar nu acceptă transferul a 100 de milioane de euro din fondurile alocate celui de-al șaptelea program-cadru pentru cercetare, deoarece al șaptelea program-cadru este necesar pentru realizarea obiectivelor europene. În schimb, am dori să utilizăm flexibilitatea de 5 % specificată la punctul 37 din Acordul interinstituțional pentru a finanța Programul-cadru pentru competitivitate și inovare, rețeaua transeuropeană de transport și rețeaua transeuropeană de energie. Aceasta este o condiție necesară și esențială pentru ca bugetul Uniunii Europene să își îndeplinească efectiv funcția de redresare economică. Vă mulțumesc și o felicit pe dna raportoare.
<SPEAKER ID="039" NAME="Janusz Lewandowski">
membru al Comisiei. - Dle președinte, am un scurt comentariu în anticiparea trialogului nostru și drept răspuns la două întrebări specifice, adresate de dl Capoulas Santos și de dna Grelier, care sprijină programul alimentar pentru "persoanele cele mai defavorizate”.
<P>
Aceștia sunt la curent cu ceea ce s-a întâmplat: o hotărâre a Curții de Justiție solicitând ca produsele alimentare care intră în program să provină doar din "stocuri” a dus la o reducere de la 500 de milioane de euro la 113 milioane de euro. Prin urmare, trebuie să găsim o soluție și probabil un nou temei juridic pentru acest program.
<P>
Al doilea scurt comentariu pe care îl fac este răspunsul pentru dl Bütikofer care susține că nu am făcut destule lucruri care să reflecte prioritățile energetice în bugetul următor.
<P>
Trebuie să se înțeleagă că anul acesta - ca urmare a întârzierii privind proiectele de investiții, în special proiectul Nabucco și alte proiecte cu Azerbaidjan, și de asemenea deoarece Azerbaidjan se relaxează după ce a câștigat concursul muzical Eurovision - întâmpinăm mari întârzieri. Din păcate, acest lucru afectează și planificarea pentru perioada următoare în ceea ce privește principalele interconexiuni energetice.
<P>
Pentru toți cei care ar dori să reducă bugetul, mesajul meu este că, printre obligațiile noastre legale de a efectua plăți în 2012, suntem obligați să efectuăm plăți către Grecia și către alte câteva țări care se confruntă cu probleme. Acestea au nevoie de austeritate, dar au nevoie și de investiții, iar obligațiile noastre legale se referă la investiții - la fondurile structurale pentru aceste țări pentru anul viitor.
<SPEAKER ID="040" NAME="Francesca Balzani">
raportoare. - (IT) Dle președinte, doamnelor și domnilor, cred că această dezbatere foarte interesantă, care urmează celei pe care am avut-o în cadrul comisiilor speciale, arată că în cadrul acestui Parlament există un consens important în ceea ce privește strategiile fundamentale.
<P>
Printre multe altele, punctul cel mai important este bugetul, care fără îndoială este singurul și cel mai important instrument pentru atingerea echilibrului delicat între consolidarea conturilor publice și necesitatea de a sprijini creșterea economică. Acesta este singurul scut real pe care îl avem împotriva riscului ca această consolidare să slăbească economia europeană în mod grav, chiar dacă reversibil. Prin urmare, bugetul este un instrument foarte important.
<P>
Parlamentul European nu solicită un buget în general ambițios, ci un instrument care să fie puternic în privința tuturor priorităților care în prezent sunt clare și ușor de observat. În strategia Europa 2020, prioritatea este în primul și în primul rând investiția în muncă. Am menționat din nou astăzi în Parlament cercetarea, dezvoltarea, coeziunea socială și energia, toate prioritățile pentru care bugetul este cel mai important indicator al seriozității intențiilor noastre. Seriozitatea intențiilor noastre implică puternica noastră credibilitate instituțională.
<P>
Prin urmare, în prezent acest buget cu obiective specifice este unul dintre elementele foarte importante, deoarece am atras încă o dată atenția asupra faptului că el devine ulterior o forță motrice pentru transformarea angajamentelor noastre în realitate, lucru care nu este deloc lipsit de importanță. În consecință, bugetul devine un element important pentru restabilirea stabilității Uniunii Europene și, de asemenea, pentru moneda noastră unică.
<P>
Prin urmare, sper că în cadrul acestui trialog acest puternic simț al responsabilității pe care îl împărtășim cu toții, și nu ar fi putut fi altfel, va deschide calea pentru negocieri calme, responsabile și constructive pentru viitorul Uniunii noastre.
<SPEAKER ID="041" NAME="Președinte">
Dezbaterea a fost închisă.
<P>
Votul va avea loc astăzi, la ora 12.00.
<P>
Declarații scrise (articolul 149 din Regulamentul de procedură)
<SPEAKER ID="042" NAME="Cătălin Sorin Ivan" AFFILIATION="S&amp;D">
în scris. - Trialogul bugetar a devenit un moment extrem de important in cadrul procedurii bugetare si este o ocazie ce nu trebuie pierduta. Raportul pe care îl vom vota astăzi trebuie sa permită echipei de negocieri ale Parlamentului sa aibă un mandat clar si puternic. Statele membre duc astăzi politici dificile de austeritate ce au o influenta negativa asupra relansări economice. In acest context dificil, bugetul UE trebuie sa aibă un rol fundamental pentru a ajuta economia europeana si mai ales bugetul UE trebuie conectat si cu obiectivele Agendei 2020. Nu putem avea o astfel de strategie fără a ii pune fondurile necesare la dispoziție. Pe de altă parte bugetul 2012 este într-un fel, fratele mai mic al pachetului de guvernanță europeană el trebuie să fie un picior economic pentru pachetul politic.
<SPEAKER ID="043" NAME="Kinga Göncz" AFFILIATION="S&amp;D">
în scris. - (HU) Salut intenția Comisiei Europene de a oferi mai multe resurse pentru consolidarea libertății, securității și legislației în proiectul de buget pentru anul viitor. Cu toate acestea, mi se par insuficiente fondurile alocate pentru gestionarea consecințelor incidentelor neprevăzute, în special creditele alocate pentru a face față problemei imigrației, care a crescut în urma revoltelor din Africa de Nord, și pentru inițiativele de parteneriat. Uniunea Europeană trebuie să răspundă în mod eficient schimbărilor din Africa de Nord și trebuie să fie mai bine pregătită pentru gestionarea evenimentelor neprevăzute. Criza poate face presiuni asupra bugetului comun mai mult decât era planificat. Majorarea resurselor alocate pentru protecția frontierelor externe este o măsură pozitivă a Comisiei, dar în același timp ar trebui majorate Fondul european pentru refugiați și activele financiare care deservesc integrarea. Punerea în aplicare integrală a Cartei drepturilor fundamentale și consolidarea dimensiunii drepturilor omului în UE sunt în interesul fiecărui cetățean al Uniunii. Intensificarea discriminării și răspândirea continuă a intoleranței sunt preocupările noastre comune în întreaga Europă. Acesta este motivul pentru care mi se pare la fel de importantă extinderea programelor care promovează respectarea drepturilor fundamentale și consolidarea cetățeniei UE.
