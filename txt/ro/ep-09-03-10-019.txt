<CHAPTER ID="019">
Riscul închiderii întreprinderii Qimonda în Germania şi în Portugalia şi pierderea de mii de locuri de muncă în Europa (dezbatere)
<SPEAKER ID="539" NAME="Preşedinta">
Următorul punct pe ordinea de zi este declaraţia Comisiei cu privire la riscul de închidere a companiei QIMONDA în Germania şi Portugalia şi de pierdere a mii de locuri de muncă în Europa.
<SPEAKER ID="540" NAME="Vladimír Špidla">
membru al Comisiei -(CS) Doamnă preşedintă, doamnelor şi domnilor, atât companiile, cât şi muncitorii încep să resimtă efectele crizei financiare şi economice. Deşi circumstanţele diferă în fiecare stat membru, în general, situaţia locurilor de muncă în Europa se deteriorează. Ocuparea generală a forţei de muncă poate scădea cu 1,6% în 2009, ceea ce înseamnă pierderea a 3,5 milioane de locuri de muncă. Nivelul şomajului în UE poate atinge aproximativ 10% în 2010. În fiecare zi, companiile anunţă măsuri de restructurare sau de relocalizare, ceea ce înseamnă adesea pierderea a multe locuri de muncă. Situaţia companiei Qimonda, care a anunţat închiderea uzinelor din Germania şi Portugalia, nu este din păcate unică.
<P>
Comisia este conştientă de efectele negative pe care restructurarea le poate avea asupra muncitorilor, asupra familiilor acestora şi asupra structurii economice şi sociale a unei anumite regiuni. Cu toate acestea, aş dori să subliniez că nu stă în puterea Comisiei să schimbe sau să amâne deciziile companiilor şi că aceste companii nu sunt obligate să informeze Comisia cu privire la deciziile pe care le iau. Trebuie să spun că nici conducerea Qimonda şi nici reprezentanţii angajaţilor acesteia nu au contactat Comisia.
<P>
Comisia ar dori să prezinte câteva probleme legate de această situaţie. Este esenţial, în primul rând, să anticipăm şi să gestionăm mai bine restructurările printr-un dialog intensiv cu reprezentanţii angajaţilor şi cu alte părţi implicate. Consider că directiva aprobată sau amendată recent cu privire la consiliile companiilor constituie una dintre contribuţiile majore ale UE în acest sens. Este cu atât mai important ca în acest context companiile afectate să respecte cu grijă obligaţiile care le revin în temeiul directivelor UE cu privire la informarea şi consultarea angajaţilor. Comisia invită de asemenea companiile să introducă măsuri menite să menţină nivelul maxim de muncitori angajaţi printr-o organizare flexibilă a muncii şi prin utilizarea şomajului temporar din motive economice.
<P>
Majoritatea statelor membre au introdus măsuri specifice în efortul de a sprijini ocuparea forţei de muncă şi de a limita efectele crizei asupra cetăţenilor obişnuiţi. Aceste măsuri se aplică în patru domenii majore: menţinerea muncitorilor angajaţi, reangajarea rapidă a muncitorilor, asistenţa acordată categoriilor cele mai vulnerabile prin sprijin financiar, extinderea perioadei de plată a indemnizaţiilor de şomaj sau creşterea alocaţiilor familiale şi consolidarea protecţiei sociale şi a investiţiilor în infrastructura socială şi de sănătate.
<P>
Comisia a consolidat instrumentele financiare la nivel european pentru a ajuta statele membre să depăşească criza şi consecinţele sociale ale acesteia. Fondul social european, care oferă asistenţă pentru nouă milioane de muncitori în fiecare an, a fost simplificat pentru ca plăţile în avans să poată fi realizate pentru proiecte a căror valoare se ridică la 1,8 miliarde de euro. Sper că Parlamentul European şi Consiliul vor ajunge la un acord rapid în această chestiune. De asemenea, Comisia sprijină acele state membre care doresc să reprogrameze Fondul social european. Statele membre pot să ceară şi intervenţia Fondului european de ajustare la globalizare pentru a oferi asistenţă muncitorilor care au fost concediaţi. În planul european de redresare economică, Comisia a propus extinderea criteriilor de eligibilitate pentru a face faţă mai bine actualei crize economice. Sper că şi în această privinţă Parlamentul şi Consiliul vor ajunge rapid la un compromis. Comisia este gata să colaboreze cu autorităţile germane sau portugheze pentru a evalua toate cererile de sprijin prin intermediul fondurilor europene. De asemenea, Comisia sprijină dialogul social la nivel european, deoarece partenerii sociali au un rol decisiv în gestionarea crizei. Partenerii sociali europeni trebuie de asemenea să prezinte o propunere comună pentru depăşirea crizei la întâlnirea tripartită din 19 martie.
<P>
Este important pentru Comisie ca acţiunile luate să fie comune, pentru că astfel va fi posibil să combatem efectele pe termen scurt ale crizei şi să ne îndreptăm spre viitoarea relansare economică. În acest scop, Comisia a introdus iniţiativa europeană pentru sprijinirea ocupării forţei de muncă în cadrul planului european de redresare economică. La 4 martie, Comisia a primit şi o contribuţie destinată reuniunii Consiliului European din 19 şi 20 martie, care se concentrează, între altele, asupra cerinţelor şi metodelor de sprijinire a muncitorilor afectaţi de criză şi a persoanelor vulnerabile de pe piaţa muncii.
<P>
Comisia salută şi iniţiativa preşedinţiei cehe de a organiza o reuniune la nivel înalt dedicată ocupării forţei de muncă şi afacerilor sociale în mai 2009. Scopul acestei reuniuni va fi de a evalua situaţia şi de a planifica măsuri concrete. Aceasta ar trebui să conducă la adoptarea unei abordări comune pentru reducerea impactului social al crizei, la un nou consens cu partenerii sociali şi cu alţi participanţi în ceea ce priveşte modernizarea politicilor sociale şi planificarea de măsuri concrete pentru accelerarea redresării economice şi depăşirea crizei prin rezolvarea neajunsurilor structurale de pe piaţa muncii.
<SPEAKER ID="541" NAME="José Albino Silva Peneda" LANGUAGE="PT">
Posibila închidere a Qimonda pune în pericol aproape 2 000 de locuri de muncă în nordul Portugaliei, care, de la una dintre regiunile cele mai industrializate ale Europei, a ajuns una dintre regiunile cele mai sărace ale continentului în numai câţiva ani.
<P>
Trebuie să înţelegem că structura industrială în nordul Portugaliei era bazată pe sectoarele tradiţionale, în care textilele deţineau o importanţă majoră. Acest caz a apărut exact în momentul în care această structură industrială se găsea într-un stadiu decisiv al transformării sale, trecând prin procese de restructurare care sunt întotdeauna anevoioase şi costisitoare. Dacă această închidere devine realitate, ea va avea un impact enorm nu numai asupra regiunii, ci asupra întregii ţări.
<P>
Ştiu că funcţionarea în continuare a acestei companii depinde, în primul rând, de forţele pieţei şi de voinţa acţionarilor. Cu toate acestea, nu va fi greu să recunoaştem că, deoarece Qimonda este considerat unul dintre principalii exportatori ai Portugaliei şi deoarece este o parte esenţială a transformării structurii economice a regiunii, nu putem accepta ca forţele pieţei să decidă singure viitorul acestei companii. Aceste circumstanţe explică de ce autorităţile portugheze şi germane au abordat problema la cel mai înalt nivel, mai precis, în ultimele zile, prin intermediul preşedintelui Republicii Portugheze şi al cancelarului Merkel. Tot din această cauză, domnule Špidla, dacă guvernul portughez nu v-a invitat încă să vizitaţi regiunea, care se confruntă cu o adevărată urgenţă socială, vă invit personal, domnule comisar, deoarece îmi doresc să vedeţi cu ochii dumneavoastră cât de gravă este situaţia, să sprijiniţi eforturile care sunt făcute şi să mobilizaţi toate instrumentele de care dispune Comisia pentru a preveni extinderea lipsei de încredere care se face simţită în întreaga regiune.
<SPEAKER ID="542" NAME="Edite Estrela" LANGUAGE="PT">
Qimonda este o paradigmă în actualul context de criză financiară şi economică mondială. Este o companie care foloseşte tehnologie de ultimă generaţie, care angajează muncitori cu o înaltă calificare şi care promovează cercetarea. Qimonda îndeplineşte obiectivele Strategiei de la Lisabona. Guvernul portughez a făcut totul pentru a găsi o soluţie ca să facă această companie viabilă, dar soluţia depinde şi de implicarea guvernului federal german şi a guvernelor landurilor Bavaria şi Saxonia. Guvernul portughez a decis deja să pună la dispoziţie 100 de milioane de euro în acest scop. După cum am spus, acesta a făcut şi va continua să facă tot ce îi stă în putinţă, aşa cum au recunoscut muncitorii germani din cadrul Qimonda în timpul recentei vizite oficiale a preşedintelui Republicii Portugheze.
<P>
Comisia Europeană şi statele membre au luat măsuri - şi pe bună dreptate - pentru a salva multe bănci şi pentru a sprijini anumite ramuri ale industriei, ca de exemplu industria constructoare de maşini. De ce să nu sprijine şi Qimonda? Dacă nu intervenim în soarta acestei companii, acest lucru va avea consecinţe extrem de grave. Nu numai că mii de muncitori din Germania şi Portugalia îşi vor pierde locul de muncă, dar se va pierde, de asemenea, o proprietate intelectuală europeană inestimabilă şi multe fonduri comunitare care au fost investite în Qimonda. Menţinerea acestei companii în Germania şi Portugalia este de o asemenea importanţă strategică pentru Europa, încât sprijinul Uniunii Europene este justificat.
<P>
Domnule comisar, trebuie să fim consecvenţi, şi dacă suntem consecvenţi, vom face tot ce ne stă în putinţă pentru a salva Qimonda. Qimonda nu este o companie oarecare!
<SPEAKER ID="544" NAME="Ewa Tomaszewska" LANGUAGE="PL">
Domnule preşedinte, concernul german Qimonda, unul din producătorii cei mai mari de cipuri, a declarat faliment. Pe parcursul anului trecut, concernul a primit 325 de milioane de euro subvenţii, ceea ce nu a fost de ajuns.
<P>
În 2007, Qimonda avea 13 500 de angajaţi. Anul trecut, în decembrie, acestora le-au fost micşorate salariile cu un procent de la 10 la 15%, fiind asiguraţi că aceste salarii mai mici vor fi compensate în luna aprilie a acestui an. În schimb, 500 de angajaţi şi-au pierdut slujbele peste noapte. Nu şi-au primit nici salariile şi nici vreo compensaţie pentru concediul pe care nu l-au luat sau pentru suma tăiată din salarii care le era datorată. Alţi 500 de angajaţi îşi vor pierde slujbele în luna următoare, iar slujbele a încă 1 500 de persoane sunt ameninţate pe viitor.
<P>
Multe alte companii din ţările noastre se află în această situaţie, inclusiv cele din Krośno sau Stalowa Wola din Polonia. Aşteptăm din partea Comisiei un program coerent pentru protejarea locurilor de muncă pe timpul crizei.
<SPEAKER ID="545" NAME="Elisabeth Schroedter" LANGUAGE="DE">
Domnule preşedinte, domnule comisar, doamnelor şi domnilor, falimentul companiei Qimonda este datorat unei scăderi masive a preţurilor cipurilor DRAM depăşite. În realitate însă, Qimonda este cu mult înaintea competiţiei în ceea ce priveşte cercetarea în domeniul cipurilor cu consum redus de energie şi ar trebui făcute investiţii în acest sens, în acest potenţial de inovare. Sper ca eforturile Comisiei să se concentreze în această direcţie.
<P>
Cu toate acestea, acest lucru ar putea însemna că nu toate locurile de muncă vor fi păstrate. Comisarul avea dreptate. Aici intervine Fondul european de ajustare la globalizare. În cazul Qimonda însă, este vorba de angajaţi cu înalte calificări care, prin cursuri de recalificare alese cu grijă şi special pregătite, îşi pot găsi noi locuri de muncă în cadrul industriilor emergente. Angajaţii care au făcut trecerea către industria energiei solare au demonstrat acest lucru. Cazul Qimonda demonstrează, de asemenea, că este de competenţa Comisiei să se asigure că recalificarea se face în vederea unor ocupării locuri de muncă de viitor şi nu la întâmplare. Numai investiţiile bine ţintite, restructurarea de mediu a economiei şi apoi o recalificare corespunzătoare a forţei de muncă le oferă oamenilor speranţă şi perspective reale pentru viitor.
<SPEAKER ID="546" NAME="Gabriele Zimmer" LANGUAGE="DE">
Domnule preşedinte, domnule comisar, cu siguranţă că nu veţi fi surprinşi să aflaţi că nu sunt mulţumită de răspunsul pe care ni l-aţi dat, mai ales că ne-am străduit acum câteva săptămâni să contactăm o gamă largă de reprezentanţi ai Comisiei, în special pe dl comisar Verheugen, şi am solicitat răspunsuri clare. A existat astăzi o şansă foarte bună de a oferi un răspuns mult mai precis şi de a expune modul în care Comisia intenţionează să-şi asume răspunderea.
<P>
În ceea ce mă priveşte, există două aspecte pe care aş vrea să le introduc în cadrul acestei dezbateri. În primul rând, Qimonda este capabilă să asigure o evoluţie tehnologică extrem de importantă pentru Uniunea Europeană în ceea ce priveşte tehnologia semiconductoarelor şi nanotehnologia. În al doilea rând, Qimonda nu are concurenţi în Europa, dar are câţiva în Asia, aceştia fiind ajutaţi prin subvenţii de 70% - lucru de o importanţă decisivă. În al treilea rând, oprirea producţiei de la Qimonda va însemna pierderea nucleului de cooperare al unei reţele de circa 40 000 de locuri de muncă numai într-o regiune precum Saxonia.
<P>
Ce aşteaptă de la Uniune lucrătorii, familiile acestora şi oamenii din regiunile afectate? Mai întâi de toate, se aşteaptă la un angajament clar şi imediat din partea Comisiei prin care aceasta să-şi exprime dorinţa de a păstra locaţiile curente ale tehnologiei europene a semiconductoarelor şi cele ale industriei nanotehnologiei, aşteaptă garanţia că acest avans spre viitor nu va fi lăsat să dispară şi că declaraţiile făcute cu privire la cheltuielile viitoare pentru cercetare, în special, în ceea ce priveşte al optulea Program Cadru pentru Cercetare, sunt veridice.
<P>
Aşteptăm de asemenea din partea Comisiei, a Guvernului Federal german şi a guvernului regional al Saxoniei sprijin pentru soluţia care trebuie aplicată pentru a preveni oprirea producţiei. Nu a mai rămas prea mult timp, doar câteva zile. Directorii din eşalonul superior al conducerii au început deja să se retragă. Alternativa ar fi ca tehnologia avansată de cercetare să se mute în Asia sau să fie vândută la un preţ de nimic. Consider că acest lucru nu este în interesul Uniunii Europene.
<SPEAKER ID="547" NAME="Joel Hasse Ferreira" AFFILIATION="PSE">
(PT) Domnule preşedinte, domnule comisar, doamnelor şi domnilor, situaţia dificilă a Qimondei a fost înrăutăţită de apariţia crizei economice şi financiare. Guvernul portughez a făcut tot ceea ce a considerat de cuviinţă şi util pentru a contribui la rezolvarea situaţiei. Am dori ca guvernul bavarez să ştie de asemenea cum să reacţioneze la această situaţie cu simţ de răspundere. Salvarea fabricilor din Munchen va avea un impact hotărâtor asupra celor din Vila do Conde şi Dresda.
<P>
Ministrul portughez al economiei şi inovaţiei, Manuel Pinho, a confirmat el însuşi importanţa asigurării viabilităţii acestei companii. Qimonda este extrem de importantă pentru Portugalia şi, datorită faptului că este competitivă la nivel global, este la fel de importantă pentru Europa.
<P>
Domnule preşedinte, Portugalia va continua să caute o soluţie care să garanteze viabilitatea companiei. Sperăm că guvernul german - atât la nivel federal, cât şi la nivel statal - va încerca din răsputeri să găsească o soluţie la această problemă.
<P>
În ceea ce mă priveşte, aş dori să subliniez importanţa strategică a menţinerii acestui tip de industrie pe teritoriul european. Sper că niciun guvern naţional sau statal nu va face greşeala de a-i permite acestei companii să-şi închidă fabricile şi să desfiinţeze locuri de muncă pe teritoriul Uniunii.
<P>
Doamnelor şi domnilor, înţelegem nevoia de a sprijini grupurile mari din industria auto în vederea restructurării, dar fondurile Uniunii şi energia Comisiei Europene nu pot fi epuizate pentru acest tip de sprijin.
<P>
Domnule comisar, pentru a evita posibilele erori de comunicare, facem apel către dl Špidla, de care suntem legaţi printr-o relaţie de muncă şi solidaritate politică, şi către preşedintele Comisiei, care nu va uita niciodată că este conaţionalul nostru şi, de asemenea, conaţionalul unei proporţii semnificative din angajaţii Qimondei, pentru o garanţie din partea Comisiei că aceasta va sprijini Qimonda.
<P>
Înainte de a încheia, trebuie să subliniem că preşedintele Portugaliei, Cavaco Silva, a declarat de curând în Germania că există speranţe noi în ceea ce priveşte Qimonda. Trebuie să luăm în considerare, la fel cum au făcut şi colegii mei, şi importanţa sectorului economic specific în care îşi desfăşoară activitatea Qimonda. Să ţinem cont, prin urmare, de faptul că guvernul portughez îşi demonstrează disponibilitatea pentru sprijinirea Qimondei prin orice mijloace necesare, având în vedere dimensiunea economică a ţării.
<P>
Doamnelor şi domnilor, haideţi să salvăm Qimonda. Nu a mai rămas prea mult timp!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Domnule preşedinte, domnule comisar, doamnelor şi domnilor, este esenţial să înţelegem în cadrul acestei importante dezbateri care este miza, şi anume: viitorul industriei strategice nanotehnologice, împreună cu cercetarea şi dezvoltarea într-un sector fundamental pentru viitorul societăţii informaţionale, al cărui nucleu şi centru de cercetare este complexul Qimonda în Germania şi fabrica sa de semiconductoare din Portugalia. Uniunea Europeană nu poate continua să permită distrugerea sectoarelor sale industriale, în special într-un domeniu strategic, şi nu poate deveni dependentă de Statele Unite şi de ţări din Asia, care îşi sprijină propriile industrii. Este regretabil că dl Špidla a fost atât de insensibil în ceea ce priveşte problema Qimondei ca întreprindere productivă.
<P>
În acest proces sunt implicate multe locuri de muncă: aproape 2 000 în Vila do Conde, 5 000 în Germania, mai mult de 5 000 în întreaga lume şi, de asemenea, mii de locuri de muncă ce vor fi afectate indirect în cadrul companiilor furnizoare şi în cadrul centrelor de cercetare şi dezvoltare ale celorlalţi parteneri ai Qimondei. O parte considerabilă a cercetărilor este ameninţată de riscul închiderii Qimondei în Germania şi de efectul de domino pe care această situaţie l-ar avea asupra Portugaliei. Nici nu se pune problema ca Uniunea Europeană să nu se implice în această situaţie, cel puţin în acelaşi fel în care s-a implicat în sectorul bancar. Trebuie să se ţină cont de faptul că Vila do Conde se află în nordul Portugaliei, unde rata şomajului a crescut cel mai mult, atât ca urmare a închiderii companiilor din industria textilelor şi a confecţiilor, cât şi ca urmare a relocalizării companiilor multinaţionale producătoare de încălţăminte şi cablaje, printre altele. Această zonă va prezenta un risc social foarte crescut, dacă nu se iau măsuri pentru încetinirea creşterii ratei şomajului şi pentru garantarea producţiei.
<P>
Este esenţial să se depună orice eforturi necesare, în orice mod posibil. Pe termen scurt, aceste eforturi includ ajutorul statal, sprijinul financiar al Comunităţii şi garantarea creditelor pentru menţinerea unei industrii de importanţă strategică pentru economia Uniunii Europene. Pe termen mediu, este nevoie de dezvoltarea acestui domeniu industrial şi de crearea mai multor locuri de muncă cu drepturi. Ar fi foarte bine dacă acest lucru ar fi înţeles de Comisia Europeană şi de către guvernele ţărilor noastre. În ceea ce ne priveşte, vom continua lupta.
<SPEAKER ID="549" NAME="Colm Burke" AFFILIATION="PPE-DE">
Domnule preşedinte, salut prioritatea acordată acestei dezbateri. Pierderile unor companii cum ar fi Qimonda, date fiind dimensiunea şi importanţa lor de ancoră economică la nivel regional şi chiar naţional, trebuie tratate cu maximă seriozitate de către factorii de decizie politică.
<P>
Închiderea sau delocalizarea acestor companii sunt deseori o consecinţă a forţelor de globalizare. Globalizarea - în mod normal, o forţă pozitivă ce sporeşte prosperitatea globală - poate face ravagii, din păcate, în ceea ce priveşte economiile regionale atunci când companiile mari îşi mută locaţiile. Acest lucru s-a întâmplat în zona mea, în sudul Irlandei, unde Dell a anunţat 1 900 de concedieri în rândul personalului său de la fabrica din Limerick. La fel şi în Waterford, unde există posibilitatea ca Waterford Wedgwood să se închidă în viitorul apropiat: se vor pierde prin aceste concedieri, plus locurile de muncă din industriile din aval, încă o mie de locuri de muncă.
<P>
Acest fenomen trebuie luat în serios de către factorii de decizie politică. Prin urmare, salut hotărârea domnului comisar Špidla de a face tot posibilul pentru a folosi sumele de bani disponibile în cadrul Fondului european de ajustare la globalizare şi al Fondului social european. Cei 500 de milioane de euro de la Fondul european de ajustare la globalizare ar putea oferi beneficii imense, prin acordarea unei a doua şanse lucrătorilor concediaţi de a-şi îmbunătăţi competenţele, de a se recalifica şi de a deveni persoanele întreprinzătoare care ne vor scoate din această recesiune.
<P>
Mingea se află în mod clar în terenul guvernelor naţionale care trebuie să utilizeze aceste fonduri. Ar merita în acest context să insistăm în direcţia cofinanţării în procent de 75% pentru a facilita solicitările de finanţare şi, prin urmare, pentru a-i ajuta pe lucrătorii afectaţi, la faţa locului, în mod rapid şi eficient.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Doamnă preşedintă, domnule comisar, am vorbit ani de-a rândul despre Strategia de la Lisabona şi probabil că acesta nu este momentul potrivit pentru a relua discuţia. Totuşi, avem nevoie, fără îndoială, de o strategie: o strategie care să vină în întâmpinarea dificultăţilor şi provocărilor create de această criză. Aşteptăm acest lucru şi din partea Comisiei. Este esenţial ca acest subiect să nu fie evitat de Comisie; în schimb, aceasta trebuie să fie capabilă să dezvolte acţiuni comune cu guvernul Portugaliei şi al Germaniei şi cu guvernele landurilor germane. Este esenţial să fim conştienţi că aceasta este o industrie, cum s-a menţionat deja, care este importantă pentru Europa datorită calităţii şi valorii ei, datorită cercetărilor pe care le efectuează şi datorită calităţii ecologice cu care este asociată. Este esenţial ca acest subiect să nu fie evitat de Comisie. Subscriu invitaţiei făcute de colegul meu, dl Peneda, către dl Špidla şi către Comisie, de a vizita Portugalia.
<P>
Este esenţial ca în acest moment Comisia să aibă în vedere faptul că europenii îşi îndreaptă speranţele spre Europa şi aşteaptă răspunsuri de la autorităţile europene: ei trebuie să simtă că autorităţile europene le sunt aproape. Publicul european nu concepe o Europă care ignoră problemele existente. În schimb, oamenii îşi doresc o Europă destul de îndrăzneaţă încât să îşi suflece mânecile şi să se apuce de treabă, ajutându-i să depăşească dificultăţile care îi apasă.
<SPEAKER ID="551" NAME="Vladimír Špidla">
membru al Comisiei -(CS) Doamnelor şi domnilor, cazul pe care îl dezbatem este foarte important şi face parte din situaţia economică generală. Cred că sunteţi conştienţi de faptul că strategia pe care Comisia o dezvoltă este o politică clar definită pentru industrie, întrucât Comisia crede cu tărie că industria trebuie să constituie întotdeauna o parte substanţială a economiei noastre şi că este purtătorul de făclie al înaltei tehnologii. În mod clar, această criză în care ne aflăm conţine elemente structurale şi, prin urmare, Comisia formulează prin strategiile şi documentele sale de bază, viitoarea economie verde sau locurile de muncă "verzi”, pe de o parte, insistând în acelaşi timp pe inovaţie şi pe modernizare. Este de asemenea clar, după cum am declarat şi la început, că este de competenţa companiilor să ia decizii comerciale, iar Comisia nu se va implica în aceste chestiuni.
<P>
Cealaltă problemă este că, dacă vor avea loc anumite restructurări, dacă vor fi luate anumite decizii cu implicaţii sociale şi la nivel de comunitate, există instrumente şi politici europene, pe care noi, bineînţeles, avem datoria să le mobilizăm şi pe care le mobilizăm. În ceea ce priveşte apelul repetat ca eu să mă familiarizez cu situaţia la faţa locului, sunt bineînţeles gata să fac acest lucru; în cele din urmă, aceasta este una din datoriile noastre normale şi fundamentale, de a lua decizii pe baza a ceea ce este posibil. Au fost menţionate oportunităţi în cadrul fondurilor europene şi s-au făcut trimitere la abordări discutate între guvernul portughez şi cel german. În orice caz, pot declara cu tărie faptul că, în activitatea sa, Comisia utilizează întotdeauna în mod activ toate opţiunile disponibile, că face acest lucru şi în cazul de faţă şi că va continua să procedeze astfel în cazuri viitoare.
<SPEAKER ID="552" NAME="Preşedintele">
Acest punct a fost închis.
