<CHAPTER ID="020">
Acordul de liber schimb cu India (dezbatere) 
<SPEAKER ID="127" NAME="Președintele">
Următorul punct este întrebarea cu solicitare de răspuns oral adresată Comisiei de dl Moreira, în numele Comisiei pentru comerț internațional, referitoare la stadiul actual al negocierilor privind Acordul de liber schimb UE-India - B7-0214/2011).
<SPEAKER ID="128" NAME="Vital Moreira" LANGUAGE="PT">
Dle președinte, dle comisar, doamnelor și domnilor, sper că nu voi epuiza cele cinci minute. Întrebarea e simplă. Este vorba despre o inițiativă a Comisiei pentru comerț internațional, pe care o prezidez, și în calitate de președinte, vă adresez această întrebare, asupra căreia grupurile politice au ajuns la un acord prin consens. Mă bucur că pot adresa această întrebare, care a obținut aprobarea coordonatorilor grupurilor politice din comisia mea și care urmărește să obțină de la Comisia Europeană răspunsuri la o serie de preocupări legate de stadiul actual al negocierilor privind Acordul de liber schimb (ALS) UE-India, care au început din 2007.
<P>
Cred că nu e nevoie să subliniem importanța acestei inițiative. De altfel, una dintre inovațiile introduse prin Tratatul de la Lisabona este aceea prin care Parlamentului European i s-a conferit nu doar dreptul de a pronunța aprobarea finală asupra acordurilor privind, inter alia, comerțul internațional după negocierea acestora, ci și acela de a fi informat despre toate etapele procesului, de la bun început.
<P>
Acest lucru înseamnă că Parlamentul are puterea și obligația de a monitoriza negocierile, în acest caz fiind vorba de negocieri comerciale, și de a interveni politic făcând uz de mijloacele parlamentare de care dispune, precum audierile, rezoluțiile și întrebările cu solicitare de răspuns oral, în scopul de a fi informat cu privire la progresul acestor negocieri.
<P>
Acesta este motivul pentru care Comisia pentru comerț internațional consideră că trebuie să asculte Comisia, care, trebuie să recunoaștem, ne-a oferit foarte multe informații pe această temă. Consider însă că trebuie să răspundă public la un număr de întrebări. Întrebarea cu solicitare de răspuns oral conține șapte întrebări, legate în special de progresul înregistrat într-o serie de subiecte sensibile, cum ar fi achizițiile publice, negocierile privind drepturile de proprietate intelectuală în contextul medicamentelor generice, solicitarea pe care Comisia a înaintat-o Consiliului European pentru a obține un mandat de negociere a investițiilor în străinătate, negocierea unor aspecte legate de cultură și serviciile culturale, efectuarea unei evaluări specifice a efectelor unui posibil ALS cu India asupra principalelor industrii europene, efectuarea unei evaluări cantitative a beneficiilor și pierderilor previzibile pentru Uniunea Europeană care decurg din ALS și, în cele din urmă, dacă Comisia ne poate asigura că acordă atenția cuvenită poziției Parlamentului.
<P>
Întrebările sunt scrise, cuprinse în documentul pe care l-am prezentat și cred că sunt suficient de clare pentru a permite un progres în problema informării publice cu privire la aceste importante negocieri comerciale dintre Uniunea Europeană și unul dintre principalii noștri parteneri comerciali.
<SPEAKER ID="129" NAME="Karel De Gucht">
membru al Comisiei. - Dle președinte, doresc să-i mulțumesc dlui Moreira și Comisiei pentru comerț internațional pentru că mi-au dat prilejul de a mă adresa plenului în privința acestor negocieri importante.
<P>
Se înțelege de la sine că valoarea economică a încheierii unui acord cu India în acest moment poate fi egalată doar de importanța sa strategică majoră. India se află abia la începutul unui drum al dezvoltării, care o va transforma în unul dintre principalii actori economici ai secolului. Un acord ambițios și echilibrat cu India ar conduce la o evoluție a relației noastre, prin crearea unui cadru stabil și previzibil, care va guverna viitoarele noastre relații economice.
<P>
Depunem, așadar, eforturi neobosite pentru a încheia acest acord și avem o șansă reală să reușim. India și-a manifestat interesul fără echivoc la cel mai înalt nivel politic. În urma reuniunii la nivel înalt UE-India din decembrie, ambele părți și-au exprimat angajamentul ferm de a încheia negocierile în cel mai scurt timp posibil.
<P>
Am reușit să avansăm într-o serie de probleme. Facem progrese în ceea ce privește ofertele tarifare și pregătim schimbul de oferte privind serviciile. În prezent se desfășoară negocieri intense referitoare la achiziții și este pentru prima dată când India a negociat un capitol substanțial dedicat achizițiilor publice, care include norme specifice și angajamente cu privire la accesul pe piață.
<P>
Nu vreau însă să ascund faptul că ne confruntăm încă cu unele probleme spinoase, care presupun negocieri dificile. Așa cum se întâmplă cu orice negociere, ultimii pași sunt cei mai dificili. În primul rând, este vorba de negocierea tarifelor, domeniu în care am reușit să avansăm rapid în ultimele luni și am încredere că India își va îmbunătăți oferta semnificativ. Rămân însă câteva sectoare foarte dificile și mă gândesc la automobile, vin și băuturi alcoolice.
<P>
Purtăm totodată discuții intense cu privire la servicii și proiectul unui posibil pachet prinde un contur tot mai clar, însă unele dintre interesele noastre fundamentale sunt concentrate în sectoare în care reforma legislativă din India este încă în curs de desfășurare sau doar în fază de proiect. Este vorba în special de serviciile de asigurări, serviciile poștale, financiare, contabile și comerțul cu amănuntul. Acest context transformă negocierile într-o provocare. Există, de asemenea, chestiunea dezvoltării durabile, care pentru noi este, desigur, foarte importantă, dar care în India reprezintă o problemă foarte sensibilă. Cunoaștem foarte bine poziția Parlamentului European în această privință și vom ține cont de ea.
<P>
Important este să rămânem realiști. Trebuie să înțelegem care este limita posibilului cu un partener ca India. Trebuie să găsim o soluție care să corespundă așteptărilor noastre, dar care să ia în considerare și situația specifică a Indiei. Prin urmare, da, va exista un capitol privind dezvoltarea durabilă, care va fi parte integrantă a acordurilor, va recunoaște importanța standardelor internaționale relevante și se va baza pe cooperare. Dar trebuie să fie la fel de clar că un capitol privind dezvoltarea durabilă care să permită utilizarea restricțiilor comerciale pentru abordarea unor probleme sociale și de mediu este inacceptabil pentru India. De altfel, nu ar fi în concordanță nici cu modelul pentru care pledăm în general în acordurile noastre comerciale. În acest domeniu nu urmărim sancționarea, ci cooperarea.
<P>
O altă problemă care s-a dovedit a fi sensibilă în aceste negocieri și a generat unele îngrijorări este accesul la medicamente și eventualul impact pe care l-ar putea avea acest ALS asupra accesului la medicamente în țările în curs de dezvoltare. Vă asigur însă că nu există motive de îngrijorare în această privință. Suntem pe deplin conștienți de rolul specific jucat de India în ceea ce privește accesul țărilor în curs de dezvoltare la medicamente ieftine. Prin urmare, nici prin capitolul referitor la drepturile de proprietate intelectuală, nici prin capitolul referitor la investiții și prin niciun alt capitol, acest ALS nu va submina capacitatea Indiei de a promova, produce sau exporta medicamente generice, inclusiv prin licențe obligatorie. Noi înșine am propus chiar o formulare foarte clară în acest sens, însă, în același timp, nu trebuie să pierdem din vedere potențialul unui cadru solid al drepturilor de proprietate intelectuală în India, care cu siguranță ar încuraja inovația și cercetarea, inclusiv în ceea ce privește dezvoltarea de noi medicamente. Pentru noi, negocierea unui capitol referitor la drepturile de proprietate intelectuală rămâne, așadar, un obiectiv important în cadrul negocierilor.
<P>
Aș vrea să fiu foarte clar și în ceea ce privește protecția datelor și exclusivitatea datelor pentru produsele farmaceutice. Ceea ce vom solicita prin acest acord este ca, atunci când și dacă India va decide să introducă un sistem de exclusivitate a datelor, acesta să se aplice în mod nediscriminatoriu, astfel încât să aducă beneficii și producătorilor europeni. Desigur, vom continua să credem că accesul la medicamente și protejarea datelor testelor pot coexista în mod constructiv. Continuarea dialogului cu părțile interesate ar trebui să contribuie la dezvoltarea unui consens în această problemă.
<P>
Tot în ceea ce privește drepturile de proprietate intelectuală, indicațiile geografice reprezintă un domeniu de interes major pentru UE. Este important ca în aceste negocieri să obținem un rezultat politic care să permită protecția efectivă a principalelor indicații geografice ale UE. Până în prezent, negocierile s-au dovedit a fi dificile. Comisia continuă însă să insiste pentru a obține un rezultat satisfăcător.
<P>
În cele din urmă, după cum bine știți, Comisia a propus Consiliului orientări suplimentare privind negocierile, pentru a include și protecția investițiilor. Acest proiect de orientări privind negocierile, care face obiectul cerințelor de confidențialitate relevante, a fost adus la cunoștința Parlamentului. În prezent, Consiliul analizează aceste orientări și așteptăm cu interes să aflăm și poziția Parlamentului. Când și cum poate fi negociat acest capitol va depinde până la urmă de când și cum va reuși Consiliul să convină asupra acestor orientări suplimentare privind negocierile.
<P>
Permiteți-mi să închei amintind din nou că aceste negocieri sunt foarte importante și reprezintă o șansă care cred că nu ar trebui ratată. Desigur, nu trebuie să încheiem un acord cu orice preț, ci doar dacă esența îl recomandă. Dacă însă nu există un fond, e indicat să spunem nu. Unele dintre cererile noastre, precum acces pentru automobile, vinuri sau băuturi alcoolice sau deschiderea anumitor sectoare de servicii sunt foarte greu de acceptat de către India. Aștept cu interes un schimb de opinii mai intens cu Parlamentul European pe măsură ce ne îndreptăm către faza finală.
<P>
Cred că dezbaterea de acum este o oportunitate utilă pentru ca acest plen să-și exprime părerile legate de aceste negocieri. Vom ține cont de aceste păreri în măsura posibilului, fără să uităm realitățile și particularitățile acestor negocieri specifice. În acest sens, așteptăm cu interes rezoluția referitoare la ALS UE-India pe care intenționați să o adoptați și pe care o consider foarte oportună.
<SPEAKER ID="130" NAME="Daniel Caspary" LANGUAGE="DE">
Dle președinte, doamnelor și domnilor, în cazul Indiei, doresc să spun că sunt pe deplin de acord cu dl comisar că este foarte bine că purtăm discuții cu India cu privire la încheierea unui acord comercial. Și numai argumentele strategice vorbesc de la sine și ați menționat deja unele dintre ele. După cum și faptul că, din nefericire, nu reușim să avansăm în cadrul OMC este încă un argument și mai solid în favoarea acestui acord de liber schimb cu India.
<P>
Însă ceea ce mă îngrijorează încă este dacă vom obține într-adevăr acces la piața indiană pentru întreprinderile noastre. Este acest acord de liber schimb adaptat doar unei lumi și unei divizări a puterii economice între Europa și India, astfel cum le cunoaștem astăzi, sau va fi acest acord la fel de oportun și în zece sau 15 ani?
<P>
În această privință sunt tot mai îngrijorat de problema excepțiilor. Înțeleg pe deplin de ce în cadrul negocierilor, India solicită în acest moment anumite excepții în anumite sectoare. O țară aflată la nivelul de dezvoltare de acum al Indiei are nevoie de excepții. Fără îndoială, aceasta este o necesitate pe care noi, în Europa, o înțelegem foarte bine.
<P>
Mi-aș dori însă să văd că toate aceste excepții sunt supuse unui termen limită, care va expira într-o zi anume. Mi-aș dori, așadar, să se prevadă pentru aceste excepții fie termene limită clare, fie puncte de referință bine definite, indiferent cum ar fi structurate. Poate în acest sens, Comisia ar trebui să analizeze propunerile pe care intenționează să le înainteze pentru a se apropia de cererile Indiei. Prin urmare, doresc limite clare pentru toate excepțiile, indiferent dacă vor fi stabilite sub formă de termene limită sau de puncte de referință. Cred că suntem mai mult decât obligați față întreprinderile noastre și, implicit, față de lucrătorii noștri.
<P>
V-aș fi recunoscător dacă ne-ați putea spune în ce măsură intenționați să introduceți în negocieri problema acestor excepții și a eventualelor limite aferente?
<P>
Cel de-al doilea subiect pe care l-ați menționat și unde sunt de acord cu dvs. este proprietatea intelectuală. Este imperios necesar să ajungem la un rezultat în favoarea fermierilor noștri și a celorlalte părți implicate, mai ales în ceea ce privește indicațiile geografice. De asemenea, în ceea ce privește medicamentele, trebuie să oferim sprijin producătorilor noștri, dar nu în detrimentul celor care depind de accesul la medicamente ieftine. Cred că suntem cu toții de acord în acest sens.
<SPEAKER ID="131" NAME="Harlem Désir" LANGUAGE="FR">
Dle președinte, dle comisar, doamnelor și domnilor, negocierile privind acordul de liber schimb UE-India sunt ambițioase, implică numeroase sectoare economice, dar sunt totodată motiv de îngrijorare în Europa și în India, astfel cum am putut constata cu ocazia reuniunii de luna trecută dintre comisia pentru comerț a celor două camere ale parlamentului indian și delegația Parlamentului European pentru relațiile cu India.
<P>
India înregistrează o creștere explozivă. India este un partener strategic, astfel cum ne-ați amintit. Toată lumea înțelege importanța dezvoltării schimburilor comerciale între cele două părți. Dar nu plecăm de la zero, din moment ce Uniunea este deja principalul partener comercial al Indiei, principalul investitor în India și principala destinație pentru investitorii din India, după cum India este principalul beneficiar al sistemului generalizat de preferințe tarifare.
<P>
Trebuie, așadar, să fim foarte atenți la orice impact pe care un nou acord comercial mai ambițios l-ar putea avea asupra sectoarelor fragile din economia Indiei. Mă gândesc, de pildă, la agricultură, subiect pe care colegii noștri indieni l-au discutat cu noi. Mă gândesc totodată la consecințele pentru sectoare care sunt extrem de expuse concurenței provenind din țările emergente din Europa și mă refer la industria automobilelor. Un astfel de acord ar trebui să promoveze dezvoltarea societăților noastre și să încurajeze ocuparea forței de muncă și în niciun caz să conducă la o liberalizare necontrolată care ar avea efecte dezastruoase.
<P>
Iată de ce grupul meu dorește să insiste pe o serie de aspecte cuprinse în aceste negocieri, care ar trebui să culmineze cu un acord care contribuie la realizarea obiectivelor de dezvoltare durabilă și eradicare a sărăciei și care trebuie însoțit de angajamente clare și concrete, bazate desigur pe cooperare, dar corelate cu asumarea unor responsabilități sociale și de mediu serioase.
<P>
Doresc să subliniez în special câteva aspecte. În primul rând, în ceea ce privește agricultura, pe care am menționat-o mai devreme, solicităm Comisiei să se asigure că agricultura indiană la scară mică nu va fi amenințată de niciuna dintre dispozițiile acordului, fie ele legate de liberalizarea comerțului cu produse agricole, fie cele legate de drepturile de proprietate intelectuală. Mă gândesc, de pildă, la dispozițiile referitoare la semințe.
<P>
În al doilea rând, în ceea ce privește medicamentele generice, India este cel mai mare producător de medicamente generice pentru țările în curs de dezvoltare. Îi solicităm Comisiei să nu mai pretindă exclusivitatea datelor, care, potrivit tuturor ONG-urilor, riscă să submineze distribuirea de medicamente generice.
<P>
În al treilea rând, în ceea ce privește serviciile, solicităm, pe de o parte, ca serviciile publice să fie excluse din sectoarele care urmează a fi liberalizate și, pe de altă parte, în privința modului IV, garantarea principiului egalității de tratament sau, cu alte cuvinte, respingerea oricăror forme de dumping social.
<P>
În cele din urmă - vă mulțumesc, dle președinte - considerăm că în capitolul dedicat dezvoltării durabile trebuie să apară angajamente cu caracter obligatoriu în ceea ce privește standardele sociale și de mediu și mai ales standardele sociale ale OIM.
<SPEAKER ID="132" NAME="Niccolò Rinaldi" LANGUAGE="IT">
Dle președinte, dle comisar, doamnelor și domnilor, aceste negocieri ne duc cu gândul la reprezentarea cu patru brațe a zeului Shiva, având în vedere câte eforturi sunt mobilizate pentru a încheia un acord atât de complex.
<P>
În cele ce urmează, voi explica poziția Grupului Alianței Liberalilor și Democraților pentru Europa. În primul rând: accesul la medicamente. Deși salut declarația dlui comisar, confirm că mă opun oricărei încercări de a aplica măsuri protecționiste într-un sector în care, în trecut, Europa a împiedicat accesul la medicamente ieftine. Nimic mai josnic decât exploatarea problemei contrafacerii în scopuri pur protecționiste. Dimpotrivă, acordul ar trebuie să mijlocească cooperarea dintre industriile farmaceutice indiană și europeană.
<P>
În al doilea rând: sectoarele industriale. Solicităm Indiei să permită includerea în acord a unor sectoare sensibile, precum automobilele și băuturile alcoolice, care, în prezent, fac obiectul unor taxe greoaie la export.
<P>
În al treilea rând: agricultura. În ceea ce ne privește, ne declarăm dispuși să discutăm despre produsele agricole și să ne deschidem piețele, însă cu unele condiții: evident, trebuie să respingem OMG-urile și să facem tot ce ne stă în putință pentru a proteja indicațiile geografice. În acest ultim aspect, vă reamintesc că indicațiile geografice nu reprezintă doar o problemă de politică comercială, ci sunt, de asemenea, o parte a identității Europei. Sperăm, așadar, că se vor depune eforturi neobosite pentru a simplifica procedurile de înregistrare din sistemul birocratic al Indiei, care este extrem de greoi, poate chiar mai greoi decât cel european, și cu asta cred că am spus totul.
<P>
În ceea ce privește achizițiile publice, dacă este adevărat că India este gata să includă pentru prima data achizițiile publice într-un acord internațional, atunci Comisia merită toate felicitările noastre. Pentru a vă da un exemplu, căile ferate indiene reprezintă una dintre numeroasele piețe care ar putea fi deschise prin acest acord de liber schimb și vorbim de 17 000 de trenuri, care transportă zilnic 18 milioane de pasageri și există planuri de a construi alți 25 000 de kilometri de cale ferată în următorii 10 ani.
<P>
Ambele părți vor avea de câștigat dacă negocierile merg bine. Se va promova dezvoltarea durabilă, exploatarea prin muncă a copiilor va fi eradicată treptat și se va încuraja o formă de protecție socială mai avansată. Consider că este inutil și contraproductiv să ne opunem unor astfel de proiecte, motiv pentru care fac apel la toate grupurile din Parlament să nu respingă a priori un text de compromis.
<SPEAKER ID="133" NAME="Robert Sturdy">
în numele Grupului ECR. - Dle președinte, dl comisar s-a declarat de acord cu această rezoluție, care reiterează toate aspectele pe care acest Acord de liber schimb UE-India le-ar putea promova: investițiile, eliminarea tarifelor, barierele netarifare etc.
<P>
Se preconizează că încheierea unui ALS ambițios va majora cu 160 de miliarde de euro până în 2015 valoarea schimburilor comerciale bilaterale, investițiile străine directe bilaterale înregistrând o creștere de 30 % în sectoarele-cheie.
<P>
Sunt convins că dl comisar va fi de acord că exact astfel de cifre vor contribui la stimularea economiei și crearea de locuri de muncă nu doar în Marea Britanie, ci și în India.
<P>
În evaluarea inițială a unui posibil ALS între UE și India, Centrul pentru analiza integrării regionale din Sussex a concluzionat că orice câștig va depinde de măsura în care textul va identifica și aborda domeniile-cheie menționate în mod specific de dl comisar, cum ar fi achizițiile publice, serviciile, investițiile în facilități comerciale etc.
<P>
În evaluare, se afirmă că dacă un acord se limitează la o integrare superficială, axându-se doar pe reducerea tarifelor, există riscul real ca devierea schimburilor comerciale să depășească crearea de schimburi comerciale de ambele părți.
<P>
Pe bună dreptate, dl comisar a menționat dezvoltarea durabilă. Cred că trebuie să fim foarte prudenți. Liniile de demarcație sunt stabilite în tablele legii, ca să spunem așa, și sper că nu vom împinge limitele prea mult acordând prea multe concesii.
<P>
În același timp, sunt de acord cu dl Caspary în ceea ce privește termenele limită. Cred că a ridicat o problemă foarte pertinentă.
<P>
Aș dori să menționez și impactul Rundei de dezvoltare de la Doha a OMC asupra unui ALS UE-India. Actualele semnale de la Geneva nu sunt foarte încurajatoare și dl comisar a recunoscut nu cu mult timp în urmă că negocierile se află în impas, fiind poate timpul, a spus domnia sa, pentru un plan B - adică, mă grăbesc să adaug, ceva ce Comisia pentru comerț internațional așteaptă de foarte mult timp. Care va fi efectul asupra ALS UE-India?
<SPEAKER ID="134" NAME="Franziska Keller">
în numele Grupului Verts/ALE. - Dle președinte, cred că trebuie să clarificăm lucrurile: acest acord de liber schimb nu este negociat de pe poziții egale. PIB-ul pe cap de locuitor al Indiei reprezintă aproximativ 6 % din cel al UE. Deși ambițioasă, India este o țară în curs de dezvoltare, cu un număr uriaș de oameni săraci și înfometați. Nu trebuie să uităm acest lucru.
<P>
Suntem obligați de principiul coerenței politice pentru dezvoltare, consacrat în Tratatul de la Lisabona, prin care se afirmă că niciuna dintre politicile noastre nu trebuie să submineze dezvoltarea. Totuși, prin acest ALS, aducem prejudicii agriculturii, comerțului cu amănuntul, întreprinderilor indiene etc. Au fost deja menționate mai multe exemple. În plus, prin prevederile legate de soluționarea litigiilor, reducem spațiul de manevră politică pentru India și deopotrivă pentru UE și statele sale membre, pentru a introduce, de pildă, o nouă legislație în materie de mediu.
<P>
Mecanismul în cauză a permis companiilor multinaționale să dea în judecată diferite țări pentru politicile lor din domeniul sănătății și al mediului. La rândul lor, guvernele dvs. vor fi afectate.
<P>
În ceea ce privește medicamentele generice, consider că nu se află în afara zonei periculoase. Presiunile de orice natură pentru exclusivitatea datelor este o problemă, indiferent de modalitatea de abordare.
<P>
Parlamentul trebuie să transmită Comisiei un semnal clar că un acord comercial trebuie să fie corect și nu trebuie să reducă spațiul de acțiune politică.
<P>
Din nefericire însă, membri grupurilor PPE, ALDE și ECR își reduc, de fapt, propriile puteri de care dispun ca deputați în acest Parlament. Dacă în cadrul Comisiei pentru comerț internațional, au solicitat constant Comisiei să nu se lanseze în capitolul dedicat investițiilor înainte de a primi avizul Parlamentului cu privire la modul în care trebuie concepută această politică privind investițiile, acum, în această rezoluție, solicită Comisiei să continue negocierile fără a aștepta avizul Parlamentului. Cum se explică acest lucru?
<P>
Sper sincer că unii dintre colegii noștri vor avea posibilitatea de a consulta din nou textul înainte de a-l vota pur și simplu miercuri. Sper că vom putea influența negocierile transmițând un semnal clar Comisiei că dorim să ne exercităm competențele ca Parlament European.
<SPEAKER ID="135" NAME="Helmut Scholz" LANGUAGE="DE">
Dle președinte, dle comisar, propunerile de rezoluție prezentate de Parlamentul European indică foarte clar tuturor grupurilor că Parlamentul nu consideră că este informat suficient cu privire la stadiul negocierilor, fapt deja subliniat. De aceea, apreciez informațiile mai detaliate pe care le-am primit astăzi. Întrebările venind de la aripa stângă a cestui plen abordează direct în special preocupările populației din Europa, dar și din India, preocupări legate de situația lor economică și socială și de perspectivele lucrătorilor și ale celor care își caută un loc de muncă, inclusiv în statele membre ale UE.
<P>
Dle comisar, pentru că se știe că diavolul se ascunde în detalii, am dori să aflăm următoarele: care sunt subiectele specifice discutate în cadrul negocierilor în ceea ce privește licitațiile publice în sectorul serviciilor sau migrarea forței de muncă? Ce text s-a prezentat în legătură cu drepturile de proprietate intelectuală? Care este situația în ceea ce privește agricultura și mediul? Pe baza acestor texte concrete, vrem să analizăm dacă rolul Indiei ca farmacie a săracilor lumii este amenințat sau dacă producția de medicamente mai ieftine pentru malarie sau pentru tratarea bolnavilor de SIDA va fi îngreunată prin acest acord, fără a ignora însă investițiile masive în cercetare pe care le-au făcut propriile noastre companii farmaceutice. Vrem să analizăm dacă, în viitor, autoritățile locale, spitalele sau ministerele europene vor fi obligate să lanseze licitații publice la care pot participa și companiile indiene. Vrem să știm dacă acordul va reglementa condițiile de intrare în statele membre ale Uniunii Europene a asistentelor medicale și a îngrijitorilor pentru bătrâni provenind din India, inclusiv durata de ședere și recunoașterea calificărilor. Vrem să știm dacă textul acordului va amenința micii agricultori și pescari din India și dacă lucrătorii din industria europeană a oțelului sunt amenințați de concediere în condițiile în care, în viitor, ca urmare a acordului, capitalul indian va putea fi investit fără nicio restricție pentru cumpărarea de întreprinderi din UE.
<SPEAKER ID="136" NAME="Csanád Szegedi" AFFILIATION="NI">
(HU)Dle președinte, doamnelor și domnilor, analiștii politici și politicienii care, precum Henry Kissinger, au prezis în urmă cu zeci de ani că noua ordine mondială va fi guvernată, alături de Statele Unite ale Americii, Uniunea Europeană, Rusia și China, inclusiv de India, au avut dreptate. Felicităm, desigur, poporul indian, dar nu trebuie să uităm încălcările drepturilor omului sau exploatarea prin muncă a copiilor, care au condus la această dezvoltare, motiv pentru care Uniunea Europeană trebuie să transmită Indiei un semnal clar că încălcările drepturilor omului și exploatarea prin muncă a copiilor nu pot continua și în viitor. Acestea sunt contrare valorilor reprezentate de Uniunea Europeană.
<P>
Nu credem că acordul de liber schimb va asigura suficientă independență economiei europene și producției europene. Propunem, așadar, ca acordul de liber schimb să includă garanții menite să asigure independența întreprinderilor familiale și a micilor producători europeni, datorită cărora UE ar putea depăși criza economică cu care ne confruntăm în prezent.
<SPEAKER ID="137" NAME="Paweł Zalewski" AFFILIATION="PPE">
(PL) Dle președinte, este bine că Uniunea Europeană încheie acorduri de liber schimb cu parteneri globali importanți, precum India, într-un moment în care, în cadrul Organizației Mondiale a Comerțului, există probleme legate de extinderea liberalizării comerțului. Avem multe în comun cu India, care este cea mai mare democrație din lume, este o țară care acționează la nivel internațional ca factor stabilizator și care este aliatul nostru în combaterea terorismului internațional. În lumea de azi, relațiile comerciale joacă un rol fundamental. Construirea lor într-un mod adecvat va conduce la creștere economică și dezvoltarea Indiei, consolidând stabilitatea internațională, fapt care este în interesul nostru.
<P>
E adevărat că ne așteptăm din partea Comisiei la o abordare a subiectului extrem de important al investițiilor străine și la o includere în negocieri a promovării și protejării investițiilor străine. Există deja un document al Parlamentului European pe această temă, în care sunt precizate așteptările Parlamentului în ceea ce privește viitoarele discuții referitoare la protecția reciprocă a investițiilor străine. Mâine vom supune votului un regulament important, care va permite Comisiei să ia măsuri în continuare. Este foarte importantă extinderea acestui sector, care poate aduce beneficii investitorilor europeni și indieni.
<SPEAKER ID="138" NAME="George Sabin Cutaș" AFFILIATION="S&amp;D">
Acordul de liber schimb cu India va deveni cel mai important acord de acest tip dacă negocierile se vor încheia într-o manieră satisfăcătoare pentru ambele părți. Uniunea Europeană este cel mai mare partener comercial al Indiei, sistemul generalizat de preferințe fiind unul din instrumentele prin care Uniunea Europeană încurajează dezvoltarea economică a acestei țări.
<P>
Cu toate că India are o economie emergentă, inegalitățile sociale persistă. Mai mult de 800 de milioane de persoane trăiesc cu mai puțin de doi dolari pe zi. Eforturile Indiei de a construi o economie puternică trebuie să fie dublate de voința politică de a ameliora situația drepturilor omului, a drepturilor sociale și de mediu. De aceea, Comisia Europeană trebuie să pledeze în cadrul negocierilor pentru introducerea unor clauze obligatorii din punct de vedere juridic referitoare la aceste domenii. India poate constitui nu numai un exemplu economic pentru restul țărilor în curs de dezvoltare, ci și unul de democratizare.
<SPEAKER ID="139" NAME="Bill Newton Dunn" AFFILIATION="ALDE">
Dle președinte, am făcut parte din delegația PE care a fost în India luna trecută. A fost o călătorie extrem de interesantă și foarte valoroasă, la care a participat un grup restrâns.
<P>
Aș vrea să mă refer în special la articolul 29 din propunerea de rezoluție care va fi supusă votului miercuri și în care se afirmă că Parlamentul "salută toate eforturile depuse de guvernul indian în vederea eradicării muncii prestate de copii”. Presupun că persoana care a redactat textul critică importul în Europa de produse care au fost fabricate prin munca copiilor, dar propunerea nu specifică acest lucru. Nu face decât să menționeze unul dintre aspectele regretabile și care persistă încă în societatea indiană. Anul trecut, delegația noastră a vizitat un proiect din sudul Indiei, care este finanțat cu bani europeni și vizează eradicarea muncii prestate de copii. Din ceea ce am văzut acolo, problema era că acești copii munceau la câmp - nu fabricau nimic - pentru a plăti datoriile acumulate de părinții lor. Erau condamnați pe viață la această muncă și excluși astfel de la educație.
<P>
Fraza utilizată în text riscă să fie jignitoare pentru indieni. Bineînțeles că vor să elimine munca prestată de copii. Ar trebui fie să eliminăm articolul 29, fie să îl reformulăm, specificând că ne îngrijorează produsele care ar putea fi fabricate prin munca prestată de copii. Personal, cred că există o nuanță de superioritate aici, când Europa spune: "Noi am eliminat munca prestată de copii, în timp ce voi, indienii, încă o mai folosiți”. Nu aceasta este relația pe care trebuie să o construim cu un partener comercial foarte important.
<SPEAKER ID="140" NAME="Peter van Dalen" AFFILIATION="ECR">
(NL) Dle președinte, cred că în abordarea acordului de liber schimb cu India există două tendințe.
<P>
Prima: avem cel mai mare acord din lume. Așadar, trebuie să facem totul pentru a-l menține, pentru că este un acord important în sine, după care, pe măsură ce vom începe schimburile comerciale cu India, vor apărea și un număr de altfel de preocupări, numite generic necomerciale, precum drepturile minorităților, munca prestată de copii și discriminarea pe bază de caste. Mă refer la ceea ce eu numesc "viziunea comerciantului”. Aceasta este viziunea care predomină în rezoluția de față.
<P>
A doua viziune, dle președinte, presupune ca, înainte de toate, să clarificăm toate problemele necomerciale pentru ca abia ulterior să încheiem un acord. Este vorba de ceea ce eu numesc "viziunea predicatorului”. Știm că în cel de-al doilea scenariu, India ar refuza categoric încheierea unui acord cu noi.
<P>
Doresc să-i reamintesc acestui plen că, în martie 2009, am adoptat o rezoluție care a luat în considerare atât preocupările comerciale, cât și cele necomerciale. Din punctul meu de vedere, prezentul text este o involuție. E posibil să conțină o clauză privind dezvoltarea durabilă, dar ea este ineficientă. Problema daliților nu a fost menționată aproape deloc. Marii perdanți ai actualului text sunt natura și mediul. Prin urmare, nu pot sprijini prezenta rezoluție. Negociatorii noștri trebuie să rămână la poziția exprimată în rezoluția din 2009. Comerciantul și predicatorul trebuie să continue să coopereze pentru că, și îl citez pe dl comisar, "doar atunci vom obține un acord echilibrat”.
<SPEAKER ID="141" NAME="Georgios Papastamkos" AFFILIATION="PPE">
(EL) Dle președinte, încheierea unui acord ambițios și reciproc avantajos între UE și India este, pe bună dreptate, un obiectiv fundamental în cadrul actualei politici de comerț exterior a UE. Încheierea rapidă a negocierilor presupune o intensificare a consultărilor în domenii-cheie, cum ar fi serviciile, barierele netarifare, achizițiile publice și indicațiile geografice.
<P>
În ceea ce privește comerțul cu bunuri, aș sublinia tarifele medii ridicate aplicate de India produselor agricole și industriale. Din nefericire, până în prezent, India nu pare dispusă să își asume un angajament clar cu privire la accesul la sectorul serviciilor. Uniunea ar trebui să insiste în termeni neechivoci asupra cerinței ei legate de protecția consolidată a tuturor indicațiilor geografice pe o piață atât de importantă precum cea a Indiei. În plus, India este un aliat al Uniunii în negocierile multilaterale privind indicațiile geografice desfășurate în cadrul Rundei de la Doha. Trebuie remarcat că India are un cadru legislativ foarte clar, mai ales în ceea ce privește procedurile pentru înregistrarea indicațiilor geografice și coexistența cu mărcile aferente.
<P>
În cele din urmă, consider că Uniunea trebuie să dea dovadă de flexibilitate în ceea ce privește solicitarea Indiei de protecție a indicațiilor geografice pentru produsele neagricole, pentru ca și India, la rândul ei, să ofere protecție indicațiilor geografice europene.
<SPEAKER ID="143" NAME="Bernd Lange" AFFILIATION="S&amp;D">
(DE) Dnă președintă, dle comisar, eu cred cu adevărat că este important ca, în urma intrării în vigoare a Tratatului de la Lisabona, să decidem împreună cu privire la structura negocierilor, pentru că acest tratat conferă Parlamentului un nou rol în relațiile comerciale. Dacă vom lua încă o dată în considerare faptul că India este în mod evident o piață de viitor, trebuie să transmitem acest lucru înapoi printr-o poziție clară adoptată de către Parlament: În opinia noastră, dezvoltarea industrială din Uniunea Europeană, legată de locurile de muncă, este de o deosebită importanță. Prin urmare, trebuie să precizăm clar că interesele legate de locurile de muncă în domeniul industriei din Europa trebuie să aibă prioritate în acordurile comerciale.
<P>
Din acest motiv, deși un acord trebuie să fie asimetric, la sfârșitul zilei, tarifele trebuie să fie zero. Este inacceptabil să avem tarife de 100 % în ingineria mecanică și sectorul auto și, în cele din urmă, să negociem poate cu 50 %. Atât timp cât noi nu avem deloc tarife zero, acest lucru va încuraja investițiile în afara Europei.
<P>
Prin urmare, dle comisar, trebuie să ne definim în mod clar zonele prioritare, iar acestea se află în industrie. Avem nevoie, de asemenea, să se stabilească condiții echitabile în ceea ce privește standardele sociale, și sunt, de asemenea, necesare obligații clare, care urmează să fie impuse Indiei în ceea ce privește drepturile lucrătorilor.
<SPEAKER ID="144" NAME="Cristian Silviu Bușoi" AFFILIATION="ALDE">
India este o țară în plină expansiune, cu o creștere economică demnă de invidiat și unul dintre partenerii noștri comerciali cei mai importanți. Acordul de liber schimb cu India este extrem de important pentru viitorul relațiilor comerciale, de aceea susțin, la rândul meu, încheierea acestui acord cât mai repede.
<P>
Un aspect important ține de liberalizarea serviciilor, mai ales în ceea ce privește modurile 3 și 4. Serviciile sunt deosebit de importante pentru creșterea economică, atât în India, cât și în Uniunea Europeană, iar aceasta trebuie să se reflecte în Acordul de liber schimb. În ceea ce privește modul 4, este nevoie de rezolvarea problemelor legate de recunoașterea calificărilor profesionale, care este, totuși, o chestiune destul de dificilă, având în vedere că avem probleme de recunoaștere reciprocă a calificărilor profesionale chiar și între statele membre ale Uniunii Europene. Aș ruga Comisia să ne spună care este stadiul discuțiilor pe această temă.
<P>
Al doilea aspect este legat de reciprocitate în accesul la piețele de achiziții publice. Accesul întreprinderilor europene la piețele de achiziții publice din India poate contribui la dezvoltarea întreprinderilor noastre. Și e nevoie de elaborarea de către India și implementarea unor reguli transparente și clare privind achizițiile publice și care să permită accesul întreprinderilor europene la acestea.
<SPEAKER ID="145" NAME="Sajjad Karim" AFFILIATION="ECR">
Dnă președintă, în calitate de raportor parlamentar original pentru această problemă atunci când am deschis negocierile în 2007, am spus mereu la acea vreme că ar trebui să încercăm să ajungem la un acord ambițios de liber schimb, care să fie foarte cuprinzător și ambițios cu privire la ceea ce putem realiza, iar eu sunt foarte mulțumit să văd că am urmat un program care caută să facă acest lucru.
<P>
Îmi este foarte clar atunci când mă uit la ceea ce spune acum Federația Camerelor de Comerț din India că este foarte probabil ca schimburile comerciale bilaterale să crească de la 69 de miliarde de euro în 2009 la 160 de miliarde de euro în 2015.
<P>
Sunt încurajat să văd, de asemenea, că India înregistrează progrese reale în încercarea de a se ocupa de o varietate de probleme, inclusiv de barierele netarifare, în special. Este o mare încurajare să vedem modul în care actualul guvern indian se ocupă acum de problemele de corupție, mergând până la măsura de a-l reține pe șeful comitetului de organizare a Jocurilor Commonwealth-ului, și abordarea acestor bariere netarifare.
<P>
Pot, de asemenea, să salut, dle comisar, această declarație comună făcută de dumneavoastră și ministrul comerțului indian, Anand Sharma, la 13 decembrie 2010, afirmând fără echivoc faptul că nimic din acord nu-i va împiedica pe cei mai săraci să aibă acces la medicamente necesare salvării vieții. Sper că acest lucru va da încredere colegilor din acest Parlament cu privire la abordarea noastră în aceste negocieri.
<P>
Mai rămâne o chestiune care a fost întotdeauna considerată ca o problemă stringentă, și anume, achizițiile publice. În cadrul tuturor anchetelor pe care le-am făcut, dle comisar, continui să fiu informat că unele negocieri și planuri detaliate sunt în vigoare, dar deocamdată nu avem aceste detalii. Mă întreb dacă ați putea să ni le oferiți astăzi? Pot, în cele din urmă, să fiu îndeajuns de îndrăzneț să vă întreb dacă putem încheia acest acord de liber schimb înainte de sfârșitul verii.
<SPEAKER ID="146" NAME="Lena Kolarska-Bobińska" AFFILIATION="PPE">
(PL) Dnă președintă, spre deosebire de colegii mei deputați, mi se pare că eu cred că acordul va fi foarte benefic pentru India, precum și pentru Uniunea Europeană în acest moment. Ordinea mondială se schimbă. Unele superputeri devin mai slabe, în timp ce altele, cum ar fi India, cresc în putere. De aceea, noi, Uniunea Europeană, avem nevoie de un partener ca aceasta, un partener democratic, deoarece avem și diverse relații cu parteneri nedemocratici. Acordul care este în prezent în curs de negociere se referă la schimbul de bunuri, servicii și investiții, dar vor fi, de asemenea, referiri la chestiuni sociale și de mediu sensibile.
<P>
Am fost foarte încântată să ascult comentariul dlui comisar cu privire la medicamentele generice, conform căruia nu va fi niciun pericol de a avea un efect negativ asupra pacienților. După ce am fost în India de mai multe ori, precum și în țările în curs de dezvoltare, am auzit de la bolnavi de SIDA cat de important este pentru ei să aibă acces la medicamente ieftine. Serviciile digitale și datele cu caracter personal sunt foarte importante și în Europa. Sunt convinsă că India poate îndeplini condițiile europene cu privire la datele cu caracter personal, deși UE le modifică în acest moment și le va schimba, probabil, pe măsură ce tehnologia se dezvoltă. După ultimele evenimente de la Sony, europenii trebuie să fie siguri că datele lor sunt sigure atunci când sunt prelucrate în străinătate. Sunt sigură că acest acord va duce la o creștere a diverselor standarde de mediu de lucru, dar trebuie să fim atenți în această privință. Mie mi se pare, în special având în vedere dezbaterea noastră, că avem cu toții așteptări diferite din partea Indiei și dorim să includem aceste așteptări în acordul de liber schimb. Cu toate acestea, este vorba de un acord de comerț liber și nu poate include toate așteptările noastre sau tot ceea ce ne-am dori să realizeze India.
<P>
(Președinta a întrerupt-o pe vorbitoare)
<SPEAKER ID="147" NAME="Jörg Leichtfried" AFFILIATION="S&amp;D">
(DE) Dnă președintă, dle comisar, există atât de multe probleme implicate în acest acord, încât trebuie să vă concentrați oarecum pentru a le alege pe cele mai importante. În opinia mea, există două lucruri care sunt extrem de importante, ambele putând fi încadrate la rubrica "corectitudine”. Prima este corectitudinea față de producătorii noștri și de industria noastră. Acest lucru a fost menționat de mai multe ori deja. Trebuie să nu permitem ca anumite restricții, care, probabil, pot avea sens la început, să rămână în vigoare permanent. Încă de la începutul acestui acord, trebuie să stabilim cât de mult timp trebuie să se aplice un anumit lucru și în ce condiții vor fi întrerupte ulterior reglementările. La urma urmei, India va continua, evident, să se dezvolte iar noi trebuie să ținem cont de acest lucru. În această privință, împărtășesc opiniile exprimate de către colegii mei deputați.
<P>
De asemenea, această chestiune ține de corectitudine față de cetățeni, atât în ​​Uniunea Europeană, cât și în India. Și acest lucru este foarte important. Un acord ca acesta trebuie să conțină și elemente care nu se referă neapărat la comerț, aceste lucruri fiind deja menționate: durabilitatea, drepturile omului, standardele sociale, de mediu și de muncă - aceste lucruri sunt, de asemenea, incredibil de importante. Mai presus de toate, aceste aspecte trebuie să fie stabilite astfel încât să existe consecințe în cazul în care nu sunt respectate. Nu doresc în nici un caz ca acest lucru să sune ca și cum am da lecții prietenilor noștri din India. Când vine vorba de drepturile omului, îmi imaginez că India are o legislație mai bună în ceea ce privește presa, de exemplu, decât unele state membre ale Uniunii Europene. Cu alte cuvinte, trebuie să privim lucrurile și din partea cealaltă. Totuși, aceste cerințe trebuie să fie obligatorii pentru ambele părți, ele trebuie îndeplinite, iar în cazul în care nu sunt, trebuie să existe consecințe pentru ambele părți ca urmare a dumping-ului social.
<SPEAKER ID="148" NAME="Tokia Saïfi" AFFILIATION="PPE">
(FR) Dnă președintă, dle comisar, noi susținem negocierile privind acest acord de liber schimb cu India, care trebuie să fie ambițioase, dar care ridică totuși încă unele probleme.
<P>
În primul rând, dilema de a include sau nu un capitol privind dezvoltarea durabilă. Acest acord de liber schimb este un acord de generație nouă, așa că este firesc ca acesta să includă un astfel de capitol. Prin urmare, nu vorbim despre o monedă de schimb, ci despre un capitol de negociere ca atare. În plus, în cazul în care acordul de liber schimb trebuie să reflecte nivelul de dezvoltare al fiecărei părți, acesta nu poate ignora standarde de bază precum interzicerea muncii copiilor, de exemplu. Deși a fost interzisă oficial din 1986, aproximativ 60 de milioane de copii încă mai muncesc astăzi pe pământul și în fabricile din India. În cadrul acestor negocieri, Comisia nu poate ignora standardele sociale minime.
<P>
Pentru a reveni la capitolul de negociere pur comercială, problema accesului reciproc la contractele cu guvernul nu a fost rezolvată pe deplin. Mă bucur că accesul la contractele cu guvernul federal indian este acoperit de aceste negocieri, dar ce se întâmplă cu contractele la nivel de provincie?
<P>
Pentru a încheia, am câteva preocupări cu privire la protecția drepturilor de proprietate intelectuală și în special cea a indicațiilor geografice, acest lucru fiind menționat de mai multe ori. Legislația indiană le protejează numai la nivel național, nu și la nivel internațional. Așa cum am înțeles, Comisia a enumerat 200 de indicații pe care intenționează să le protejeze printr-un acord care va intra în vigoare înainte de acordul de liber schimb. A rămas tot același plan?
<SPEAKER ID="149" NAME="Președinta">
Trecem acum la partea "catch-the-eye” a dezbaterii. Nu voi putea da cuvântul tuturor celor care l-au cerut și v-aș ruga pe aceia dintre dumneavoastră care ajung să ia cuvântul să vă încadrați în minutul acordat.
<SPEAKER ID="150" NAME="Miroslav Mikolášik" AFFILIATION="PPE">
(SK) Dnă președintă, doamnelor și domnilor, acordul de liber schimb cu India este în mod clar o oportunitate interesantă, oferind un potențial enorm comerțului cu cea mai mare democrație din lume.
<P>
Cu toate acestea, eu sunt destul de dezamăgit de faptul că negocierile privind acordul de liber schimb au înregistrat doar progrese lente în vederea încheierii unui acord negociat. În special, domeniul drepturilor de proprietate intelectuală necesită un tratament clar și corect, deoarece este inacceptabil din perspectiva drepturilor omului să fie amenințate drepturile fundamentale ale celor mai săraci locuitori din țările în curs de dezvoltare, inclusiv dreptul de acces la medicamente generice și asistență medicală. Comisia și autoritățile indiene ar trebui și trebuie să intensifice cooperarea cu privire la o definiție comună a medicamentelor contrafăcute, un domeniu important, care dăunează sănătății pacientului, pentru a proteja corespunzător sănătatea publică.
<SPEAKER ID="151" NAME="Silvia-Adriana Țicău" AFFILIATION="S&amp;D">
Ca membru al delegației Uniunea Europeană - India, sunt în favoarea încheierii unui Acord de liber schimb Uniunea Europeană - India. India este o importantă țară în curs de dezvoltare și un important partener comercial al Uniunii Europene. Totuși, este important să cunoaștem în detaliu care va fi conținutul acestui acord. Reamintesc faptul că Parlamentul European va ratifica acest acord și, de aceea, solicităm să fim informați cu privire la stadiul negocierilor. Aș dori să întreb Comisia cum va reflecta acest acord atât viitoarea politică industrială a Uniunii Europene, cât și politica industrială a Indiei? O atenție deosebită ar trebui să fie acordată respectării și protejării drepturilor de proprietate intelectuală și a patentelor. Nu în ultimul rând, aș dori să știu dacă acest acord va asigura o convergență a pozițiilor Uniunii Europene și ale Indiei privind lupta împotriva schimbărilor climatice și reducerea emisiilor poluante.
<SPEAKER ID="152" NAME="Czesław Adam Siekierski" AFFILIATION="PPE">
(PL) Dnă președintă, în acest moment, este fundamental pentru Europa să ajungem la un acord cu India privind liberul schimb. În fața problemelor economice actuale, acest acord va garanta că Uniunea va avea un acces mai mare la unul dintre cele mai rapide economii în dezvoltare din lume.
<P>
Cu toate acestea, există încă multe probleme care trebuie rezolvate. În opinia mea, ar trebui să analizăm în detaliu problemele agricole și cele referitoare la circulația populațiilor. În plus, nu s-au făcut progrese corespunzătoare în ceea ce privește contractele de achiziții publice și servicii, principiile de protecție a proprietății intelectuale, inclusiv indicațiile geografice, precum și condițiile pentru o dezvoltare durabilă, în special referitor la respectarea standardelor în procesul de producție atunci când se creează condiții egale pentru concurență. Cred că este esențial să se efectueze o evaluare a caracterului specific al sectoarelor individuale pentru a semnala posibilele influențe negative ale unui acord de liber schimb asupra sectoarelor vulnerabile din economia Uniunii Europene.
<SPEAKER ID="153" NAME="Syed Kamall" AFFILIATION="ECR">
Dnă președintă, cred că salutăm cu toții creșterea Indiei din ultimul deceniu aproximativ și mai ales de când s-a debarasat de unele dintre politicile marxiste și socialiste eșuate de odinioară. Acest lucru i-a permis să se descătușeze și să crească într-un mod admirabil.
<P>
De asemenea, aș dori să le reamintesc colegilor noștri din întreg spectrul nostru politic că acesta este un acord comercial și, ca atare, ar trebui să se concentreze pe aspectele comerciale. Asta nu înseamnă că alte aspecte nu sunt importante, dar dacă ne putem concentra asupra schimburilor comerciale astfel încât să contribuim la realizarea și crearea bunăstării în India și să ajutăm antreprenorii din India să creeze bunăstare și locuri de muncă în satele și orașele lor, atunci va fi în beneficiul tuturor. Mă îngrijorează atunci când punem un accent prea mare pe standardele noastre din prima zi și de o manieră aproape imperialistă, așa cum spunea colegul meu, Bill Newton Dunn, mai devreme.
<P>
Cred că este important să ne concentrăm pe îmbunătățirea acordurilor comerciale pentru a crea bunăstare în aceste țări, inclusiv în India, și pentru a le ajuta să iasă din sărăcie. Acesta este cel mai bun mod în care putem ajuta.
<SPEAKER ID="154" NAME="João Ferreira" AFFILIATION="GUE/NGL">
(PT) Dnă președintă, slăbirea profundă a capacității de producție a economiilor mai slabe din Uniunea Europeană, cum ar fi Portugalia, care rezultă din integrarea pe bază de competiție între cei puternici și cei care sunt astfel slăbiți; între cei bogați și cei care sunt astfel sărăciți, și care se desfășoară în conformitate cu interesele marilor grupuri economice ale puterilor europene, este agravată de liberalizarea și dereglementarea comerțului la nivel mondial, conduse de respectivele puteri în interesul lor.
<P>
Confruntându-se cu dezastrul vizibil cauzat de această cale, în loc să schimbe direcția, Uniunea Europeană continuă să dea semnale că dorește să meargă orbește înainte. Acesta este contextul în care ar trebui să analizăm acest acord, care este cel mai amplu agreat până în prezent.
<P>
Este nevoie urgent de o schimbare profundă în politica comercială actuală, orientând comerțul internațional către complementaritate și nu către concurență, în vederea stabilirii unor relații economice corecte și echitabile, care sunt reciproc avantajoase și care servesc la dezvoltarea țărilor și a cetățenilor lor, nu doar câtorva companii și instituții financiare. Criza multilaterală cu care ne confruntăm necesită o nouă abordare a problemelor economice, sociale, energetice și de mediu, pe care liberul schimb, unul din pilonii neoliberalismului, le face în mod clar neviabile.
<SPEAKER ID="155" NAME="Karel De Gucht">
membru al Comisiei. - Dnă președintă, aș dori să le mulțumesc colegilor pentru dezbaterea foarte amplă cu privire la negocierile ALS cu India. Desigur, este foarte dificil să abordăm toate problemele în mod detaliat, dar permiteți-mi să mă concentrez doar asupra unor întrebări care au fost puse în mod repetat.
<P>
În ceea ce privește achizițiile publice, este evident că la acest capitol ne vom concentra la nivel federal, nu la nivel provincial. Apropo, este prima dată când au fost gata să negocieze cu privire la achizițiile publice, ca atare, dar vreau să și precizez limitările acestui lucru. Ceea ce este foarte important este faptul că negocierile noastre acoperă, de asemenea, la maxim întreprinderile din sectorului public de la nivel central din India, acolo unde are loc cea mai mare parte a achizițiilor. Niccolò Rinaldi a dat exemplul trenurilor, care reprezintă, evident, unul dintre sectoarele majore, având în vedere poziția dificilă a Indiei în ceea ce privește infrastructura.
<P>
O altă problemă care a fost abordată în mod repetat, este munca copiilor. Cred că este corect să se facă o distincție între munca prestată de copii în producție și munca copiilor în agricultură. Evident, încă există destul de mulți tineri care lucrează în agricultură. Dacă aceștia o combină sau nu cu școala nu este întotdeauna foarte clar, dar cred că majoritatea dintre ei fac acest lucru. S-ar putea să se întâmple ca numărul copiilor care lucrează în întreprinderi în care se fabrică bunuri care vor fi exportate în Europa să fie destul de limitat, așa că eu cred că, așa cum a subliniat în mod corect dl Newton Dunn, ar trebui să facem o distincție clară între cele două situații.
<P>
Permiteți-mi, de asemenea, să spun că exploatarea copiilor prin muncă este și a fost întotdeauna o chestiune extrem de complexă în țările noastre. Îmi amintesc foarte bine că atunci când eram tânăr, lucru ce se întâmpla, desigur, cu ceva timp în urmă, dar cu toate acestea nu acum o veșnicie, o mulțime de copii încă lucrau în mod special în agricultură, așa că acest lucru nu este ceva ce ține în totalitate de Evul Mediu nici în Europa.
<P>
membru al Comisiei. - (FR) Dl Désir a ridicat problema solicitării din partea Europei a exclusivității datelor care urmează să fie incluse în cadrul negocierilor noastre. Mai mulți deputați au intervenit în special cu privire la acest punct referitor la medicii din țările în curs de dezvoltare.
<P>
Însă aș dori să fiu foarte clar și am spus deja acest lucru în mai multe rânduri în cadrul conferințelor și, de asemenea, în mod direct ONG-urilor în cauză: noi nu cerem exclusivitatea datelor; pur și simplu, nu cerem acest lucru. Ceea ce spunem noi - și mi se pare totuși rezonabil - este că, dacă India decide vreodată de la sine să aplice exclusivitatea datelor, atunci aceasta ni se va aplica și nouă. Este ceea ce noi numim în jargonul nostru "tratament național” și cred că aceasta este abordarea corectă. Prin urmare, cred că aș fi destul de criticat dacă aș fi de acord să se aplice industriei farmaceutice din India măsuri de protecție care nu s-au aplicat industriei noastre. Despre aceasta este vorba și despre nimic altceva. Chiar vreau să mă fac bine înțeles cu privire la acest fapt.
<P>
Alte probleme au fost ridicate, dnă președintă, în special cu privire la tarife - o problemă ridicată, printre altele, de dl Caspary. Există, desigur, o diferență de timp pentru, să zicem, calea către zero pentru India și pentru Europa, ceea ce este de înțeles, din prisma stadiilor diferite de dezvoltare ale acestora. Rămâne întrebarea dacă vor exista sectoare în care poate fi atins nivelul zero. Noi subliniem întotdeauna nevoia de atinge acest nivel în fiecare sector. Chiar și așa, aș dori să vă atrag atenția asupra următorului aspect, dle Caspary: ce va fi cel mai benefic pentru industria noastră? O cale spre zero pe termen foarte lung sau o reducere destul de drastică în primii câțiva ani? Cred că, de fapt, va trebui să găsim un echilibru între cele două și să vedem după aceea încotro ne îndreptăm. Cu toate acestea, aș dori să vă atrag atenția asupra a două obiective: să ajungem la zero în, să zicem, 20 de ani și să obținem între timp o reducere foarte moderată. Eu cred că aceeași soluție nu este neapărat atât de atractivă pentru industria noastră. Prin urmare, vom vedea, iar eu sunt sigur că împreună vom veni cu cea mai bună soluție posibilă în timpul acestei discuții.
<P>
membru al Comisiei. -În ceea ce privește indicațiile geografice, nivelul ridicat de protecție este un obiectiv important în această negociere, iar Indiei i-a luat ceva timp și efort pentru a ajunge la o abordare comună. Ar trebui să se ia în considerare, de asemenea, faptul că India nu a protejat niciodată indicațiile geografice printr-un acord bilateral, astfel încât aceasta este prima dată când discută despre acest lucru cu un partener. Vom continua să urmărim activ acest aspect cu obiectivul general de a atinge un nivel ridicat de protecție a indicațiilor noastre geografice.
<P>
Cred că am acoperit majoritatea celorlalte probleme. Sunt dispus, desigur, să continui discuțiile privind acest acord cu Parlamentul European și Comisia pentru comerț internațional, cu atât mai mult cu cât suntem pe ultima sută de metri a acestei discuții. Nu am de gând să mă pronunț asupra perioadei exacte de timp în care vom ajunge la un acord final. În orice caz, acest lucru nu poate dura mult timp, pentru că acum avem de-a face cu cele mai sensibile subiecte: autoturismele, vinul și băuturile spirtoase, achizițiile publice și indicațiile geografice. Trebuie să ajungem la o concluzie, așa că ne aflăm într-adevăr în ceea ce aș numi runda finală a acestor negocieri. Suntem la ultima lungime înainte de final, dar drumul va fi în continuare destul de accidentat.
<SPEAKER ID="158" NAME="Președinta">
Dle Obermayr, mai devreme ați solicitat cuvântul. Am spus la începutul părții catch-the-eye a dezbaterii că nu voi putea da cuvântul tuturor și mă tem că dumneavoastră intrați în această categorie.
<P>
În regulă, dar nu avem mult timp.
<SPEAKER ID="159" NAME="Franz Obermayr" AFFILIATION="NI">
(DE) Dnă președintă, în acest sens, aș dori să subliniez faptul că înțeleg foarte bine ceea ce spuneți și că vă descurcați excelent ca președintă. Cu toate acestea, predecesorul dumneavoastră nu a acționat corect permițând multor deputați să depășească cu o jumătate de minut sau 20 secunde, chiar și dl comisar a vorbit timp de șapte minute și 36 secunde în loc de trei minute. Cu siguranță, nu este corect să respectăm regula acum, când timpul pentru a lua cuvântul este de doar un minut oricum. Cu toate acestea, înțeleg ceea ce spuneți și vă mulțumesc pentru înțelegere.
<SPEAKER ID="160" NAME="Președinta">
Am clarificat de când am preluat prezidiul că mă aștept ca oamenii să respecte timpul lor de vorbire pentru restul acestei seri sau vom avea probleme altfel, deoarece vom trece de miezul nopții, iar eu nu vreau să fac acest lucru.
<P>
Am primit patru propuneri de rezoluție depuse în conformitate cu articolul 115 alineatul (5) din Regulamentul de procedură.
<P>
Dezbaterea a fost închisă.
<P>
Votarea va avea loc miercuri, 11 mai 2011.
<P>
Declarații scrise (articolul 149 din Regulamentul de procedură)
<SPEAKER ID="161" NAME="Joanna Katarzyna Skrzydlewska" LANGUAGE="PL">
Economia indiană este una dintre economiile care se dezvoltă cel mai repede din lume. Chiar și acum, majoritatea investițiilor indiene în străinătate se fac în Uniunea Europeană, iar numai Grupul Tata este unul din cei mai mari angajatori din sectorul industrial din Marea Britanie. Ținând cont de ritmul de dezvoltare din India, ar trebui să se recunoască faptul că acordul comercial dintre India și UE va reprezenta unul dintre acordurile cele mai importante și exigente care au fost încheiate până în prezent. Acordul va contribui, fără îndoială, la o creștere a nivelului investițiilor și a importurilor și exporturilor pentru ambele părți la acord. Acesta va permite un schimb mai liber de bunuri și va contribui la o mai mare prosperitate în India, precum și în țările UE. Acordul va intensifica comerțul mondial, în special în domeniul serviciilor. În ciuda avantajelor care urmează să fie obținute după semnarea acordului, ar trebui totuși să avem în vedere aspectele asupra cărora ambele părți la acord au puncte de vedere opuse. UE nu acceptă mărfurile care au fost produse în detrimentul mediului sau care au fost produse prin utilizarea muncii copiilor. Acordul la care dorim să ajungem ar trebui să garanteze locuri de muncă adecvate, diversificate, economii în curs de dezvoltare și diversitate multiculturală. Este esențial să se introducă un sistem de luare a deciziilor care să fie eficient și care să îmbunătățească cooperarea și, de asemenea, să introducă măsuri care să sprijine instruirea persoanelor fizice și a organizațiilor care vor ajuta regiunile să se dezvolte. În vederea atingerii obiectivelor avute în vedere, este necesară o dezbatere publică și transparentă.
<SPEAKER ID="161" NAME="Dominique Vlasto" LANGUAGE="FR">
Intrăm într-o etapă crucială a negocierilor pentru acordul de liber schimb UE-India. Acesta este un exercițiu dificil, în care Comisia va depune toate eforturile, sper, pentru a cuprinde în acord diversele interese strategice ale Europei. În acest sens, aș dori să atrag atenția asupra necesității de a face progrese în vederea deschiderii pieței indiene pentru exporturile de vinuri europene. În prezent, piața indiană s-a închis pentru produsele noastre prin impunerea unor tarife exorbitante de 150 % asupra acestora. Prin urmare, ar trebui să solicităm respectarea principiului de reciprocitate comercială. Pare absurd, de fapt, ca piața noastră să fie foarte deschisă pentru produsele viticole din țările emergente, în timp ce noi nu avem parte de un acces satisfăcător pe piețele lor. Prin urmare, încurajez Comisia să continue strategia ambițioasă pe care a fost în măsură să o efectueze atunci când a încheiat un acord de liber schimb cu Coreea de Sud. Este imperativ să se compenseze sosirea pe piața noastră a unor vinuri mai ieftine, produse în afara UE, cu un acces îmbunătățit al produselor noastre pe piețele străine și în special pe piața indiană, al cărei potențial de creștere este excepțional.
