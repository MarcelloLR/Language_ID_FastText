<CHAPTER ID="023">
Poluarea cauzată de nave și sancțiuni în caz de încălcare (dezbatere)
<SPEAKER ID="205" NAME="Preşedintele">
Următorul punct pe ordinea de zi îl reprezintă raportul elaborat de Luis de Grandes Pascual, în numele Comisiei pentru transport şi turism, referitor la propunerea de directivă a Parlamentului European şi a Consiliului de modificare a Directivei 2005/35/CE privind poluarea cauzată de nave şi introducerea unor sancţiuni în caz de încălcare - C60142/2008 - (A60080/2009).
<SPEAKER ID="206" NAME="Luis de Grandes Pascual">
raportor. - (ES) Domnule preşedinte, domnule vicepreşedinte al Comisiei, domnule Tajani, comisar pentru transport, domnule preşedinte al Consiliului, doamnelor şi domnilor, personal nu îmi pot imagina o încheiere mai fructuoasă pentru acest mandat parlamentar decât adoptarea acestei propuneri de directivă privind poluarea cauzată de nave şi introducerea unor sancţiuni, inclusiv penale, pentru poluare, care sper că va primi sprijinul tuturor.
<P>
Consensul la care am ajuns sugerează că această propunere se bucură de un sprijin puternic şi că va fi adoptată mâine în primă lectură. Pe lângă efortul deosebit depus de cele trei instituţii în timpul fazei de negociere, acest acord se datorează în principal faptului că toţi recunoaştem că trebuie luate măsuri pentru combaterea infracţiunilor grave îndreptate împotriva mediului înconjurător.
<P>
Desigur, este adevărat că statele membre au fost iniţial suspicioase, din moment ce măsura ce se doreşte a fi adoptată - extinderea atribuţiilor Uniunii în domeniul dreptului penal - nu va fi rezultatul unei reforme a Tratatelor ci, în schimb, va fi obţinută prin legislaţie. Importanţa acestui fapt este imensă şi incontestabilă.
<P>
Toate aceste lucruri derivă din necesitatea soluţionării unor probleme răspândite în transportul maritim, precum creşterea îngrijorătoare a deversărilor ilegale de substanţe poluante cauzate de nave. Deşi există deja reglementări internaţionale pentru combaterea acestei situaţii - Convenţia Marpol 73/78 - asistăm la tot mai multe deficienţe în aplicarea şi respectarea acestei legislaţii; de asemenea, s-a observat că sistemele de răspundere civilă ce guvernează actualmente poluarea cauzată de nave nu sunt suficient de puternice.
<P>
Practicile necorespunzătoare în anumite zone de coastă ale Europei sunt atât de recurente încât o parte din cei care se ocupă cu transportul maritim preferă să polueze, acţionând ilegal, pentru că îi costă mai puţin să plătească penalizarea administrativă decât să respecte legislaţia în vigoare. Un astfel de comportament a transformat vechiul principiu "poluatorul plăteşte” în "plăteşte pentru a polua”.
<P>
Într-adevăr, introducând sancţiuni penale, având în vedere gravitatea acestora şi stigmatul social pe care ele îl reprezintă în comparaţie cu sancţiunile administrative, Uniunea Europeană încearcă să convingă potenţialii poluatori să renunţe la orice fel de contravenţie.
<P>
Reforma este fructul negocierilor cu Consiliul, reprezentat de Preşedinţia cehă, care este demnă de toată lauda, având în vedere dificultăţile de ordin politic cu care s-a confruntat pe parcursul mandatului său; este un fel de reformă structurală a directivei, care nu afectează temelia mandatului Parlamentului şi care respectă pe deplin principiul subsidiarităţii, deoarece directiva stabileşte principiul acţiunilor de sancţionare conform definiţiilor date prin hotărârea Curţii de Justiţie, însă lasă statele membre să definească tipurile de sancţiuni.
<P>
În plus, accentuează diferenţa între deversările minore şi încălcările majore şi sancţiunile corespunzătoare fiecărei categorii. Până acum, am reuşit. Nu a trebuit decât să reiterăm acordurile la care am ajuns în timpul dezbaterii şi adoptarea Directivei 2005/35/CE şi a Deciziei-cadru a Consiliului 2005/667/JHA, însă conform noii baze juridice, pentru că deciziile menţionate anterior prezintă posibilitatea ca legislatorul comunitar să adopte măsuri în funcţie de dreptul penal în vigoare în statele membre.
<P>
Principala inovaţie pe care am adăugat-o la această propunere de modificare, care ne va permite să avansăm în lupta împotriva încălcărilor legislaţiei de mediu în sectorul transportului maritim, este aceea că prevede - după cum a susţinut raportorul încă din prima zi - că repetarea deversărilor minore ce provoacă poluarea apei poate reprezenta o infracţiune.
<P>
Mă bucur să văd că nu am luptat de unul singur, pentru că Parlamentul mi-a acordat sprijinul său prin intermediul membrilor Comisiei pentru transport şi turism; într-un final, Comisia şi Consiliul au înţeles semnificaţia şi anvergura propunerii mele.
<P>
Doresc să le mulţumesc raportorilor alternativi, care m-au ajutat şi care m-au susţinut în dificilele negocieri cu Consiliul şi Comisia; doresc, de asemenea, să le mulţumesc raportorului pentru aviz al Comisiei pentru afaceri juridice şi raportorului pentru aviz al Comisiei pentru mediu, sănătate publică şi siguranţă alimentară pentru contribuţiile lor. Am ajuns în final la o soluţie de compromis în legătură cu data intrării în vigoare a directivei, respectiv în următoarele 12 luni.
<P>
Doamnelor şi domnilor, consider că astăzi toţi avem motive să ne bucurăm, pentru că, o dată cu adoptarea acestei legislaţii şi cu aprobarea celui de-al treilea pachet maritim la începutul lunii martie, Uniunea Europeană şi-a consolidat poziţia de lider în siguranţa maritimă. Doamnelor şi domnilor, sunt sigur că acesta va fi un exemplu pentru toţi ceilalţi.
<SPEAKER ID="207" NAME="Antonio Tajani" LANGUAGE="IT">
Domnule preşedinte, stimaţi deputaţi, Comisia este încântată de rezultatul la care s-a ajuns. Acesta va conduce la adoptarea unei noi directive, ce o va modifica pe cea existentă.
<P>
Această nouă directivă va umple vidul legislativ creat în urma hotărârii Curţii de Justiţie care anula Decizia-cadru nr. 2005/67, prin care se stabileau natura, tipul şi nivelul sancţiunilor penale pentru deversarea ilegală de substanţe poluante în mare. Odată adoptată, directiva va face posibilă combaterea mai eficientă a poluării maritime. Textul pe care Parlamentul urmează să îl adopte reprezintă, deci, o adăugire importantă la cel de-al treilea pachet de siguranţă maritimă semnat de preşedinţii Parlamentului şi Consiliului la finalul ultimei şedinţe plenare.
<P>
Textul de compromis discutat acum diferă puţin faţă de propunerea iniţială a Comisiei, deşi trebuie să spun că punctele esenţiale au rămas neschimbate: în primul rând, caracterul penal al sancţiunilor ce vor fi impuse pentru deversările ilegale şi, în al doilea rând, posibilitatea urmăririi persoanelor responsabile pentru aceste deversări, inclusiv a persoanelor juridice.
<P>
Din acest motiv, Comisia susţine acest text, chiar dacă el introduce un tratament separat pentru încălcările minore şi pentru încălcările minore repetate. Pe de altă parte, apreciez faptul că Parlamentul şi Consiliul au considerat că este mai bine ca deversările ce nu afectează calitatea apei să nu trebuiască neapărat să fie supuse procedurii penale. Chiar mai mult decât Parlamentul, doresc să existe sancţiuni penale pentru micile deversări; chiar dacă acestea pot să nu fie foarte grave, ele pot conduce, tocmai pentru că se repetă, la poluarea reală a mediului maritim.
<P>
Compromisul la care s-a ajuns în legătură cu problema încălcărilor minore repetate oferă o definiţie mai specifică a termenului de "repetare” şi, deci, poate fi acceptat de Comisie, aceasta fiind, repet, mulţumită de rezultatul obţinut în urma activităţii personalului Comisiei şi a deputaţilor în Parlamentul European. Consider, deci, că putem declara astăzi mulţumiţi că putem transmite un mesaj privind reducerea poluării maritime.
<SPEAKER ID="208" NAME="Marios Matsakis">
raportor pentru aviz al Comisiei pentru mediu, sănătate publică şi siguranţă alimentară. - Domnule preşedinte, vidul legislativ creat de hotărârea Curţii Europene de Justiţie impunea modificarea directivei pe care o discutăm acum. Este incredibil că o astfel de eroare juridică a provocat întârzieri în punerea în aplicare a unei directive atât de importante şi, fără îndoială, situaţia a fost nocivă pentru mediul nostru maritim. Toţi cei implicaţi trebuie să ia aminte, pentru a evita astfel de situaţii pe viitor.
<P>
Principala prioritate în acest moment este modificarea promptă a directivei propuse şi punerea în aplicare a directivei modificate cât mai repede posibil. Doar atunci putem spera că putem ţine sub control problema creşterii incidenţei şi anvergurii deversărilor ilegale de substanţe poluante de către nave şi doar atunci obiectivul nostru de menţinere a apelor în stare de curăţenie poate avea şanse reale de succes.
<P>
În concluzie, doresc să-i mulţumesc raportorului pentru munca excelentă pe care a depus-o la elaborarea acestui raport.
<SPEAKER ID="209" NAME="Eva Lichtenberger">
raportoare pentru aviz a Comisiei pentru afaceri juridice. - (DE) Domnule preşedinte, poluarea maritimă este un subiect de interes doar atunci când se produce un accident dramatic. Atunci au loc dezbateri serioase privind felul în care această poluare ne ameninţă oceanele. Din păcate, în restul timpului, acest subiect este ignorat complet. Trebuie să luăm în serios încălcările constante şi repetate ale legii care reprezintă o ameninţare semnificativă şi gravă nu doar pentru oceane, ci şi pentru litoraluri.
<P>
Doresc să le mulţumesc colegilor cu care am discutat această problemă, pentru modul responsabil în care privesc protecţia oceanelor. Provin dintr-o ţară care nu are ieşire la mare, însă, în calitate de cetăţean european, mă simt responsabilă pentru protejarea oceanelor împotriva poluării provocate de interesele de afaceri şi pentru integrarea principiilor celui de-al treilea pachet maritim, de care avem nevoie urgentă, după cum a propus Comisia pentru afaceri juridice.
<SPEAKER ID="210" NAME="Georg Jarzembowski">
în numele Grupului PPE-DE. - (DE) Domnule preşedinte, domnule vicepreşedinte al Comisiei, Grupul Partidului Popular European (Creştin Democrat) şi al Democraţilor Europeni susţine versiunea directivei de modificare, negociată de raportor cu Consiliul, care introduce sancţiuni pentru poluarea cauzată de nave. Dorim să îl felicităm pentru munca depusă. De asemenea, dorim să îl felicităm pe domnul vicepreşedinte, pentru că, fără ajutorul Comisiei, nu s-ar fi putut ajunge la un acord cu Consiliul în prima lectură. Este o zi mare pentru noi, pentru că putem încheia acest dosar important la finalul acestei perioade.
<P>
Trebuie să reţinem în permanenţă că noile reglementări au devenit necesare deoarece Curtea de Justiţie a Comunităţilor Europene, prin sentinţele sale din 2005 şi 2007, a arătat în final că, pe baza primului pilon, se pot crea prevederi legislative noi, inclusiv prevederi de drept penal. Avem nevoie de această legislaţie pentru a proteja mările de acţiunea navelor şi de comportamentul căpitanilor, al deţinătorilor de nave şi al altor persoane implicate. Legislaţia privind răspunderea civilă nu a fost suficient de eficientă până acum.
<P>
E mult mai ieftin să deversezi ilegal o substanţă în mare. Cu siguranţă, nu este însă şi un lucru corect. Prin urmare, avem nevoie de sancţiuni reale. Doresc să îi mulţumesc raportorului pentru acest acord la care au ajuns toate cele trei instituţii. În mod evident, poluarea gravă cauzată de nave trebuie clasificată şi pedepsită ca infracţiune, iar poluarea minoră cauzată de nave poate fi considerată contravenţie, astfel încât să existe o distincţie între gravitatea celor două tipuri de activităţi. Cu toate acestea - iar acest lucru este foarte important - poluarea minoră repetată cauzată de nave trebuie considerată acum infracţiune, deoarece contribuie la poluarea globală a oceanelor, iar această problemă nu trebuie neglijată.
<P>
Trebuie să transmitem semnale clare în acest sens şi trebuie să solicităm statelor membre să pună imediat în aplicare această directivă. Sper că acest apel va ajunge şi la Consiliu. Doar prin stabilirea unor sancţiuni penale disuasive ne putem proteja oceanele.
<SPEAKER ID="211" NAME="Silvia-Adriana Ţicău">
în numele Grupului PSE. - Doresc şi eu să îl felicit pe colegul de Grandes Pascual şi să menţionez faptul că, într-adevăr, poluarea mărilor trebuie să fie un subiect pe care să îl discutăm mai des. Din păcate, pot să dau exemplul Mării Negre, care doar în ultimii doi ani, faptul că a devenit foarte poluată a dus la o creştere de patru ori a volumului de alge, tocmai datorită unei concentraţii foarte mari de nitraţi.
<P>
Evident, transportul maritim, din păcate, este responsabil de o parte a acestei poluări şi această directivă vine de fapt să trateze deversările ilegale ale navelor, care au fost săvârşite fie prin neglijenţă, fie cu rea intenţie, fie prin imprudenţă. Practic, Directiva armonizează definiţia poluării cauzate de nave, săvârşită de persoane fizice sau juridice, domeniul de aplicare a răspunderii acesteia şi natura penală a sancţiunilor care pot fi aplicate în cazul unor astfel de infracţiuni comise de persoane fizice.
<P>
Vreau să menţionez că pentru consolidarea siguranţei maritime şi prevenirea poluării cauzate de nave a fost deja adoptat la nivel european un ansamblu coerent de măsuri legislative. Această legislaţie se referă şi se adresează statelor de pavilion, proprietarilor de nave şi societăţilor de clasificare, statelor de port şi statelor de coastă.
<P>
Este important însă să consolidăm sistemul actual de sancţionare a deversărilor ilegale ale navelor, prin completarea legislaţiei respective. Trebuie să subliniem faptul că această legislaţie a fost necesară tocmai pentru că normele existente cu caracter preventiv nu au fost suficient aplicate şi, din păcate, convenţia MARPOL 73/78 nu a fost aplicată suficient. De aceea cred că este important să existe acest pachet legislativ şi faptul că au fost opinii date şi de Comisia JURI şi de Comisia pentru petiţii cred că arată importanţa acestui subiect.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) Nu mai trebuie spus că atât Comisia Europeană cât şi Parlamentul European au o obligaţie legislativă şi executivă faţă de cetăţenii europeni, care sunt, în cele din urmă, afectaţi de poluarea produsă în zonele maritime.
<P>
Privesc acest subiect din punct de vedere al regulamentului anterior şi al punerii sale în aplicare, care a avut ca obiectiv protejarea mediului, a mărilor şi a litoralurilor învecinate. Doresc să subliniez că regulamentul şi amendamentul la directive sunt necesare, însă, totuşi, nepotrivite. Cel mai important lucru este modul în care acestea sunt puse în aplicare.
<P>
Nu e normal să aruncăm reziduuri în mare şi să plătim o amendă care costă mai puţin decât ar costa respectarea prevederilor directivei. Din acest motiv, înainte de toate, trebuie să ne concentrăm pe monitorizare. Avem în prezent la dispoziţie suficiente opţiuni tehnologice pentru a ne asigura că apa şi litoralurile se pot bucura de protecţia unei politici pe termen lung care să guverneze utilizarea şi protejarea întregii flore şi faune.
<P>
Susţin propunerea de modificare a directivei, deoarece consider că este deosebit de important să înfiinţăm un organism specializat pentru Agenţia Europeană pentru Siguranţa Maritimă, ale cărei activităţi vor avea ca scop punerea în aplicare a acestei directive.
<SPEAKER ID="213" NAME="Antonio Tajani" LANGUAGE="IT">
Domnule preşedinte, onoraţi deputaţi, la finalul acestei dezbateri trebuie să apreciem cooperarea interinstituţională între Parlament, Consiliu şi Comisie, pe care domnul Jarzembowski a subliniat-o în discursul său. De asemenea, doresc să-i mulţumesc raportorului pentru munca depusă.
<P>
De această dată, instituţiile au demonstrat, la finalul acestui mandat parlamentar, că pot lucra împreună şi pot ajunge la o soluţie în prima lectură şi consider că acesta este un mesaj transmis cetăţenilor, în ajunul alegerilor europene.
<P>
Se transmite, de asemenea, un mesaj în domeniul sensibil al transporturilor şi, deoarece aceasta este una din ultimele dezbateri care implică Comisia pentru transport şi turism, doresc să mulţumesc tuturor membrilor acestei comisii pentru eforturile depuse în colaborare cu Comisia Europeană şi cu mine însumi, pentru a găsi soluţii practice la diverse probleme importante, la unele dintre acestea lucrându-se de luni bune. Acest lucru a fost posibil datorită inteligenţei deputaţilor în Parlamentul European, dar şi efortului depus pentru a asigura o colaborare eficientă şi am demonstrat că, atunci când avem o serie de obiective clare de atins, birocraţia nu este o barieră pentru cetăţeni, ci un instrument eficient în vederea îndeplinirii necesităţilor acestora.
<P>
Cred că astăzi şi, desigur, mâine, la votare, Parlamentul îşi va demonstra din nou eficienţa şi dorinţa de a lucra în permanenţă pentru populaţie. Deci, în urma acestei dezbateri şi în urma votului, Comisia, Parlamentul şi Consiliul umplu un vid legislativ şi, începând de mâine, le oferă statelor membre posibilitatea de a-i urmări mai bine pe aceia care ne poluează mările: un alt pas făcut de instituţiile europene în direcţia consolidării drepturilor şi libertăţilor cetăţenilor europeni.
<SPEAKER ID="214" NAME="Luis de Grandes Pascual">
raportor. - (ES) Domnule preşedinte, nu voi vorbi foarte mult şi cred că onoraţii deputaţi vor aprecia acest lucru, având în vedere ora înaintată. Domnule Tajani, doresc să vă mulţumesc din nou, pentru că, prin cel de-al treilea pachet maritim, v-aţi demonstrat entuziasmul şi capacităţile politice, iar acestea au făcut posibilă ajungerea la un acord cu Consiliul şi realizarea unui consens între Parlament, Consiliu şi Comisie, în ultimele zile ale acestui mandat parlamentar.
<P>
Cred că trebuie să ne felicităm. Desigur, apreciez colaborarea apropiată a raportorului pentru aviz al Comisiei pentru afaceri juridice şi a raportorului pentru aviz al Comisiei pentru mediu, sănătate publică şi siguranţă alimentară.
<P>
Doresc să mulţumesc şi raportorilor alternativi, pentru efortul şi colaborarea lor; sunt sigur că adoptarea de mâine a unui acord în prima lectură referitor la un regulament atât de important, care va încheia lucrările celui de-al treilea pachet maritim, reprezintă un succes pentru Parlament şi pentru cele trei instituţii ale Uniunii Europene; încă o dată, acesta justifică procedura utilă de codecizie care ne permite să purtăm un dialog constructiv în beneficiul tuturor cetăţenilor Uniunii Europene.
<SPEAKER ID="215" NAME="Preşedintele">
Vă mulţumesc, domnule comisar, nu doar pentru activitatea în calitate de comisar, ci şi ca deputat în Parlamentul European.
<P>
Dezbaterea este închisă.
<P>
Votarea va avea loc mâine (marţi, 5 mai 2009).
