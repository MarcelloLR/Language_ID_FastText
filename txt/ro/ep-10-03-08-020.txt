<CHAPTER ID="020">
Raport privind politica în domeniul concurenței pe anul 2008 (prezentare succintă)
<SPEAKER ID="216" NAME="Preşedinte">
Următorul punct pe ordinea de zi este raportul elaborat de dna Sophia in 't Veld, în numele Comisiei pentru afaceri economice şi monetare, privind politica în domeniul concurenţei 2008 -
<SPEAKER ID="217" NAME="Sophia in 't Veld">
raportoare. - Dle preşedinte, domnilor comisari, dragi colegi - şi cei care părăsesc în acest moment sala - acest raport a fost adoptat de o mare majoritate în cadrul Comisiei pentru afaceri economice şi monetare (ECON) şi este rezultatul unui efort comun al tuturor grupurilor politice. Aş dori să le mulţumesc tuturor raportorilor alternativi - care, din câte observ, încă sunt prezenţi - pentru cooperarea lor excelentă.
<P>
ECON salută, în special, accentul pus asupra consumatorilor. Dna Kroes, fostă comisar, a luat măsuri excelente prin accentul pus asupra consumatorului în cadrul politicilor în domeniul concurenţei şi avem convingerea că dl comisar Almunia se va baza pe acest lucru.
<P>
Aceasta mă aduce la primul aspect important, şi anume cartelurile. Am discutat detaliat aspecte precum sancţiunile cele mai eficiente, corectitudinea amenzilor ridicate şi fezabilitatea sancţiunilor penale.
<P>
Cu toate acestea, înainte de a intra în detaliile discuţiilor, aş dori să reamintesc întreprinderilor europene că cea mai bună garanţie pentru a evita sancţiunile este pur şi simplu neimplicarea în carteluri. Puteţi crede că păcăliţi autorităţile în domeniul concurenţei, însă în realitate, dăunaţi consumatorilor. Cartelurile nu sunt inteligente. Sunt condamnabile.
<P>
Prin urmare, salutăm poziţia fermă adoptată de Comisia Europeană privind comportamentul anticoncurenţial. Este esenţial ca sancţiunile să pedepsească comportamentul negativ, în special al recidiviştilor, însă acestea trebuie să asigure în acelaşi timp respectarea regulilor. Sancţiunile trebuie să aibă un efect satisfăcător de descurajare. Amenzile ridicate sunt un instrument eficient, însă, ca instrument unic, ar putea fi prea obtuze. Prin urmare, invităm Comisia să elaboreze propuneri pentru ca pachetul de instrumente să devină mai sofisticat şi mai eficient. În raport, sugerăm examinarea unor aspecte precum responsabilitatea individuală, transparenţa şi răspunderea firmelor, proceduri mai scurte, proceduri corespunzătoare şi elaborarea de standarde europene şi programe de respectare a legislaţiei de către societăţile comerciale.
<P>
Un al doilea aspect esenţial este ajutorul de stat. În contextul crizei economice, au fost acordate ajutoare de stat imense. Situaţiile excepţionale necesită măsuri excepţionale. Recunoaştem acest lucru, însă nu ar trebui să pierdem din vedere faptul că acordarea de ajutor de stat are un preţ. Denaturează concurenţa şi conduce la niveluri record de datorie publică şi deficite bugetare. Nota de plată pentru acestea va fi prezentată generaţiilor viitoare. Avem datoria de a justifica fiecare cent care s-a cheltuit. Prin urmare, sunt mulţumită că ECON îi solicită de urgenţă Comisiei să efectueze o evaluare detaliată a rezultatelor operaţiunii excepţionale de ajutor de stat.
<P>
În special, am dori să vedem o evaluare a ajutoarelor de stat acordate pentru aşa-numita redresare economică din perspectivă ecologică. Acum doi ani, am fost convinşi să acceptăm pachetul de redresare şi măsurile privind ajutoarele de stat, cu promisiunea că acestea ar fi utilizate pentru a realiza trecerea mult aşteptată la o economie sustenabilă a cunoaşterii. Acum vă întrebăm: banii chiar au produs această schimbare? Cum au fost cheltuiţi? Cine au fost beneficiarii şi ce au făcut ei de fapt pentru redresarea economică din perspectivă ecologică?
<P>
De asemenea, avem nevoie de claritate, dle comisar, în ceea ce priveşte impactul exerciţiului legat de ajutorul de stat în sectorul financiar şi, în special, posibilele sale efecte de denaturare.
<P>
Aş dori acum să spun câteva cuvinte despre problema restricţiilor verticale. Știm că acordul actual va fi revizuit în luna mai a acestui an. Comisia Europeană s-a angajat în trecut să implice mai strâns Parlamentul European în procesul de revizuire. Cu toate acestea, spre dezamăgirea mea, am citit în mijloacele de informare în masă despre ultima versiune a propunerilor. Ulterior, când i-am solicitat Comisiei să obţin documentele despre care aflase presa, a fost foarte dificil să le obţin şi nu îmi pot ascunde nemulţumirea faţă de acest fapt. Comisia ar trebui să pună capăt deconspirării sistematice şi deliberate a informaţiilor în presă. A nega că aceste lucruri se întâmplă este pur şi simplu o insultă la inteligenţa noastră.
<P>
În esenţă, propunerile Comisiei permit discriminarea împotriva comercianţilor online cu amănuntul care nu au un magazin de mortar şi cărămizi. M-am folosit de prerogativul de raportor pentru a depune un amendament, solicitând Comisiei să rectifice această situaţie. În secolul XXI trebuie să încurajăm, nu să împiedicăm concurenţa din partea comercianţilor online cu amănuntul. Solicităm Comisiei să acorde prioritate intereselor consumatorilor asupra intereselor particulare.
<P>
Îi solicităm Comisiei să efectueze anchetele care trebuiau efectuate de mult în sector, în special în publicitatea online, pe care Parlamentul le-a solicitat în repetate rânduri. În cazul în care Comisia nu doreşte să facă acest lucru, am dori să înţelegem criteriile acestui refuz.
<P>
În cele din urmă, dle comisar, salutăm cu căldură angajamentul dlui comisar Almunia de a implica îndeaproape Parlamentul în conturarea politicilor în domeniul concurenţei. Criza economică a demonstrat clar nevoia unei legitimităţi democratice mai mari a politicilor în domeniul concurenţei şi, în acest context, presupun că incidentul legat de documentul privind restricţiile verticale a fost o eroare. Recunoaştem independenţa Comisiei - mai ales în calitate de liberali - însă ne aşteptăm, de asemenea, ca aceasta să implice îndeaproape Parlamentul în conturarea politicilor în domeniul concurenţei în direcţia prevăzută de raport.
<P>
Aşteptăm cu nerăbdare răspunsul Comisiei. Dle preşedinte, vă mulţumesc pentru indulgenţă.
<SPEAKER ID="218" NAME="Michel Barnier" LANGUAGE="FR">
Dle preşedinte, în mod firesc, aş dori să îi mulţumesc dnei in 't Veld în numele colegului şi prietenului meu, dl Almunia, pentru raportul său privind politica în domeniul concurenţei 2008. De asemenea, aş dori să le mulţumesc dlui Bütikofer şi dlui Bielan care, în calitate de raportori ai Comisiei pentru industrie, cercetare şi energie şi Comisiei pentru piaţa internă şi protecţia consumatorilor, au contribuit şi ei la acest raport.
<P>
Dnă in 't Veld, Comisia a observat în acest an că rezoluţia Parlamentului abordează foarte multe aspecte, de care tocmai ne-aţi amintit. În plus faţă de raportul Comisiei privind politica în domeniul concurenţei, acesta cuprinde rapoartele Comisiei privind modul de funcţionare a reglementărilor şi privind revizuirea reglementărilor privind concentrările.
<P>
În ceea ce priveşte Comisia, rezoluţia dvs. are două obiective. În primul rând, rezoluţia ne permite să ne îmbunătăţim mai mult conţinutul rapoartelor anuale privind politica în domeniul concurenţei şi, în al doilea rând, mai important, va servi drept bază pentru Comisie în iniţierea unui dialog detaliat cu Parlamentul. Fără îndoială, îi voi transmite dlui Almunia încurajarea dvs. de a aprofunda acest dialog cu Parlamentul.
<P>
De fapt, acest dialog este esenţial pentru buna funcţionare a tuturor politicilor şi, după părerea noastră, printre acestea se numără şi politica în domeniul concurenţei. Parlamentul ne-a amintit de dorinţa sa ca politica în domeniul concurenţei să funcţioneze în cadrul procedurii de codecizie. Dnă in 't Veld, permiteţi-mi să fiu sincer: Comisia nu dispune de autoritatea necesară de a modifica dispoziţiile tratatului privind temeiul juridic aplicabil acestei politici în domeniul concurenţei. Cu toate acestea, suntem pregătiţi să examinăm, de la caz la caz, dacă procedura de codecizie se poate aplica noilor iniţiative în cazul în care obiectivele acestora se extind dincolo de domeniul de competenţă al concurenţei.
<P>
În această privinţă, ştiţi că dl comisar Almunia a anunţat în ianuarie că Parlamentul s-ar implica pe deplin în toate iniţiativele legislative legate de acţiunile în despăgubire iniţiate de persoane fizice. Comisia, şi Parlamentul, nu consideră că actuala criză economică poate să justifice relaxarea normelor în domeniul concurenţei în ceea ce priveşte controlarea concentrărilor sau privind ajutoarele de stat. Evidenţele actuale ale Comisiei arată că a rămas foarte hotărâtă în ceea ce priveşte aceste principii: prevenirea tuturor denaturărilor concurenţei, chiar în perioade de criză, rămânând totodată flexibilă şi deschisă în ceea ce priveşte procedurile acolo unde este cazul.
<P>
2008, anul în care a început această criză economică şi financiară, a fost foarte diferit. Raportul privind politica în domeniul concurenţei reflectă activitatea foarte ambiţioasă întreprinsă de Comisie în acest context, în strânsă cooperare cu partenerii săi la nivel naţional şi european.
<P>
În 2009, criza a atins limita inferioară. Capitolul esenţial al acestui raport din 2009 se va axa pe concurenţă în contextul acestei crize economice şi financiare. Raportul ar trebui adoptat în cel de-al doilea trimestru al acestui an. Va fi prezentat Parlamentului de dl comisar Almunia. Fără îndoială, va fi o ocazie pentru Parlament şi Comisie să se implice din nou într-o dezbatere constructivă.
<P>
Dnă in 't Veld, în discursul dvs., aţi subliniat, de asemenea, problema restricţiilor verticale, amendamentul propus de dvs. În această privinţă, dnă in 't Veld, Comisia este convinsă că a reuşit să atingă un echilibru rezonabil.
<P>
Pe de o parte, scutirea pe categorii le permite furnizorilor să îşi aleagă distribuitorii şi să ajungă la un acord cu aceştia privind condiţiile de revânzare pentru produsele furnizate, atât în privinţa vânzărilor de la pieţele de desfacere fizice, cât și a vânzărilor online. Acest lucru le permite să stabilească cea mai bună modalitate de a-şi distribui produsele şi de a-şi proteja imaginea mărcii comerciale.
<P>
Pe de altă parte, distribuitorii aprobaţi trebuie să aibă libertatea de a utiliza internetul, iar condiţiile care se aplică vânzărilor online trebuie să fie aceleaşi cu condiţiile aprobate pentru vânzările de pe pieţele de desfacere fizice, pentru a evita restricţiile inutile privind utilizarea internetului de către aceştia. Acest lucru înseamnă că propunerea contribuie la politica generală a Comisiei de promovare a pieţei online şi a schimburilor comerciale online.
<SPEAKER ID="219" NAME="Seán Kelly" AFFILIATION="PPE">
Dle preşedinte, raportoarea a făcut trimitere la carteluri. Cartelurile existente şi dovedirea că acestea există sunt două aspecte diferite. Știu că în Irlanda, în special în sectorul agricol, numeroşi fermieri cred că fabricile funcţionează într-un cartel. Fiind o insulă, transportul de vite - mai ales acum, cu restricţiile crescute, aproape draconice - devine din ce în ce mai dificil, aşa că fabricile deţin monopolul.
<P>
Trebuie observat că preţurile cresc lent, însă scad rapid, uniform. Ca urmare, diferenţa de preţuri dintre vitele din Irlanda şi cele din Marea Britanie poate fi între 150 și 200 euro pe cap de animal. După cum am spus, este dificil de dovedit. Cu toate acestea, poate că dl comisar Barnier ar putea să verifice aceste lucruri şi să adopte măsuri corective.
<SPEAKER ID="220" NAME="Andreas Schwab" AFFILIATION="PPE">
(DE) Dle preşedinte, pentru început, aş dori să vă mulţumesc dvs. şi dlui comisar pentru prezentarea dvs. şi, în primul rând, aş dori să subliniez că este în interesul consumatorilor să se controleze conţinutul dispoziţiilor legislaţiei comunitare în domeniul concurenţei. Sunt încântat că, de această dată, Comisia a inclus, pentru prima dată, propriul său capitol privind legislaţia în domeniul concurenţei şi semnificaţia acesteia pentru consumatori. Acest lucru este mulţumitor după o pauză de cinci ani în care nu a existat comunicare din partea Comisiei Europene privind politica europeană în domeniul concurenţei.
<P>
Nu s-a ajuns încă la etapa dificilă a punerii în aplicare a legislaţiei europene în domeniul concurenţei, referitoare în special la drepturile la asistenţă şi la reglementările privind asistenţa ale statelor membre pentru bănci. În 2008, aceasta nu a fost o problemă. În această privinţă, mesajul clar pe care îl transmite acest raport este că acest lucru trebuie monitorizat foarte atent de către Comisie, pentru ca piaţa unică şi consumatorii europeni să nu fie afectaţi în mod negativ.
<P>
În acest context, tratamentul întreprinderilor mici şi mijlocii este foarte important. Raportul este în mod clar în favoarea industriei medii care beneficiază de un tratament special în ceea ce priveşte impunerea amenzilor în situaţii de cartel.
<P>
După părerea noastră, dispoziţiile verticale de pe piaţa online sunt severe, însă considerăm că o evaluare, aşa cum se propune acum în urma votului din Comisia pentru afaceri economice şi monetare, pare prematură şi, prin urmare, am dori să susţinem raportul Comisiei pentru afaceri economice.
<SPEAKER ID="221" NAME="Antolín Sánchez Presedo" AFFILIATION="S&amp;D">
(ES) Dle preşedinte, raportul privind politica în domeniul concurenţei 2008 include, pentru prima dată, o secţiune legată de carteluri şi consumatori. Tot pentru prima dată, se referă la impunerea unor amenzi coercitive. În plus, raportul menţionează iniţiative importante precum orientările însoţitoare ale pachetului privind energia climatică şi o Carte Albă privind acţiunile în despăgubiri pentru încălcarea normelor antitrust.
<P>
De asemenea, raportul abordează rolul pe parcursul crizei al politicii în domeniul concurenţei. Efectele acestei politici au contribuit la stabilizarea şi reducerea ajutoarelor de stat. Odată ce începem să ieşim din criză, va fi necesară corectarea denaturărilor produse şi restabilirea unui nivel echilibrat, evitând riscurile morale.
<P>
Raportul solicită definirea viitorului sectorului automobilelor, acordarea atenţiei problemelor cu care se confruntă IMM-urile şi o anchetă a lanţului de distribuţie din industria alimentară, cu măsuri de monitorizare a produselor lactate.
<P>
De asemenea, susţine o politică mai sofisticată şi mai legitimă în domeniul concurenţei, consolidând rolul Parlamentului. De aceea, îl susţin şi felicit raportoarea pentru rezultatele obţinute.
<SPEAKER ID="222" NAME="Zigmantas Balčytis" AFFILIATION="S&amp;D">
(LT) În calitate de raportor alternativ, aş dori mai întâi să îmi felicit colega deputată, dna in 't Veld, pentru elaborarea unui raport excelent. Consider că raportul subliniază clar domeniile cărora Comisia trebuie să le acorde o atenţie deosebită. În primul rând, monitorizarea măsurilor privind ajutoarele de stat. În perioada crizei, Comisia Europeană a oferit statelor membre posibilitatea de a aplica exclusiv măsurile privind ajutoarele de stat. Întrucât aceste măsuri au fost furnizate în grabă, Comisia trebuie să examineze dacă aceste măsuri au fost utilizate pentru scopul lor, dacă au fost productive şi dacă criza a provocat o reacţie protecţionistă din partea statelor membre, deoarece protecţionismul şi scindarea pieţei comune dăunează concurenţei şi nu fac decât să slăbească poziţia Uniunii Europene în cadrul economiei mondiale. De asemenea, sunt mulţumit că raportoarea a ţinut cont de avizul Comisiei ITRE privind problemele pieţei interne a energiei din Uniunea Europeană, în special faptul că este imposibil să se asigure competitivitatea şi funcţionarea generală a acestei pieţe atât timp cât există insule de energie şi infrastructuri energetice care nu sunt interconectate şi nu funcţionează corespunzător.
<SPEAKER ID="223" NAME="Preşedinte">
Dezbaterea a fost închisă.
<P>
Votul va avea loc marţi, 9 martie 2010, la ora 12.
