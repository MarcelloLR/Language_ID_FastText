<CHAPTER ID="003">
Declarațiile Președinției
<SPEAKER ID="007" NAME="Președinte">
Aș dori să încep cu câteva comentarii și informații.
<P>
La 26 aprilie se vor împlini 25 de ani de la dezastrul de la Cernobîl, care a fost cel mai grav accident nuclear din istoria umanității. Încă ne amintim de cei care și-au sacrificat sănătatea sau chiar și viața pentru combaterea acestui dezastru, precum și de sutele de persoane care au fost nevoite să-și părăsească locuințele. Autoritățile de atunci din țările fostului bloc sovietic au petrecut mult timp ascunzând informațiile privind acest dezastru de întreaga lume și, mai ales, de propriii cetățeni. Astfel, a fost foarte greu să se ia măsuri pentru reducerea efectelor dezastrului. Ulterior, însă, catastrofa de la Cernobîl a devenit un exemplu de cooperare eficientă între autoritățile țărilor afectate de acest dezastru și comunitatea internațională. Ne amintim de dezastrul de la Cernobîl și, totodată, suntem alături de poporul japonez, care se luptă cu consecințele tsunamiului și ale accidentului de la centrala nucleară din Fukushima.
<P>
Șirul comemorărilor triste nu se oprește aici. Peste câteva zile, pe 10 aprilie, se împlinește un an de la catastrofa aviatică de la Smolensk. În acest accident au murit nouăzeci și șase de persoane, inclusiv președintele Poloniei, soția sa și 18 membri ai parlamentului polonez. Unul dintre aceștia urma să își ocupe locul în Parlamentul European, ca unul dintre cei 18 deputați suplimentari. Majoritatea celor care au murit dețineau funcții înalte în statul polonez. Mulți dintre cei aflați astăzi aici îi cunoșteau personal. Eu însumi îi cunoșteam pe cel puțin jumătate dintre ei. Motivele acestui accident nu sunt complet clare deocamdată și încă așteptăm informații în acest sens. Suntem cu sufletul alături de cei care deplâng această pierdere.
<P>
Al treilea calup de informații se referă la faptul că Parlamentul European este preocupat de faptul că Curtea Supremă din SUA a refuzat solicitarea lui Troy Davis de amânare a execuției sale și de redeschidere a cazului. Doresc să le solicit autorităților americane din statul Georgia să-și folosească dreptul de a schimba pedeapsa cu moartea, ce i-a fost impusă dlui Davis acum 20 de ani, în închisoare pe viață. Moartea nu poate fi niciodată un act de justiție.
<P>
Următoarea informație se referă la faptul că ne îngrijorează profund evenimentele din Republica Côte d'Ivoire. Alegerile prezidențiale au adus teroare și violență în această țară, în locul păcii, viitorului și prosperității la care se așteptau cetățenii săi. Laurent Gbagbo trebuie să recunoască rezultatele alegerilor și să predea puterea. Le solicităm ambelor părți să înceteze imediat utilizarea violenței împotriva civililor. Comunitatea internațională trebuie să facă tot posibilul pentru a opri masacrarea populației. Toți cei vinovați de aceste crime trebuie aduși în fața justiției. Aceasta este convingerea noastră profundă, iar Parlamentul European va face tot posibilul în această privință.
<P>
Ultimele informații se referă la faptul că, în acord cu promisiunea mea de a ține Parlamentul la curent cu evoluția investigațiilor asupra acuzațiilor de corupție împotriva anumitor deputați în Parlamentul European, doresc să vă reamintesc că, joi, după o întrunire a președinților grupărilor politice, ați primit de la mine o scrisoare cu ultimele informații în această privință. Totodată, luăm măsuri ferme în vederea elaborării unui cod de conduită pentru grupurile de interes și pentru activiști, precum și pentru deputații din Parlamentul European. La întâlnirea de astăzi a Biroului, de la ora 18.30, vom discuta această chestiune și vom hotărî care sunt următoarele măsuri ce trebuie luate în această privință.
<P>
Dl Nicholson dorește să ia cuvântul. Dle Nicholson, aveți cuvântul.
<SPEAKER ID="008" NAME="James Nicholson" AFFILIATION="ECR">
Dle Președinte, doresc să profit de această ocazie pentru a vă reaminti de crima care a avut loc sâmbătă în Irlanda de Nord, victima fiind un tânăr polițist, proaspăt angajat, care se ducea la lucru. În cei 22 de ani de când sunt membru al Parlamentului, am avut numeroase ocazii de a-i condamna pe teroriștii care se fac vinovați de astfel de atrocități. Speram că toate aceste evenimente au rămas în trecut și că nu va mai trebui să fac acest lucru. Suntem alături de familia acestui tânăr, pe care îl așteptau o carieră și un viitor minunat. Aceasta a fost o încercare clară și deliberată de a destabiliza încă o dată regiunea pe care o reprezint.
<P>
Doresc să subliniez faptul că, din punctul meu de vedere, marea majoritate a cetățenilor Irlandei de Nord nu vor să se întoarcă, nici acum, nici în viitor, la ceea ce au trăit în trecut. Oamenii din Omagh au suferit nespus. Nu mă îndoiesc că acest eveniment le trezește și lor multe amintiri îngrozitoare. Putem să ne exprimăm compasiunea față de familia acestui polițist și de toți cei implicați, în acest moment extrem de trist pentru regiunea mea?
<P>
(Aplauze)
<SPEAKER ID="009" NAME="Președinte">
Vă mulțumesc pentru observații. Aș dori să îi informez pe deputați că ieri dimineață am emis o declarație specială în această privință, o declarație a Președintelui Parlamentului European, în care condamnam acest eveniment și, în special, faptul că victima era atât de tânără. Mi-am exprimat, de asemenea, speranța că Irlanda de Nord va trăi în pace, așa cum a reușit recent. Declarația mea de ieri dimineață poate fi citită pe site-ul web al Parlamentului European.
<SPEAKER ID="010" NAME="Bairbre de Brún" AFFILIATION="GUE/NGL">
(GA) Dle Președinte, și eu doresc să condamn recenta ucidere a lui Ronan Kerr în atacul cu bombă ce a avut loc în Omagh, circumscripția pe care o reprezint. Acest tânăr de 25 de ani tocmai se alăturase noului serviciu de poliție, iar acesta a fost motivul pentru care a fost ucis. Atacul nu a fost îndreptat doar împotriva acestui tânăr și a familiei sale, ci și asupra procesului de pace din circumscripția mea. Oamenii care l-au ucis pe Ronan Kerr încearcă să blocheze evoluția procesului de pace și nu le vom permite acest lucru. Doresc să-i mulțumesc Președintelui Parlamentului pentru că a transmis astăzi condoleanțe familiei îndoliate. Sunt alături de familia lui Ronan Kerr și condamn cu fermitate această crimă.
<SPEAKER ID="011" NAME="Pat the Cope Gallagher" AFFILIATION="ALDE">
Dle Președinte, în primul rând aș dori să vă mulțumesc pentru că ați formulat ieri declarația de condamnare. Doresc să susțin declarațiile deputaților Nicholson și de Brún. Vom face tot posibilul pentru a ne asigura că cei vinovați vor fi aduși în fața justiției.
<P>
Cu sprijinul Uniunii Europene, procesul de pace a înregistrat un succes deosebit. Toți cetățenii raționali ai Irlandei au condamnat acest act atroce, uciderea polițistului Ronan Kerr, ar dheis Dé go raibh a anam. Doresc să o felicit în special pe mama tânărului, pentru declarația curajoasă formulată aseară, în sprijinul continuării procesului de pace.
