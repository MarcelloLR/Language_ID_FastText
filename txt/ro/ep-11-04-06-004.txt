<CHAPTER ID="004">
Guvernanță și parteneriat în cadrul pieței unice - Piața unică pentru europeni - Piața unică pentru întreprinderi și creștere economică - Achiziții publice (dezbatere)
<SPEAKER ID="008" NAME="Președinte">
Primul punct este dezbaterea comună privind piața unică și va include o discuție pe marginea următorului material: raportul al dnei Kalniete, în numele Comisiei pentru piața internă și protecția consumatorilor, referitor la guvernanță și parteneriat în cadrul pieței unice [2010/2289 (INI)], raportul al dlui Correia De Campos referitor la o piață unică pentru europeni [2010/2278 (INI)], raportul al dlui Bușoi referitor la piața unică pentru întreprinderi și creștere economică [2010/2277 (INI)] și declarația Comisiei privind achizițiile publice.
<P>
Aș dori să salut prezența dlui comisar Barnier și a președintei în exercițiu a Consiliului, dna Győri, în Parlament. Voi da cuvântul acum raportorilor. Prima care va lua cuvântul este dna Kalniete.
<SPEAKER ID="009" NAME="Sandra Kalniete" LANGUAGE="LV">
Dle Președinte, când vorbim despre guvernanță și parteneriat în cadrul pieței unice, noi, cei din Parlament, considerăm că una dintre cerințele principale pentru punerea în practică a pieței unice este asigurarea unei conduceri politice a acesteia la cel mai înalt nivel. Președintele Comisiei trebuie să își asume responsabilitatea, alături de președintele Consiliului, cu privire la consolidarea pieței unice. Statele membre trebuie, de asemenea, să participe la acest proces într-un mod extrem de activ. Altfel, multe idei privind ceea ce am putea face pentru a redeclanșa creșterea economică în Europa, a crea noi locuri de muncă și a ne spori competitivitatea în lumea globalizată ar rămâne pur si simplu la stadiul de bune intenții, deschizând calea pentru transformarea Europei în bolnavul lumii. De aceea, în această rezoluție, solicităm președintelui Comisiei și șefilor statelor membre să ia parte la introducerea legislației și la aplicarea schimbărilor la nivel politic, necesare pieței unice, precum și să își asume responsabilitatea cu privire la acest proces. Rezoluțiile care urmează să fie adoptate transmit un semnal clar acelor direcții ale Comisiei din partea cărora Parlamentul așteaptă o reacție. Voi menționa unele dintre cele mai importante priorități de lucru: piața digitală unică și un spațiu unificat al proprietății intelectuale, mobilitatea profesională a cetățenilor europeni, încurajarea serviciilor și a achizițiilor publice transfrontaliere și alinierea sistemelor fiscale. În ceea ce privește buna guvernanță a pieței unice, consider următoarele patru direcții a fi decisiv de importante. În primul rând, punerea în aplicare a normelor privind piața unică, norme care au fost deja adoptate. Toate statele membre trebuie să introducă reglementările privind piața unică într-un mod oportun și transparent, iar Comisia, în ceea ce o privește, trebuie să monitorizeze punerea acestora în aplicare, în mod strict și sistematic. În al doilea rând, reducerea tendințelor protecționiste. Protecția va încuraja, pur și simplu, fragmentarea pieței europene și reducerea nivelului nostru general de competitivitate. În al treilea rând, reducerea diverselor costuri de tranzacție, care împiedică funcționarea favorabilă a economiei europene. Este vorba nu numai de astfel de mecanisme - ca procedură eficientă, simplă și extrajudiciară de soluționare a litigiilor -, ci și de o gestionare transfrontalieră accesibilă, bazată pe un schimb electronic funcțional de informații și documente necesare. Cea de a patra direcție este implicarea mai amplă a grupurilor sociale în elaborarea politicilor și punerea în aplicare în conformitate cu principiile consacrate în Tratatul de la Lisabona.
<P>
În cele din urmă, dle Președinte, aș dori să mulțumesc tuturor raportorilor alternativi și coordonatorilor pentru contribuția lor și pentru buna colaborare care a decurs din aceasta, și care, sper, ne vor permite astăzi să adoptăm, cu o majoritate convingătoare, rezoluții privind piața unică, precum și să ne continuăm munca din ultimii ani cu privire la dezvoltarea legislației care va consolida cu adevărat piața unică și o va transforma în instrumentul care să creeze locuri de muncă și să genereze creștere în Europa.
<SPEAKER ID="010" NAME="António Fernando Correia De Campos">
raportor. - (PT) Dle Președinte, dle Barnier, doamnelor și domnilor, Parlamentul a răspuns solicitării Comisiei privind măsurile necesare pentru revitalizarea pieței unice, prin intermediul unui raport pe care îl dezbatem și asupra căruia votăm astăzi.
<P>
Din setul de 19 propuneri referitoare la Actul privind piața unică pentru europeni, pentru care am activat în calitate de raportor, am identificat cinci priorități, luând drept criterii tangibilitatea și fezabilitatea pe termen scurt.
<P>
În primul rând, trebuie să sporim mobilitatea cetățenilor europeni prin recunoașterea reciprocă a calificărilor profesionale, a cardurilor de identitate profesională, a pașaportului european al competențelor și prin măsurarea periodică a mobilității în cadrul UE.
<P>
În al doilea rând, trebuie să îmbunătățim controalele la frontiere în ceea ce privește bunurile importate din țări terțe și să elaborăm un plan de acțiune multianual pentru supravegherea pieței și siguranța produselor.
<P>
În al treilea rând, Regulamentul privind roaming-ul trebuie extins până în 2015, stabilind plafoane tarifare pentru apeluri în roaming, în vederea reducerii costurilor pentru public și pentru întreprinderi.
<P>
În al patrulea rând, trebuie să garantăm acces la serviciile bancare de bază, cu o transparență și comparabilitate optimizate.
<P>
În al cincilea rând, obstacolele întâmpinate de lucrătorii mobili trebuie eliminate, pentru a asigura transferabilitatea integrală a drepturilor de pensie ale acestora.
<P>
Acest exercițiu a fost simplu și consensual, dar a fost mai dificil să se ajungă la un acord privind măsurile de abordare a epuizării pieței unice, menționate în raportul Monti și să se obțină o abordare holistică, concertată, care să răspundă neîncrederii și nevoilor cetățenilor, identificate cu claritate în raportul Grech, adoptat de acest Parlament în luna mai a anului trecut.
<P>
Cu siguranță, considerăm că este artificială separarea activității Parlamentului în trei rapoarte distincte, în pofida eforturilor Comisiei pentru piața internă și protecția consumatorilor de a unifica analizele și acțiunile. Cele trei componente - întreprinderi, europeni și guvernanță - trebuie să evolueze simultan pentru a produce o piață unică competitivă, bazată pe o creștere inteligentă, incluzivă și sustenabilă, care să asigure europenilor un loc central în cadrul preocupărilor pieței.
<P>
Recunoaștem, de asemenea, faptul că proliferarea inițiativelor Comisiei pe această temă, alături de Europa 2020, politica industrială și Europa inovării, riscă să creeze confuzie în ceea ce privește chestiunea esențială a revitalizării, care implică ideea sporirii nu numai a accesibilității pieței unice pentru europeni, ci și a gradului acesteia de atracție pentru cetățeni.
<P>
Consensul, dle Președinte, doamnelor și domnilor, a fost cel mai dificil de obținut cu privire la aceste două chestiuni. În primul rând, în ceea ce privește respectarea drepturilor și a valorilor sociale, ne-am confruntat cu reticența deputaților de dreapta și a Grupului ALDE de a accepta nevoia de a proteja permanent drepturile sociale ale europenilor, astfel încât aceștia să nu poată fi niciodată afectați de considerații mercantile în cadrul oricărei legislații viitoare. În special, regretăm faptul că nu am putut acorda prioritate unei referințe la revizuirea Directivei privind detașarea lucrătorilor.
<P>
În al doilea rând, în ceea ce privește protejarea serviciilor sociale de interes economic general, scopul a fost ca respectivul conținut al activităților acelor servicii să nu facă obiectul unor simple considerații mercantile sau, cel puțin, să se elimine posibilitatea transformării serviciilor sociale publice în monopoluri private sau oligopoluri în domenii precum aprovizionarea cu apă, transportul urban, educația, sănătatea și asistența socială.
<P>
Deși ar părea utilă introducerea unor mecanisme competitive de gestiune și de piață internă în cadrul respectivelor servicii, valorile sociale asociate accesului universal vor trebui protejate, dat fiind că principiile solidarității depășesc simplele considerații mercantile în astfel de cazuri.
<P>
În această privință, am întâmpinat refuzul grupurilor parlamentare de dreapta de a accepta legislația europeană pe această temă, acestea fiind de acord numai cu situația în care se folosesc "toate opțiunile pe care le are la dispoziție, pe baza și în conformitate cu protocolul 26 la articolul 14” din tratat.
<P>
Grupul de care aparțin s-a abținut de la votul final privind cele trei rapoarte în comisie, întrucât nu s-au înregistrat progrese cu privire la dimensiunea socială a pieței unice. Cu toate acestea, după votul în comisie, o serie de puncte pozitive au fost incluse, ceea ce a îmbunătățit considerabil raportul. A fost atins un consens printr-o succesiune de compromisuri, amendamentele finale fiind acceptate de principalele grupuri parlamentare, fără câștigători sau perdanți.
<P>
Toate grupurile parlamentare au contribuit la rezultatul final - fapt pentru care le suntem recunoscători Comisiei pentru piața internă și protecția consumatorilor și celor care au lucrat la raport - prin cele 266 de amendamente, precum și prin avizele celor cinci comisii. Toate contribuțiile au fost utile. Aș dori să mulțumesc raportorilor alternativi, Róża Gräfin von Thun, Jürgen Creutzmann, Malcolm Harbour, Emilie Turunen și Kyriacos Triantaphyllides, precum și coordonatorilor de grup, pentru criticile productive și spiritul de cooperare care au permis ca negocierile să ajungă la un rezultat pozitiv. În special, mulțumesc dlui Harbour pentru atitudinea generoasă, favorabilă evoluției, pe care a imprimat-o muncii comisiei de-a lungul ultimilor patru luni.
<SPEAKER ID="011" NAME="Cristian Silviu Bușoi" LANGUAGE="FR">
Dle Președinte, dle comisar, doamnelor și domnilor, piața internă este, cu siguranță, una dintre cele mai mari reușite ale Uniunii Europene, unul dintre punctele sale forte incontestabile și un lucru de care cu toții putem fi mândri. Cred că nu exagerăm când spunem că piața internă este esențială pentru integrarea europeană. De-a lungul timpului, piața internă și-a demonstrat avantajele față de consumatori, precum și față de întreprinderile europene, și a contribuit la creșterea noastră economică.
<P>
Cu toate acestea, recent, am remarcat o anumită letargie în ceea ce privește integrarea pieței. Prin urmare, trebuie să dăm un nou avânt pieței interne. Trebuie să reînnoim încrederea cetățenilor europeni în aceasta. Avem nevoie de un nou început. Apreciez în mare măsură activitatea Comisiei în această privință și, în special, munca excelentă a dlui comisar Barnier, pe care aș dori să îl felicit încă o dată pentru angajamentul hotărât și eforturile depuse în vederea revitalizării pieței interne. Comisia a stabilit pentru noi un program ambițios și, în același timp, practic și foarte necesar, de restabilire a solidității pieței interne. Sunt foarte sigur că, dacă sunt puse în aplicare, aceste măsuri vor spori atractivitatea pieței interne pentru cetățenii și întreprinderile noastre, contribuind la o funcționare generală mai eficientă.
<P>
raportor. - În ceea ce privește raportul meu, trebuie să spun că nu am avut o sarcină ușoară. Sarcina noastră a fost ambițioasă, pentru că a trebuit să atingem un consens cu privire la măsurile de stabilire a bazelor unei piețe unice puternice și moderne, care să contribuie la o viitoare creștere și care, mai presus de toate, să răspundă așteptărilor cetățenilor și întreprinderilor noastre.
<P>
Am analizat dacă accentul ar trebui pus pe inovare, ce măsuri ar trebui adoptate în domeniul drepturilor de proprietate intelectuală și ce măsuri fiscale ar fi adecvate pentru a consolida piața unică și, în același timp, pentru a respecta suveranitatea statelor membre.
<P>
În urma discuțiilor noastre și după multe contribuții - pentru care aș dori să mulțumesc tuturor raportorilor alternativi, raportorilor pentru aviz și colegilor mei deputați care au înaintat amendamente - am reușit să identificăm un set de cinci priorități care să fie imediat puse în aplicare.
<P>
Prima prioritate se referă la mijloacele de susținere a inovării și creativității în cadrul pieței unice, lucru esențial dacă dorim o creștere mai solidă și mai sustenabilă. Crearea unui brevet al UE și a unui sistem unitar de soluționare a litigiilor privind brevetele, care deja este în lucru, precum și îmbunătățirea gestiunii drepturilor de autor au o importanță majoră.
<P>
Dacă dorim inovare, trebuie, de asemenea, să găsim o soluție pentru finanțarea acesteia, cum ar fi investițiile pe termen lung și un cadru care ar facilita investițiile efective ale fondurilor de capital de risc. Obligațiunile pentru finanțarea proiectelor UE specifice pot reprezenta o mare oportunitate pentru investiții în infrastructură în domeniul energiei sau al telecomunicațiilor.
<P>
O a treia prioritate încearcă să asigure compatibilitate între piața unică și agenda noastră digitală, prin stimularea comerțului electronic. Aceasta necesită măsuri care ar consolida încrederea consumatorilor și a întreprinderilor în comerțul electronic, cum ar fi combaterea contrafacerii și a pirateriei și facilitarea livrărilor de produse și a recuperării de datorii la nivel transfrontalier.
<P>
Cea de a patra prioritate vizează transformarea pieței unice într-un mediu mai propice pentru IMM-uri, dată fiind importanța acestora pentru creșterea economică și potențialul acestora de creare de locuri de muncă. IMM-urile au nevoie de un acces sporit la piețele de capital. Măsurile fiscale, cum ar fi introducerea unei baze fiscale consolidate comune a societăților, un regim clar de TVA și reducerea sarcinilor administrative, ar putea încuraja IMM-urile să opereze la nivel transfrontalier.
<P>
În cele din urmă, procedurile de achiziții publice trebuie raționalizate. Acestea trebuie simplificate pentru a permite IMM-urilor să participe la proceduri, și ar trebui să fie mai bine folosite în vederea susținerii unei creșteri inteligente, sustenabile și incluzive.
<SPEAKER ID="013" NAME="Michel Barnier" LANGUAGE="FR">
Dle Președinte, doamnelor și domnilor, cred că ne aflăm într-un moment crucial în cadrul activității pe care o desfășurăm împreună, în lumina analizei clare, cuprinzătoare și scrupuloase a dlui Monti cu privire la piața internă, în lumina raportului dlui Grech, pe care l-ați adoptat cu o majoritate amplă, și într-un moment în care, dacă ascultăm cu atenție cetățenii din fiecare stat membru, trebuie să analizăm situația spre care ne îndreptăm din punctul de vedere al creșterii, al ocupării forței de muncă și al coeziunii sociale.
<P>
Ce mesaje primesc cetățenii de la Bruxelles și Strasbourg? În prezent, mesajele sunt necesare, dar sunt întotdeauna dificile sau restrictive. Sunt mesaje care privesc reglementarea sau, ca în cazul activității mele, guvernanța, supravegherea, reducerea deficitului și a datoriei. Sunt, așadar, mesaje esențiale, dar restrictive și dificile. Cred că trebuie să adăugăm alte mesaje și, mai presus de toate, alte acțiuni alături de acestea, pentru a restabili încrederea în proiectul european și în motivele pentru care ar trebui să acționăm împreună în loc să rămânem singuri și să abordăm independent provocările determinate de globalizare.
<P>
Acest fapt stă în centrul activității noastre și aș dori să mulțumesc personal celor trei raportori ai noștri care tocmai ni s-au adresat: dna Kalniete, dl Correia de Campos și, acum un moment, dl Bușoi. Aș dori, de asemenea, să mulțumesc președintelui, dl Harbour, care, după cum tocmai s-a menționat, a reușit, cu mare eficiență și ascultând cu foarte mare atenție, să demareze activitatea a aproximativ 11 comisii parlamentare într-un interval temporar foarte scurt. De asemenea, aș dori să adaug acestor mulțumiri recunoștința mea față de coordonatorii diferitelor grupuri politice, pentru că au existat multe chestiuni de coordonat între dvs., dat fiind numărul mare de aspecte pe care le-am acoperit. În acest demers, veți transmite un semnal foarte puternic celorlalte instituții, și, de asemenea, întreprinderilor și cetățenilor.
<P>
După raportul Monti și raportul Grech, președintele Barroso mi-a cerut să lucrez cu 12 dintre colegii mei, ca sarcină comună în cadrul colegiului, cu privire la revitalizarea pieței interne și la reformele structurale care vor fi necesare, astfel încât cele două, trei sau patru puncte de creștere pe care le deține piața să se poată dezvolta.
<P>
Aș dori să vă reamintesc, doamnelor și domnilor, că pe această piață mare, care, în plus, constituie baza proiectului politic european, 60 % din exporturile noastre se îndreaptă către celelalte 26 de state membre. Fiecare țară, de la cea mai mare - Germania -, la cea mai mică, exportă în medie 60 % din bunurile și serviciile sale chiar în apropierea pieței mari însăși. Se crede că încă există un mare potențial de creștere pe această piață, dacă aceasta funcționează mai eficient. În acest mod a apărut Actul privind piața unică. Astfel am identificat cele 50 de propuneri din această Carte albastră mică pe care am trimis-o tuturor țărilor, în cele 23 de limbi ale UE, fiecărui deputat național, sindicat sau fiecărei organizații profesionale.
<P>
Ulterior am discutat cu privire la alegerea, dintre respectivele propuneri, a acelora care vor fi cele mai eficiente pentru îmbunătățirea vieții întreprinderilor și a cetățenilor. Prin urmare, miercurea viitoare colegiul va dezbate Actul privind piața unică, ulterior acestor discuții, înainte de a lua măsuri și în lumina deliberărilor și a dezbaterilor de astăzi.
<P>
Doamnelor și domnilor, cred cu tărie că fiecare regiune este necesară, fiecare întreprindere este necesară, fiecare cetățean este necesar pentru a câștiga în lupta pentru competitivitate și creștere. Fiecare regiune: acesta este motivul pentru care, în momentul lansării pieței unice și a Actului privind piața unică, președintele Comisiei, dl Jacques Delors, a dorit să susțină construirea unei piețe unice cu o politică de coeziune, astfel încât chiar și regiunile care prezintă întârzieri la nivelul dezvoltării să poată participa, de asemenea, la lupta pentru creștere economică și competitivitate: toate regiunile, inclusiv regiunile cele mai îndepărtate și cele ultraperiferice. Fiecare întreprindere este necesară când este vorba despre inovare sau creare - îmi vin în minte brevetele pe care le vizăm - când este vorba ca întreprinderile mici și mijlocii să obțină finanțare și să se confrunte cu o complexitate administrativă și o birocrație reduse, când este vorba despre activități comerciale online sigure și despre participarea la achiziții publice, la care voi reveni imediat.
<P>
Fiecare regiune, fiecare întreprindere, fiecare cetățean contează. În viața de zi cu zi, suntem cu toții, pe rând, consumatori, utilizatori de servicii, deponenți, acționari, lucrători, artizani, iar obiectivul este de a facilita mobilitatea transfrontalieră, de a respecta și recunoaște calificările profesionale, competențele și drepturile sociale, de a avea acces la servicii publice de înaltă calitate, de a ne simți în siguranță și protejați atunci când achiziționăm produse pe internet sau în orice alt mod și de a evita dubla impozitare. Acestea sunt numai câteva exemple pe care trebuie să le abordăm în vederea sporirii eficienței funcționării pieței interne.
<P>
Care este următorul pas acum după dezbatere? La 24 și 25 martie, Consiliul European a salutat această acțiune pe care am adoptat-o, precum și acțiunea inițiată de el însuși în ceea ce privește legislația comună. Ni s-a solicitat să decidem cu privire la priorități și, prin urmare, după cum am spus, împreună cu colegii mei, care au depus atâtea eforturi și cărora le mulțumesc, voi propune săptămâna viitoare ca respectivul colegiu să aleagă 12 pârghii care să sporească eficiența funcționării pieței interne pentru întreprinderi și cetățeni.
<P>
Pentru fiecare dintre aceste pârghii, de exemplu, mobilitatea, finanțarea întreprinderilor mici, proprietatea intelectuală, impozitele, serviciile publice sau coeziunea socială, vom propune o acțiune-cheie care va fi nouă, care, sperăm, va fi eficientă pentru întreprinderi și cetățeni, și care va fi pregătită pentru aplicare în termen de doi ani. Pregătită pentru aplicare înseamnă că va fi depusă de Comisie, iar Parlamentul și Consiliul vor putea vota asupra ei și o vor putea adopta în 2011 și 2012.
<P>
În 2012 vom sărbători cea de a 20-a aniversare a Actului privind piața unică și a pieței unice. Dacă înțelegem corect ceea ce ne spun europenii, nu avem dreptul, onorabili deputați, de a permite ca această aniversare să fie una nostalgică sau melancolică. Trebuie să fie o aniversare proactivă, una care să stimuleze creșterea și în acest mod dorim să o sărbătorim prin Actul privind piața unică.
<P>
Vom avea 12 pârghii: 12 propuneri specifice, dar nu exclusive. Pentru fiecare dintre aceste pârghii, vom identifica alte idei, acțiuni și propuneri, pe care Comisia le va dezvolta în același timp, dar vor exista 12 acțiuni-cheie care să simbolizeze această activitate. Sper ca Consiliul European reunit la cel mai înalt nivel, Parlamentul pe care îl reprezentați, Comisia din partea noastră și Președinția maghiară - îi mulțumesc dnei Győri pentru implicarea sa - se vor afla în situația de a își asuma, cumva solemn, până la sfârșitul lunii iunie sau iulie, sperăm, angajamentul de a prezenta acest Act privind piața unică. Dle Președinte, este tot ceea ce pot să spun pe această temă.
<P>
Mi-ați cerut să vorbesc despre unul dintre aceste aspecte în cadrul unei declarații a Comisiei. Aș dori să fac acum acest lucru, pentru a lăsa timp pentru dezbatere mai târziu. Acest aspect, regăsit în Actul privind piața unică, privește 17 % din economia europeană, și anume, achizițiile publice și contractele publice. Aș dori să spun câteva cuvinte cu privire la cele patru proiecte pe care le desfășurăm împreună cu dvs., în ceea ce privește contractele publice, astfel cum s-a subliniat în raportul Bușoi.
<P>
Primul proiect este o revizuire generală a directivelor din 2004, care vizează garantarea unei utilizări optime a fondurilor, permițând unui număr cât mai mare posibil de întreprinderi să participe la contractele de achiziții publice și asigurând că produse și servicii de înaltă calitate pot fi achiziționate cu un nivel scăzut de birocrație. La nivel practic, aș dori simplificarea procedurilor și sporirea flexibilității acestora, precum și analizarea modului în care am putea răspunde nevoilor specifice ale autorităților locale mici, de exemplu prin punerea la dispoziția acestora a procedurilor simplificate. În al doilea rând, aș dori să facilităm accesul la contractele publice, în special în ceea ce privește participarea transfrontalieră a întreprinderilor mici și mijlocii. În cele din urmă, aș dori să încurajez în orice mod posibil, astfel cum a subliniat președintele comisiei, dl Harbour, și comisia dvs., derularea unor proceduri de achiziții publice mai responsabile și mai atente față de mediu, sau mai ecologice, care să promoveze, de asemenea, inovarea sau incluziunea socială.
<P>
Diversele obiective ale reformelor se vor traduce acum în norme simple, mai echilibrate. Am derulat, dar nu am finalizat, o consultare foarte extinsă și o evaluare economică pe teren. Avem o Carte verde și, în prezent, analizăm cele mai eficiente propuneri. Aceste legi nu acoperă totul. În același timp, Comisia va aborda inițiativele sectoriale, care vizează o utilizare optimizată a contractelor publice și promovarea obiectivelor, cum ar fi cele din Strategia Europa 2020. Acestea se vor întinde de la actualizarea Manualului privind achizițiile publice ecologice, pe care o pregătesc împreună cu colegul meu, dl Potočnik, la punerea în aplicare a Planului european privind eficiența energetică, cu privire la care lucrăm împreună cu dl Oettinger și dna Hedegaard, sau la promovarea planurilor de achiziții înainte de comercializare și a planurilor de activități comerciale inovatoare în general, pe care le coordonăm alături de dl Tajani și dna GeogheganQuinn. Acesta este primul proiect.
<P>
Al doilea proiect implică concesiunile. Aș dori să înregistrez rapid un progres tangibil pe tema concesiunilor, fără a aștepta ca această activitate, pe termen lung, de modernizare a cadrului privind achizițiile publice să fie finalizată. Doamnelor și domnilor, concesiunile joacă un rol tot mai important în crearea unei infrastructuri pentru serviciile publice. Șaizeci la sută dintre parteneriatele public-private din Europa funcționează pe baza concesiunilor.
<P>
Pe lângă concesiunile de lucrări publice, cu toate acestea, în prezent nu există nicio lege privind concesiunile și, deși principiile generale ale tratatului sunt cele aplicabile, în acest domeniu există o adevărată incertitudine juridică, care împiedică evoluția acestui tip de contract. Drept dovadă, aș putea menționa cele 24 de hotărâri ale Curții de Justiție, din ultimii ani. Aș dori să propun crearea unui cadru simplificat, limitat la anumite norme de bază, care nu va interfera cu cadrele legislative naționale atunci când vor funcționa adecvat. Nu va impune o sarcină administrativă excesivă asupra autorităților locale, în primul rând, datorită pragurilor pe care le voi propune.
<P>
Știu că există îndoieli și că în mai multe dintre grupurile dvs. au loc dezbateri. În ceea ce mă privește, sunt convins, ascultându-i pe toți, că, dacă ne stabilim obiectivele cu atenție, vom putea evita neînțelegerile. Autoritățile publice își vor menține libertatea de a organiza ele însele servicii publice, dar, dacă decid să le externalizeze, nu cred că cineva va obiecta la un nivel de bază al transparenței și la norme care asigură lipsa discriminării. Cred că este esențial acest lucru, pentru a optimiza utilizarea banilor publici, a reduce practica privind atribuirea contractelor fără publicitate adecvată sau fără un drept efectiv la recurs, precum și pentru a reduce anumite riscuri de corupție.
<P>
Din punctul de vedere al întreprinderilor, dacă încercăm să revitalizăm piața internă, cine poate obiecta la ideea de a o pune în practică în domeniul concesiunilor? Mă gândesc, în special, la întreprinderile mici și mijlocii, care nu au, în prezent, resursele pe care le dețin întreprinderile mari pentru a identifica și câștiga contracte în străinătate dacă acestea nu sunt publicate. Un cadru minim pentru concesiuni va implica transparență și informare și, prin urmare, va facilita situația întreprinderilor mici în ceea ce privește accesul la o parte dintre contracte. De asemenea, este o chestiune care ține de o mai bună reglementare. O legislație specifică, bine gândită reprezintă o opțiune mai bună, mai puțin costisitoare decât încercarea de soluționare a problemelor numai prin norme privind încălcările.
<P>
Cel de al treilea proiect, despre care voi vorbi rapid, vizează piața europeană a apărării. Vom discuta cu statele membre în legătură cu punerea în aplicare a directivei 2009, pentru care termenele de transpunere se încheie în câteva săptămâni. Este o chestiune de adaptare a politicilor de plată, care adesea intră în conflict cu legislația UE. Împreună cu dl Tajani, la 23 mai, voi organiza, în clădirile Parlamentului de la Bruxelles, o conferință pe această temă a pieței europene a industriei de apărare.
<P>
În cele din urmă, aș dori să pun rapid în discuție și chestiunea care a fost lăsată de o parte prea mult timp, și anume dimensiunea internațională a contractelor publice. Scopul este clar: un acces sporit la piețe pentru întreprinderile noastre, iar noi suntem, desigur, pregătiți să oferim mai mult, în spiritul reciprocității și al beneficiului mutual. Mai multe schimburi comerciale vor aduce avantaje tuturor.
<P>
Acum, trebuie să atrag atenția asupra unei probleme cu care ne confruntăm în prezent, legată de această bază a comerțului deschis și de beneficiile asociate ei. Adevărul este că principalii noștri parteneri - Statele Unite, Japonia în baza Acordului privind achizițiile publice (AAP), și China în temeiul acordului bilateral - nu doresc cu adevărat să se angajeze în deschiderea continuă a piețelor lor. În ceea ce ne privește, nu avem stimulente reale pentru negociere, în măsura în care piețele noastre sunt deja considerate, virtual, desigur, ca fiind deschise. Doamnelor și domnilor, întreprinderile internaționale în temeiul AAP și al acordurilor cu Organizația Mondială a Comerțului (OMC), nu au fost încă incluse în legislația UE.
<P>
În acest context, statele membre aplică normele în moduri foarte diferite și acest lucru distorsionează piața internă. În prezent, în Europa așadar, întreprinderile noaste suferă din cauza unei situații inechitabile - îmi aduc aminte de cazul autostrăzilor din Polonia. Întreprinderile străine se bucură de un acces larg aici în Europa, care adesea depășește limitele negociate de UE, în schimb propriile noastre întreprinderi întâmpină dificultăți dacă încearcă să participe la contractele de achiziții publice ale unora dintre partenerii noștri majori.
<P>
De aceea, anul acesta, împreună cu colegul meu, dl De Gucht, am plănuit să înaintăm o lege care să transpună, în legislația UE, obligațiile noastre internaționale cu privire la contractele de achiziții publice, asigurându-ne, astfel, stimulentul pentru negociere de care avem nevoie. Suntem în favoarea deschiderii, dar nu sprijinim credulitatea. Este vorba de a oferi cumpărătorilor europeni o bază juridică solidă, clară, pentru a trata licitațiile din cadrul întreprinderilor dintr-o țară cu care avem un acord în mod diferit față de cele din cadrul întreprinderilor dintr-o țară cu care UE nu a semnat încă un acord; de asemenea, este vorba de asigurarea unui grad mai mare de certitudine juridică. Să mă fac înțeles: nu este vorba de a transforma Europa într-o fortăreață. Trebuie să creăm un mediu pentru întreprinderile noastre, care să fie realist, echitabil și deschis, dar nu naiv.
<P>
În acest punct ne aflăm. După cum dvs. și Parlamentul dvs. mi-ați cerut, dle Președinte, doresc să profit de această dezbatere privind revitalizarea pieței interne pentru a supune atenției acest domeniu important care, în plus, va constitui una dintre cele 12 pârghii de revitalizare a pieței interne, la care am făcut referire la începutul discursului meu, și anume achizițiile publice și modernizarea pe care o vom propune de comun acord cu dvs., în săptămânile care urmează.
<SPEAKER ID="014" NAME="Enikő Győri" LANGUAGE="HU">
Dle Președinte, dle comisar, onorabili deputați, după cum a spus și dna Kalniete, Uniunea Europeană și economia au nevoie de o locomotivă. Este adevărat. Sunt pe deplin de acord cu această idee. Probabil vă amintiți că, acum ceva timp, la începutul mandatului Președinției maghiare a Uniunii Europene, și prim-ministrul maghiar a spus clar în acest Parlament că nu este suficient să rezistăm în fața efectelor ulterioare ale crizei și să le gestionăm, pentru a încuraja statele membre să urmeze o politică fiscală mai strictă și, de asemenea, să analizeze acest fapt. Lucrăm și în prezent la o serie de astfel de legi. Un pachet cuprinzător pentru criza economică a fost, de asemenea, pregătit. Trebuie, de asemenea, să acordăm atenție menținerii credibilității în ochii cetățenilor. Totuși, acest lucru se va întâmpla numai dacă putem crea locuri de muncă.
<P>
Pentru a crea locuri de muncă încercăm să găsim resurse, adică mijloacele care ne vor permite să facem acest lucru. Cred cu tărie că piața unică reprezintă exact acest lucru: o oportunitate neexploatată în care constă viitorul nostru, alături de punerea în aplicare a Strategiei Uniunii Europene până în 2020, desigur. Prin urmare, de-a lungul tuturor acestor direcții, salut în mod expres atât angajamentul Comisiei Europene, cât și al Parlamentului European de a relansa piața unică, precum și prioritățile indicate de Comisie și pe care acest Parlament le stabilește, de asemenea, în cele trei rapoarte excelente. Am putut deja să dezbatem diverse idei și poziții privind raportul realizat mai devreme de colegul dvs., dl Grech.
<P>
În plus, cred că cele trei rapoarte actuale vor contribui, de asemenea, la o dezbatere orientată, al cărei rezultat ne va permite să adoptăm măsuri specifice în comun, până în 2012, la cea de a 20-a aniversare menționată și de dl comisar Barnier. După cum știți și dvs. și după cum a menționat și dl comisar, la ședința din 10 martie, Consiliul Competitivitate a făcut schimb de opinii cu privire la rezultatul consultării sociale, axate pe criteriile de definire a domeniilor de angajament prioritare ale instituțiilor și statelor membre. Pe baza acestei dezbateri, Președinția maghiară se pregătește să adopte concluzii privind măsurile prioritare propuse la ședința din 30 mai a Consiliului Competitivitate.
<P>
Permiteți-mi să amintesc și contextul mai amplu. În situația de astăzi, din cauza presiunilor economice și politice, precum și a măsurilor adoptate pentru a elimina aceste presiuni, este posibil ca piața unică să nu se mai bucure de popularitate în rândul cetățenilor, al întreprinderilor și al instituțiilor. Cu toate acestea, după cum a spus și dl profesor Monti, cred că exact în astfel de vremuri există cea mai mare nevoie de piața unică, într-un moment în care, din cauza efectelor crizei, încercăm în mod instinctiv să ne retragem între niște limite naționale reduse, dar foarte familiare. Sunt convinsă, cu toate acestea, că nu trebuie să cedăm acestei tentații. Prin urmare, a sosit evident momentul să asigurăm stimulente politice pentru piața unică. După cum ați subliniat și dvs., doamnelor și domnilor, în raportul de mai devreme privind crearea unei piețe unice pentru consumatori și cetățeni, și după cum s-a afirmat și în raportul profesorului Monti, piața unică este supusă unui test.
<P>
Va deveni un mijloc care apropie Uniunea Europeană de cetățenii săi prin generarea unei îmbunătățiri perceptibile a vieților lor de fiecare zi? Sau va fi o simplă arenă care va servi la protejarea atât a obstacolelor care inhibă funcționarea pieței unice, cât și a sectoarelor menținute? Răspunsurile la aceste întrebări depind de gradul nostru de implicare în desfășurarea activității noastre din lunile următoare. După ce Parlamentul European adoptă rezoluția sa de astăzi, Comisia va putea adopta comunicarea sa revizuită la mijlocul lunii aprilie, astfel cum s-a menționat deja. Sperăm că toate mesajele politice și, de asemenea, ceea ce ați recomandat în raportul dvs. vor fi incluse în documentul Comisiei. Odată ce propunerile legislative au fost înaintate, contăm pe faptul că vom putea crea un parteneriat special cu dvs. și Comisia, care va permite o examinare rapidă și o adoptare a principalelor măsuri desemnate în Actul final privind piața unică.
<P>
Acum, permiteți-mi să subliniez câteva elemente din cele trei rapoarte din fața noastră, fără a răspunde integral la fiecare punct adus în discuție. Președinția salută faptul că raportorul dorește să includă chestiunea pieței unice în agenda Consiliului European. Considerăm că progresul în ceea ce privește Actul privind piața unică intră în domeniul de acțiune a orientărilor politice generale ale Uniunii Europene, menționate în Tratat. Cu toate acestea, sarcina privind indicarea orientărilor politice revine, cu siguranță, Consiliului European. Agenda în acest sens este stabilită de președintele Consiliului European, dar aș dori să reamintesc tuturor că și concluziile Consiliului European din 24 și 25 martie au făcut referire la importanța pieței unice.
<P>
Președinția ar dori să își exprime recunoștința față de Parlament pentru susținerea constantă a Consiliului Competitivitate în ceea ce privește elaborarea de măsuri specifice referitoare la crearea unui sistem unitar de brevetare. Suntem cu toții conștienți că sistemul unitar de brevetare ar stimula competitivitatea întreprinderilor la infinit. În plus, am avut o dezbatere foarte bună pe această temă aici și îi mulțumesc Parlamentului pentru cooperarea sa în privința autorizării Consiliului să inițieze acest lucru în cadrul cooperării consolidate. De asemenea, suntem de acord cu faptul că finalizarea pieței digitale unice și consolidarea și îmbunătățirea situației întreprinderilor mici și mijlocii sunt indispensabile pentru promovarea inovării europene.
<P>
Prin mobilitatea cetățenilor și, în special, prin recunoașterea calificărilor profesionale, putem lua în considerare alte chestiuni privind cetățenii europeni. Din acest motiv, suntem de acord cu declarația potrivit căreia sarcina noastră prioritară în acest domeniu este adoptarea de măsuri consolidate ale UE și obținerea de rezultate imediate, tangibile. Președinția a observat, de asemenea, că aproximativ toate rapoartele revizuite, inclusiv raportul Grech de mai devreme și raportul Correia De Campos, pun accentul în mod deosebit pe garantarea exercitării drepturilor cetățenilor UE privind piața internă. În această privință, salutăm rezultatele obținute în acest domeniu, care sunt datorate măsurilor adoptate de Comisie. Acestea includ crearea unui portal "Europa ta”, a rețelei SOLVIT și a unor ghișee unice, în temeiul Directivei privind serviciile.
<P>
Cu toate acestea, partajăm punctul de vedere potrivit căruia încă se pot realiza multe lucruri în interesul exercitării de către cetățenii UE a drepturilor pe care le au. În cele din urmă, permiteți-mi o digresiune cu privire la cealaltă prioritate de pe agenda Președinției maghiare. Pe durata consultărilor parlamentare de până acum, referitoare la pachetul de șase propuneri legislative privind economia, așa-numitul "the six-pack”, am auzit frecvent critici potrivit cărora statele membre, prin care ar trebui să înțelegem Consiliul, alături de Consiliul European, deși țin seama de macrostabilitatea financiară, neglijează să încurajeze creșterea și redresarea economiei reale din criză sau, dacă nu fac acest lucru, atribuie numai instrumente nefiabile, superficiale, pentru aceste din urmă obiective, conținutul Strategiei Europa 2020 fiind, în principal, limitat la nivelul acestora. Ei bine, consider, și am menționat acest lucru și în introducere, că piața unică și masivul său potențial de creștere ascuns pot oferi răspunsul adecvat pentru aceste preocupări, furnizând, de asemenea, o garanție a unei reacții echilibrate din partea Uniunii Europene.
<P>
Cred că sarcina noastră principală este finalizarea întregului proces, consolidarea pieței unice prin mijloace pe cât de transparente posibil, în strânsă cooperare cu Parlamentul European. Consiliul este pregătit să coopereze în acest mod, în parteneriat deplin cu Comisia, Parlamentul și membrii acestora. Vă mulțumesc foarte mult, dle Președinte.
<SPEAKER ID="015" NAME="Președinte">
Doamnelor și domnilor, aceste cinci discursuri - trei în numele Comisiei pentru piața internă și protecția consumatorilor, discursul comisarului și cel al dnei Győri - au inițiat o mare dezbatere, una care este foarte importantă pentru viitorul Uniunii Europene și al cetățenilor săi, vizând, de asemenea, dezvoltarea noastră rapidă. Aș dori să reamintesc tuturor încă o dată faptul că ideea inițială de relansare a pieței unice vine din partea Comisiei IMCO. Din nou, aș dori să îi felicit pe toți colegii mei care au lucrat în cadrul comisiei și aș dori ca dl Harbour să accepte aceste mulțumiri și felicitări în numele lor.
<P>
Tot Comisia IMCO a fost aceea care a venit cu ideea raportului Mario Monti - un raport excelent care ne ajută mult în activitatea noastră. De asemenea, aș dori să îi mulțumesc dlui comisar Barnier pentru prezentarea excelentă și foarte amplă a propunerilor Comisiei Europene ca răspuns la rapoartele noastre. Cât privește achizițiile publice, acestea se dovedesc adesea a fi călcâiul lui Ahile în cadrul activității noastre în statele membre. Prin urmare, este extrem de important să progresăm în această privință, iar Președinția maghiară va contribui, cu siguranță, la aceste eforturi. Suntem convinși că este nevoie de acest lucru pentru că această chestiune este foarte importantă pentru popoarele Europei.
<P>
Importanța acestor rapoarte și a acestei discuții poate fi remarcată având în vedere numărul de comisii parlamentare care au elaborat avize. Opt comisii au făcut acest lucru și știți la fel de bine ca și mine că se întâmplă foarte rar ca opt comisii parlamentare să pregătească avize cu privire la un set de rapoarte. Acele comisii vor lua acum cuvântul pe rând. Dnă Andrés Barea, în numele Comisiei pentru comerț internațional, aveți cuvântul.
<SPEAKER ID="016" NAME="Josefa Andrés Barea" LANGUAGE="ES">
Dle Președinte, Comisia pentru comerț internațional este una dintre cele opt comisii care s-au implicat și aș dori să mulțumesc membrilor săi pentru contribuția lor la raport.
<P>
Consolidarea pieței unice este unul dintre obiectivele Strategiei Europa 2020, bazat pe creștere. Uniunea Europeană este principalul actor internațional. Pe piața globalizată, UE trebuie să răspundă provocărilor cu care se confruntă.
<P>
Provocarea pentru întreprinderi, pentru întreprinderile noaste, pe piața internațională este reprezentată de generarea unor așteptări înalte și a unor oportunități majore, dar acestea implică, de asemenea, o responsabilitate socială: creșterea socială cu garanții pentru lucrători și serviciile publice.
<P>
De asemenea, ne asumăm angajamentul cu privire la țările în curs de dezvoltare: lupta împotriva sărăciei face parte din Obiectivele de dezvoltare ale mileniului. Pe viitor, industria și întreprinderile noastre trebuie să se bazeze pe cunoaștere și trebuie să luptăm împotriva contrafacerii în domeniul proprietății intelectuale.
<P>
Trebuie să ne apărăm întreprinderile în conformitate cu criteriile de cercetare și dezvoltare, precum și cu cele sociale; de asemenea, trebuie să ne apărăm interesele externe, pentru cetățenii europeni, dar și pentru cei din afara Uniunii Europene.
<SPEAKER ID="017" NAME="Diogo Feio" LANGUAGE="PT">
Dle Președinte, aș dori să încep prin a îi felicita pe comisarul Barnier, pe reprezentantul Consiliului și, în special, pe colegii mei din Comisia pentru piața internă și protecția consumatorilor.
<P>
În numele Comisiei pentru afaceri economice și monetare, aș dori să subliniez importanța rapoartelor aflate în discuție astăzi, care urmează în profunzime spiritul raportului Monti, prin ideea promovării unei economii liberale de succes, încurajând concurența, precum și o piață dinamică, inovatoare.
<P>
Aceste căi vor fi cele care ne vor conduce la punctul în care Strategia Europa 2020 poate, de fapt, să fie mai mult decât o inițiativă pe hârtie, devenind o realitate, susținând întreprinderile mici și mijlocii, care reprezintă angajatorii majori din economia europeană, susținând întreprinderile, în general, și creând ideea unei creșteri susținute în cadrul economiei, care poate fi bazată tot mai mult pe piața internă, pe guvernanța economică care, de fapt, funcționează și, în mod esențial, pe ideea unei creșteri reale a economiei noastre.
<SPEAKER ID="018" NAME="Raffaele Baldassare" LANGUAGE="IT">
Dle Președinte, doamnelor și domnilor, importanța Actului privind piața unică constă în dorința acestuia de a răspunde nevoilor pieței, facilitând accesul și participarea tuturor celor implicați: întreprinderile, consumatorii și lucrătorii. Având în vedere acest obiectiv ambițios, sunt mulțumit de intervențiile propuse de dl Barnier și de indicațiile furnizate de acest Parlament.
<P>
În opinia mea, unele priorități sunt imperative pentru atingerea obiectivelor pe care UE și le-a propus, în special: îmbunătățirea accesului întreprinderilor mici și mijlocii pe piața internă, reducerea obligațiilor administrative ale acestora și facilitarea participării acestora la procedurile de licitație pentru contracte, înlăturarea tuturor obstacolelor din calea dezvoltării comerțului electronic și susținerea și finanțarea inovării, în special prin emiterea de obligațiuni pentru finanțarea de proiecte ale Uniunii Europene, îndeosebi în domeniul energiei, al transporturilor și al telecomunicațiilor.
<P>
În cele din urmă, numai prin conectarea dezvoltării și a sprijinului acordat mediului de afaceri cu obiectivele Strategiei Europa 2020, din punctul de vedere al ocupării forței de muncă, putem atinge ceea ce cred a fi obiectivul acestui act, și anume crearea unei economii de piață sociale, bazate pe creștere, competitivitate și sustenabilitate.
<SPEAKER ID="019" NAME="Liisa Jaakonsaari" LANGUAGE="FI">
Dle Președinte, Jacques Delors s-a înșelat atunci când a susținut că nu te poți îndrăgosti de piața unică, pentru că, în cursul acestei dezbateri, s-au exprimat atât de multe sentimente ardente privind acest subiect.
<P>
Abordarea Comisiei este una ambițioasă și sunt vizate câteva proiecte foarte importante: brevetele europene, piața energetică comună și altele. Un aspect, totuși, rămâne o problemă persistentă: contribuția socială a raportului este foarte săracă. De exemplu, se aduce foarte puțin în discuție chestiunea privind lucrătorii detașați, iar serviciile caritabile și clauza socială asociată pieței unice sunt, din păcate, descrise foarte vag.
<P>
Pentru mine este un mister de ce drepturile sociale mai solide și mai integrate sunt considerate, în principal, o problemă. Aș dori să reamintesc tuturor că, în țările nordice, drepturile sociale solide au reușit să combine niveluri de competitivitate înalte cu productivitatea. Nu este aceasta o abordare mult mai inteligentă, dle comisar?
<SPEAKER ID="020" NAME="Jürgen Creutzmann" LANGUAGE="DE">
Dle Președinte, dle Barnier, aș dori să răspund observațiilor colegei mele: În locul unei clauze sociale, comisia a propus investigarea impactului pe care măsurile de pe piața internă îl vor avea asupra ocupării forței de muncă. Acest lucru este mult mai important decât aplicarea unor formule generale. Dacă dorim să progresăm cu piața internă, trebuie să acordăm atenție chestiunilor sociale și să le punem în evidență în tot ceea ce facem. Din acest motiv, o evaluare a impactului, care ia în considerare, în mod specific, aceste cerințe, este deosebit de importantă.
<P>
Aș dori să mai fac un comentariu. Am fost surprins să îl aud pe dl Președinte vorbind despre guvernanța economică, sintagmă încă tradusă în limba germană ca Wirtschaftslenkung. Acest termen este folosit și pentru controlul central de stat al economiei. Am avut experiențe foarte nefericite de control al statului asupra economiei într-o zonă din Germania. Sunt sigur că putem dezvolta piața internă numai dacă ne coordonăm toate economiile naționale. Acest lucru este foarte clar. Cu toate acestea, nu vom putea progresa cu piața internă prin guvernanța economică.
<P>
Astăzi discutăm despre modul în care putem asigura un nou impuls pieței interne. Acest aspect este de mult timp depășit, pentru că anul viitor sărbătorim cea de a 20-a aniversare a pieței interne. Prin urmare, salut declarația dlui Barnier, care a afirmat că dorește să se axeze pe câteva măsuri specifice care nu au fost încă puse în aplicare și care vor asigura un nou avânt pieței interne. Piața internă reprezintă o oportunitate imensă pentru noi toți. Aceasta poate conduce la crearea unui număr mai mare de locuri de muncă, iar scopul nostru trebuie să fie furnizarea de locuri de muncă pentru oameni. Aceasta este cea mai bună politică socială pe care o putem pune în aplicare, deoarece persoanele care sunt angajate își dezvoltă și stima de sine. Prin urmare, trebuie să facem tot ce ne stă în putință pentru a asigura un progres în acest domeniu.
<P>
Avem nevoie de un pachet echilibrat de măsuri, care să aducă avantaje întreprinderilor și cetățenilor. Pe de o parte, dorim ca întreprinderile mici și mijlocii, în special, să beneficieze acum mai mult de piața internă decât în trecut. Așadar, avem nevoie urgentă de un sistem de brevetare al UE, astfel încât întreprinderile să poată, în final, să își protejeze și să își vândă produsele inovatoare în întreaga Europă la un cost rezonabil. În plus, întreprinderile au nevoie de mai multe fonduri pentru a dezvolta inovări. O piață europeană pentru capitalul de risc este numai una dintre multele măsuri care pot fi luate. Armonizarea taxei pe valoarea adăugată și o bază fiscală a societăților pe care le discutăm acum stimulează, de asemenea, piața internă.
<P>
Pe de altă parte, trebuie, de asemenea, să adoptăm măsuri specifice care să sporească încrederea cetățenilor în piața internă. Trebuie să îmbunătățim recunoașterea calificărilor profesionale, eventual cu ajutorul unui card profesional european. Acesta va facilita prestarea de activități salariate în alt stat membru și va crea mai multă mobilitate pentru cetățeni în cadrul pieței interne europene.
<P>
De asemenea, avem nevoie de o organizație de supraveghere a pieței europene și aș dori să subliniez acest punct, pentru că statele membre eșuează, în mod constant, să pună în practică dosarul. Nu dorim ca produsele periculoase să fie vândute pe piața internă.
<P>
Dacă putem adopta această propunere cu o mare majoritate, vom putea asigura un nou avânt pieței interne.
<SPEAKER ID="021" NAME="Francesco De Angelis" LANGUAGE="IT">
Dle Președinte, doamnelor și domnilor, dacă dorim să restabilim încrederea pe piață, trebuie să acordăm prioritate nevoilor consumatorilor, ale lucrătorilor și ale întreprinderilor.
<P>
Dacă dorim să consolidăm drepturile cetățenilor, ale lucrătorilor și ale utilizatorilor de servicii publice, trebuie acordată o atenție semnificativă garantării dimensiunii sociale a viitoarei piețe interne. Creșterea, dezvoltarea și sensibilizarea socială trebuie să meargă mână în mână. Creșterea economică trebuie să fie în serviciul cetățenilor.
<P>
Din acest punct de vedere, pachetul de reglementări privind standardele pentru întreprinderi conține câteva propuneri bune, inclusiv planul de acțiune pentru sporirea accesului întreprinderilor mici și mijlocii pe piețele de capital, precum și noile linii de finanțare a întreprinderilor inovatoare și a dezvoltării regionale. Întreprinderile mici și mijlocii stau la baza economiei noastre și reprezintă motorul de creștere al pieței interne. Dle Președinte, depinde de noi să asigurăm atingerea acestor obiective dacă dorim să ieșim din criză și să promovăm un nou model de dezvoltare, de creștere sustenabilă și de creare de noi locuri de muncă de calitate.
<SPEAKER ID="022" NAME="Sophie Auconie" LANGUAGE="FR">
Dle Președinte, dnă Győri, dle comisar, doamnelor și domnilor, nu am de menționat decât un lucru, un cuvânt care probabil este în contrast evident cu situația economică actuală, dar care trebuie subliniat cu atât mai mult. Cuvântul este "ambiție": ambiție în ceea ce privește piața internă, dle comisar, ambiție în ceea ce privește Europa, ambiție pentru a dovedi cetățenilor că integrarea europeană este un pas înainte către drepturile acestora, către drepturile lor în calitate de lucrători, de consumatori, de turiști, dar, mai general, în calitate de indivizi. Aș dori să îl felicit pe dl Barnier, care întruchipează ambiția din toate proiectele pe care dorește să le pună în aplicare.
<P>
În calitate de raportoare pentru aviz al Comisiei parlamentare pentru dezvoltare rurală, salut ideile acoperite: nevoia de acțiune specială pentru regiunile cu caracteristici geografice specifice, cum ar fi regiunile ultraperiferice, crearea unui brevet european pentru întreprinderi și a unui statut european pentru fundații, societățile mutuale și pentru asociații, emiterea de obligațiuni pentru finanțarea de proiecte specifice și nevoia de a încuraja o dezvoltare sustenabilă pe piața internă.
<SPEAKER ID="023" NAME="Piotr Borys" LANGUAGE="PL">
Dle Președinte, nu vom atinge obiectivele Strategiei Europa 2020 și nici nu vom face economia mai competitivă și mai inovatoare dacă nu tratăm piața unică în mod holistic. Prin urmare, aș dori să îi mulțumesc dlui comisar Barnier pentru abordarea sa foarte cuprinzătoare la adresa pieței unice și profesorului Mario Monti pentru superbul său raport.
<P>
Aș dori să atrag atenția asupra a patru aspecte importante. În primul rând, brevetul european, care ar putea fi pus în aplicare anul viitor, cu alte cuvinte la cea de a 20-a aniversare a intrării în vigoare a pieței unice. În al doilea rând, nevoia de a trata cu seriozitate chestiunea drepturilor de autor, pentru că acestea reprezintă o mare speranță și oportunitate pentru dezvoltarea unei piețe creatoare, iar acest aspect al pieței ar trebui reglementat în comun. Mă gândesc aici, în principal, la un sistem comun de gestionare a drepturilor de autor și la un tratament serios cu privire la lucrările fără autor și, de asemenea, la reducerea sarcinii pentru întreprinderile mici și mijlocii. Acest lucru implică pași foarte specifici, cum ar fi: simplificarea contabilității, protecția mărcilor înregistrate, un Statut al fundației europene și, mai presus de toate, posibilitatea interconectării registrelor comerțului. Dacă introducem măsuri în domeniile enumerate, sper ca 20 de milioane de întreprinderi mici să poată funcționa eficient și liber în cadrul pieței unice europene.
<SPEAKER ID="024" NAME="Toine Manders" LANGUAGE="NL">
Dle Președinte, înseamnă că pot să iau un minut sau două din timpul afectat discursului dlui Lehne. Aș dori să le mulțumesc comisarului și tuturor celorlalți participanți pentru discuția pe care o derulăm aici. Cu toate acestea, nu am observat nicio referire la două chestiuni care, în opinia mea, sunt extrem de importante și pe care eu le-am inclus în raport. Sper că dl comisar ne va asista în transformarea acestora în realitate.
<P>
Am adus aprecieri ample dlui profesor Monti, dar concluzia acestuia a fost că transpunerea directivelor este o problemă majoră care afectează piața internă. Dl Monti spune că trebuie să lucrăm mai mult cu reglementări. Părerea mea în această privință este că mai puțin înseamnă mai mult; să avem mai puțină legislație în Europa. Orice am face, tot trebuie făcut într-un mod uniform, pentru că trebuie să prevenim ca cele 27 de state membre să devină un amalgam de state care transpun toate legislația în moduri diferite, ceea ce creează o barieră imensă pentru întreprinderile mici și mijlocii din punctul de vedere al muncii desfășurate la nivel transfrontalier.
<P>
Un alt lucru care a fost omis, dle Președinte - și care este probabil cel mai mare eșec al nostru - ține de marketing. În acest domeniu avem avocați foarte buni. Noi creăm legi extraordinare. Credem că depinde de noi să îmbunătățim piața pentru cetățenii noștri. Cu toate acestea, nici cetățenii înșiși nu par a fi conștienți de acest lucru. De fapt, avem o problemă care constă în faptul că nu putem asigura o punte de legătură între noi și ei. Suntem adepții unei terminologii juridice, dar nu pare că ne pricepem la comunicarea directă cu cetățenii. Ceea ce riscă să se întâmple - și sper că nu va fi cazul - este ca noi, Uniunea Europeană, să ne îndepărtăm tot mai mult de cetățenii Europei. Cred că, în anii următori, chiar trebuie să ne axăm pe și să investim în modalități de a obține sprijinul cetățenilor, pe bază individuală, pentru Uniunea Europeană și pentru ceea ce facem noi. Se mai pot face încă multe lucruri în acest sens și cred că trebuie să investim în acest lucru și să ne consultăm consilierii în comunicare pentru a găsi cea mai bună modalitate în această privință.
<P>
În cele din urmă, m-a uimit faptul că cetățenii noștri nu știu care este diferența dintre Comisia Europeană, Parlament și Consiliu. În fiecare stat membru, avem trei reprezentanți ale căror mâini sunt, în definitiv, legate, pentru că aceștia lucrează pentru organizații oficiale. Dacă statele membre exprimă opinii negative la adresa Uniunii Europene, nu există nicio persoană care să răspundă acestor opinii. Cred că ar fi logic să luăm în considerare plasarea unui singur reprezentant al UE în statele membre - să îl numim ambasador, dacă doriți - care ar putea, în final, să reacționeze la orice impresii negative exprimate cu privire la Uniunea Europeană. Dacă facem acest lucru, vom evita să devenim precum Titanicul. Pe Titanic, toată lumea a crezut că lucrurile vor fi absolut în ordine, dar, în fond, pericolul real era în exterior.
<SPEAKER ID="025" NAME="Wim van de Camp" LANGUAGE="NL">
Dle Președinte, aș dori să le mulțumesc Comisiei și Consiliului pentru introducerea din această dimineață. Am găsit elaborarea avizului privind piața internă, în numele Comisiei pentru libertăți civile, justiție și afaceri interne, ca fiind extrem de interesantă.
<P>
Cred că piața internă ar trebui să primească sprijin amplu în Parlamentul European, în special în cadrul Comisiei pentru libertăți civile, pentru că libertatea de mișcare în cadrul Uniunii este importantă, în special pentru persoanele, lucrătorii migranți și migranții cu calificări, de care avem nevoie pentru a crește forța de muncă a pieței interne. Cu toate acestea, dle Președinte, avem atât de multe obiective, dar am obținut atât de puține rezultate până în prezent.
<P>
Sunt foarte încântat de cele 12 pârghii ale dlui comisar Barnier și sper că, în lunile următoare, vom putea intensifica procesul de derulare a activităților, pentru că acea concurență din afara UE nu va aștepta ca piața internă a UE să acopere lacunele.
<SPEAKER ID="027" NAME="Erminia Mazzoni" LANGUAGE="IT">
Dle președinte, dnă Győri, dle comisar, doamnelor și domnilor, cred că pot afirma cu mâna pe inimă că munca raportorilor este excelentă, la fel sunt și mesajele plăcute și încurajatoare din partea Comisiei și a Consiliului.
<P>
Aceste trei rapoarte sunt în spiritul și viziunea noii strategii a profesorului Mario Monti pentru piața unică și au reușit să transpună unitatea scopului revigorării pieței unice europene prin 50 de măsuri, care, ulterior, sunt reproduse și sintetizate sau evidențiate de acest Parlament în 14 priorități.
<P>
Dintre aceste măsuri, 19 sunt alocate centrării pieței pe interesele cetățenilor. Consider că, pentru a institui cu adevărat și pe deplin piața unică, este important să se reducă discrepanța dintre cetățeni și piața unică prin depunerea de eforturi pentru redobândirea încrederii publice, prin promovarea procesului de integrare politică și socială înainte de integrarea economică și, mai presus decât orice, prin crearea unei percepții diferite a cetățenilor europeni asupra pieței unice. Consider că măsurile incluse în aceste trei rapoarte conțin toate aceste obiective.
<P>
(Dezbaterea a fost întreruptă pentru câteva minute)
