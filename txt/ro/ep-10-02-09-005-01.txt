<CHAPTER ID="005-01">
1. Acord-cadru privind relaţiile dintre Parlamentul European şi Comisie (
<P>
- Înainte de votare:
<SPEAKER ID="086" NAME="José Manuel Barroso">
Preşedinte al Comisiei. - Domnule Preşedinte, în urmă cu câteva luni, în orientările mele politice şi aici în plen, am propus ca acest parteneriat special dintre Parlament şi Comisie să evolueze către un nou nivel. Am propus o continuare constructivă a consolidării şi a dezvoltării relaţiilor noastre, care să reflecte noul tratat şi scopul nostru comun de a construi Europa împreună.
<P>
În ultimele săptămâni am avut discuţii aprofundate cu echipa de negociatori condusă de dl Lehne, numit de dumneavoastră, în vederea revizuirii acordului cadru. Aş dori să profit de această ocazie pentru a le mulţumi pentru discuţiile intense, dar şi pentru abordarea lor constructivă.
<P>
Sunt profund mulţumit că am ajuns la o înţelegere comună privind principiile care vor guverna relaţia noastră în următorii ani. Acestea ar trebui să consolideze cooperarea noastră cu respectarea deplină a echilibrului instituţional stabilit în tratate.
<P>
În calitate de Preşedinte al Comisiei Europene, voi subscrie la principiile stabilite în rezoluţia care tocmai aţi adoptat-o. Acestea mă vor ghida în elaborarea poziţiei noului Colegiu referitoare la revizuirea întregului acord cadru.
<P>
Odată cu adoptarea acestei rezoluţii de majoritatea covârşitoare a Parlamentului, am încredere că dispunem de o bază excelentă pentru consolidarea relaţiei noastre. Cât despre problemele care afectează nu doar instituţiile noastre ci şi Consiliul, sper sincer că acesta ni se va alătura în efortul comun de a ameliora activitatea tuturor instituţiilor spre beneficiul Europei.
<P>
Dacă veţi aproba noul colegiu în cursul zilei de azi, voi solicita vicepreşedintelui desemnat Šefčovič să conducă negocierile din partea Comisiei în revizuirea acordului cadru. Doresc să vă asigur că, la fel ca mine, domnia sa este adeptul negocierilor eficiente şi rapide - ca de altfel, sunt sigur, întregul nou Colegiu.
<SPEAKER ID="087" NAME="Preşedintele">
Vă mulţumesc foarte mult, domnule Preşedinte Barroso, pentru perspectiva pozitivă pe care o manifestaţi în legătură cu negocierile noastre. În numele tuturor, doresc să mulţumesc grupului nostru de negociere, prezidat de dl Lehne, şi tuturor colegilor mei care s-au dedicat atât de mult negocierilor.
<P>
(Aplauze)
<P>
Nu avem încă o iniţiativă legislativă pe baza Tratatului de la Lisabona, dar ni s-a promis un răspuns la aşteptările noastre din partea Comisiei. Pe lângă ora de întrebări cu Preşedintele Comisiei Europene, avem şi timpul afectat întrebărilor cu comisarii, o invitaţie din partea Preşedintelui Comisiei Europene pentru Preşedintele Parlamentului European şi Colegiul comisarilor, precum şi cooperarea noastră comună cu parlamentele naţionale, care este foarte importantă.
<P>
Ne gândim la regula subsidiarităţii; este necesară o evaluare de impact pentru a o îmbunătăţi cât mai mult posibil, şi sperăm că din acest punct de vedere va fi mai solidă decât era prevăzut iniţial în acordul nostru, dar nutrim încă mari speranţe că putem face tot posibilul pentru cetăţenii noştri în viitor.
<P>
(Şedinţa a fost suspendată la ora 12.10 şi reluată la ora 13.30)
