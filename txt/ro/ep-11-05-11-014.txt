<CHAPTER ID="014">
Eficiența agențiilor europene în domeniul ocupării forței de muncă, al condițiilor de muncă și al formării (dezbatere) 
<SPEAKER ID="616" NAME="Președinte">
Următorul punct este declarația Comisiei asupra eficienței agențiilor europene legate de ocuparea forței de muncă, condițiile de muncă și formarea profesională.
<SPEAKER ID="617" NAME="László Andor">
membru al Comisiei. - Dle președinte, aș dori să mulțumesc acestui Parlament pentru aducerea pe ordinea de zi a agențiilor europene.
<P>
Comisia acordă mare importanță eficienței funcționării agențiilor Uniunii Europene. O parte din aceasta este legată de acordurile de guvernanță care li se aplică tuturor. După cum știți, funcționarea și guvernanța agențiilor se discută în prezent în cadrul grupului interguvernamental de lucru care implică Comisia, Parlamentul și Consiliul, pe baza,inter alia, a evaluării la nivel de agenții, făcută de către Comisie în anul 2009. Într-adevăr, a venit timpul pentru a structura o nouă abordare generală a agențiilor UE, pentru îmbunătățirea coerenței, eficienței, responsabilității și transparenței lor generale.
<P>
Scopul ultim al grupului interinstituțional de lucru este ca printr-o abordare pas cu pas să se ajungă la un acord general între cele trei instituții ale UE în legătură cu diversele aspecte existente. Sperăm că acest lucru poate fi realizat până la sfârșitul acestui an sau începutul anului viitor. Până acum, cooperarea cu Parlamentul a fost una foarte pozitivă și credem că putem conta pe sprijinul Parlamentului pentru următorul pas.
<P>
După cum știți, agențiile UE sunt organisme independente juridic ale căror reguli de guvernanță sunt stabilite în reglementările de finanțare. În general, agențiile sunt supravegheate de către un comitet de conducere cu un număr de membri care poate varia în funcție de natura agenției. Trei dintre agențiile din domeniul ocupării forței de muncă și educație, de exemplu Eurofund, OSHA și Cedefop, au comitete de conducere tripartite cu reprezentanți atât din partea industriei, cât și a statelor membre și, de asemenea, din partea Comisiei.
<P>
Vreau să vă reasigur că acest Parlament are acces la multe informații, fie datorită faptului că aceste informații aparțin domeniului public, fie datorită faptului că Parlamentul, ca parte a autorității bugetare, ține audieri cu directorii agențiilor, în legătură cu programele anuale de lucru și cu descărcarea bugetară, în cadrul Comisiei pentru ocuparea forței de muncă și afaceri sociale.
<P>
Fiecare dintre aceste agenții, Eurofund, OSHA, Fundația Europeană de Formare și Cedefop, are de jucat un rol specific. De exemplu, Fundația Europeană de Formare și Cedefop, deși ambele se ocupă de pregătirea și formarea profesională, au competențe geografice diferite. Prima acționează în afara UE, ultima acționează în interiorul UE, și ele au obiective diferite. Fundația Europeană de Formare acordă asistență în primul rând țărilor vecine în domeniul reformelor sistemului de educație și formare, în timp ce Cedefop promovează culegerea de informații și studiile asupra politicilor de formare profesională a statelor membre. Comisia dorește să asigure sinergiile celor două agenții, în special prin schimburile de informații, programe comune de lucru, organizarea în comun de conferințe și seminarii și prin proiecte comune.
<SPEAKER ID="618" NAME="Ingeborg Gräßle" LANGUAGE="DE">
Dle președinte, dle Andor, doamnelor și domnilor, în primul rând, aș dori să adresez un cald bunvenit membrilor grupului Uniunii Creștin Democrate (CDU) din districtul Wesel, care se află în tribuna oficială. Aș dori să-i spun dlui Andor că suntem încântați să-l auzim mulțumindu-ne pentru cooperarea în legătură cu problema agențiilor. În orice caz, este atât trist, cât și regretabil că reprezentantul Consiliului a părăsit din nou Parlamentul, pentru că faptul că am realizat un progres așa de redus în grupul interinstituțional de lucru în legătură cu agențiile este din vina Consiliului, care manifestă rezerve în a conlucra cu noi pentru a aduce îmbunătățiri în acest domeniu. De aceea, Comisia ar trebui să fie conștientă de faptul că suntem de partea ei.
<P>
Trebuie să exercităm o presiune mai mare în legătură cu agențiile. În momentul de față examinăm patru agenții care reflectă problemele fundamentale ale tuturor agențiilor, cu alte cuvinte suprapunerea responsabilităților, de exemplu, între Agenția Europeană pentru Securitate și Sănătate în Muncă (OSHA) și Fundația Europeană pentru Îmbunătățirea Condițiilor de Viață și de Muncă (Eurofound) și între OSHA și Agenția Europeană pentru Siguranță Maritimă (EMSA), Agenția Europeană a Căilor Ferate (ERA) și Agenția Europeană pentru Siguranța Aviației (EASA). Există, de asemenea, o suprapunere semnificativă între Fundația Europeană de Formare (ETF) și Centrul European pentru Dezvoltarea Formării Profesionale (Cedefop). Date fiind problemele financiare ale Europei, de ce nu am putea adopta câteva măsuri fundamentale în acest domeniu și să combinăm aceste agenții ale căror responsabilități sunt foarte asemănătoare, cum ar fi agenția responsabilă pentru formarea profesională în Europa și agenția pentru formarea profesională în afara Europei?
<P>
Există o serie de argumente bine întemeiate pentru a face acest lucru. Avem probleme cu mărimea agențiilor și, de aceea, cu eficiența lor. Avem organisme de supraveghere cu mai mulți membri decât numărul de angajați ai agențiilor. Toate acestea afectează în fiecare zi reputația Uniunii Europene, fiindcă oricine privește această situație se prinde cu mâinile de cap și spune: "Nu puteți dori cu adevărat acest lucru”. Mai important decât atât, unele agenții nu au ajuns la o masă critică care să le permită să lucreze eficient. De asemenea, acest Parlament a pus la dispoziție prea mulți bani și un personal prea numeros. În unele agenții, cum ar fi OSHA, am văzut o majorare a bugetului de 105 % și o majorare a personalului de 69 % pe o perioadă de 10 ani. Eurofound a avut o majorare a bugetului de 39 % și o majorare a personalului de 46 %. De aceea fac apel urgent la colegii mei deputați să introducă modificări în cadrul următoarei dezbateri bugetare.
<P>
( Vorbitorul a fost de acord să accepte o întrebare în cadrul procedurii "cartonașului albastru” în conformitate cu articolul 149 alineatul (8) din Regulamentul de procedură)
<SPEAKER ID="619" NAME="Sylvana Rapti" AFFILIATION="S&amp;D">
(EL) Dle președinte, antevorbitorul a vorbit despre suprapunerile competențelor și atribuțiilor Fundației Europene pentru Îmbunătățirea Condițiilor de Viață și de Muncă de la Dublin și cele ale Centrului European pentru Dezvoltarea Formării Profesionale din Salonic, Grecia. Dacă îmi aduc bine aminte, ambele organizații au fost înființate în 1975. Mă întreb: este posibil ca două organizații să fie înființate în același timp pentru același scop?
<SPEAKER ID="620" NAME="Ingeborg Gräßle" AFFILIATION="PPE">
(DE) Dle președinte, dnă Rapti, da, este posibil, deoarece între timp a apărut o suprapunere între actualele domenii de activitate. Apropo, nu eu am inventat acest lucru. A fost dezvăluit într-un studiu al Comisiei care se referă la suprapuneri. Suplimentar, anchetele adresate tuturor acelora care utilizează munca agenției conțin, de asemenea, multe referiri la suprapuneri. De aici provin informațiile. Vă voi pune cu plăcere documentele la dispoziție.
<SPEAKER ID="621" NAME="Alejandro Cercas" LANGUAGE="ES">
Dle președinte, dle comisar, în ultimii ani am urmărit activitatea acestor agenții, în special a celor de la Bilbao și Dublin și cred că ele desfășoară o activitate care este foarte valoroasă și, în termeni de costuri și beneficii, extrem de eficientă. Totodată, beneficiem de o enormă transparență și nu există nicio îndoială că ele conlucrează strâns cu Parlamentul.
<P>
De aceea, sunt surprins că în legătură cu existența și activitatea lor au fost emise umbre de îndoială și sunt șocat că întotdeauna unii dintre deputații în Parlament au o viziune care re referă la conturi și nimic altceva decât conturi în loc să aibă o viziune politică. Este adevărat că conturile sunt foarte importante: este foarte important de știut care sunt costurile, dar trebuie, de asemenea, să cunoaștem beneficiile, costurile de prevenire a accidentelor la locul de muncă, dar și costurile neprevenirii accidentelor la locul de muncă. Trebuie să cunoaștem costurile formării, dar trebuie, de asemenea, să cunoaștem costurile eșuării furnizării de formare sau neanticipării schimbărilor pe care trebuie să le facă lucrătorii și industriile noastre.
<P>
Dle comisar, cred că unii dintre deputați au mai degrabă probleme cu Europa decât cu agențiile. La fel ca și Ulise întorcându-se din Itaca, nu trebuie să ascultați cântecele sirenelor, deoarece ele vor să ademenească corabia spre stânci și urmăresc ca corabia Europei să se scufunde.
<SPEAKER ID="622" NAME="Roger Helmer">
în numele Grupului ECR. - Dle președinte, noi cei din Grupul ECR dorim să vedem un control mai eficient al bugetului UE. În numele contribuabililor, cerem o valoare adăugată reală pentru banii cheltuiți la nivelul UE. În special în aceste vremuri de restriște economică dorim o atitudine mai tenace în legătură cu cheltuielile în general: să nu se cheltuiască mai mult, ci să se cheltuiască mai eficient.
<P>
Aplicând această logică Comisiei pentru ocuparea forței de muncă și afaceri sociale, pun sub semnul întrebării eficiența celor patru agenții pe care le discutăm: Eurofund, ETF, OSHA și cea numită în mod neverosimil Cedefop. Am vizitat de curând ETF la Torino și am auzit, de asemenea, o prezentare a Cedefop când am fost acolo. Există cu adevărat, după cum a spus un vorbitor anterior, o suprapunere considerabilă a programelor lor și sunt de părere că cel puțin conducerea și administrația lor ar putea fuziona în mod util.
<P>
De aceea, pun următoarele întrebări. Aplică Comisia criteriile de eficiență și performanță acestor agenții? Dacă da, putem vedea criteriile? În al doilea rând, cum respectă agențiile aceste criterii? Poate Comisia arăta Parlamentului o analiză a rezultatelor agențiilor? În al treilea rând, dată fiind considerabila suprapunere funcțională, a luat Comisia în considerare fuzionarea lor? Am auzit vorbindu-se despre sinergii. Vrem să le vedem. Cine stabilește obiectivele și strategiile acestor agenții? Le putem vedea? La modul mai general, se pare că există o suprapunere considerabilă între raporturile referitoare la ocuparea forței de muncă elaborate pentru aceste agenții de către Comisie și de către departamentul tematic al Parlamentului European. Ne întrebăm: merită această dublare?
<SPEAKER ID="623" NAME="Franz Obermayr" AFFILIATION="NI">
(DE) Dle președinte, UE are patru agenții în domeniul ocupării forței de muncă, condițiilor de muncă și formării profesionale. Și anume, Fundația Europeană pentru Îmbunătățirea Condițiilor de Viață și de Muncă (Eurofound), Fundația Europeană de Formare (ETF), Agenția Europeană pentru Securitate și Sănătate în Muncă (OSHA) și Centrul European pentru Dezvoltarea Formării Profesionale (Cedefop), cu un buget anual de aproximativ 15 milioane de euro până la 20 de milioane de euro. M-am uitat pe paginile de internet ale acestor patru agenții. Accentul se pune pe activități cum ar fi concursuri de fotografii pe tema prevenirii riscului, un concurs de soluții practice, orice ar însemna aceasta, și organizarea în comun a Zilei Europene a Solidarității între Generații. Acestea sunt toate activități răsunătoare și nici una dintre ele nu pare să aibă un rezultat concret.
<P>
Domeniile acoperite de agenții se suprapun. Există suprapuneri între agenții și, de asemenea, cu directoratele generale ale Comisiei, cu departamentele din Parlament și cu organizațiile naționale. În mod evident, situația nu poate continua. Trebuie să prevenim dublarea efortului prin fuzionarea agențiilor. Agențiile ineficiente trebuie să fie închise, deoarece contribuabilii nu vor înțelege în mod sigur în ce scop se cheltuiesc milioane de euro pe concursuri de fotografii în cadrul acestei proliferări a agențiilor.
<SPEAKER ID="624" NAME="Véronique Mathieu" AFFILIATION="PPE">
(FR) Dle președinte, sinergiile existente între aceste patru agenții necesită o analiză mai îndeaproape a obiectivelor lor. În timp ce obiectivele lor au fost stabilite pe hârtie, procedura de descărcare de gestiune ne mulțumește mai puțin în ceea ce privește eficiența lor.
<P>
Auditorul extern a subliniat slaba planificare bugetară, lipsa unor legături clare între obiectivele lor și resursele bugetare, precum și reportări și anulări ale fondurilor alocate. Pentru a da exemplul Eurofound, Curtea de Conturi notează în raportul ei pentru 2009 faptul că fundația nu și-a stabilit în bugetul ei o direcție specifică pentru diferitele programe finanțate din veniturile alocate.
<P>
Pentru mine, problema este că înainte de a examina balanța agenției doi ani mai târziu, nu mai suntem siguri asupra modului în care sunt utilizate contribuțiile UE. De aceea, aceste puncte slabe ale planificării bugetare nu ne oferă garanția unei valori specifice pentru cele patru agenții.
<P>
Ca răspuns la această situație ne putem gândi la o mai bună coordonare a activității lor. De exemplu, de ce să nu se constituie un singur comitet de conducere pentru cele patru agenții? Grupul interinstituțional de lucru a lucrat pe această temă un număr de ani. Ce răspuns ne poate da?
<SPEAKER ID="625" NAME="Sylvana Rapti" AFFILIATION="S&amp;D">
(EL) Dle președinte, întrebarea îmi face plăcere, deoarece îmi place evaluarea, îmi place controlul. Îmi plac, de asemenea, studiile care furnizează date care ne pot ajuta să ne facem treaba mai eficient în instituțiile europene în beneficiul cetățenilor europeni. De ce, atunci când instituțiile europene solicită de la bun început un studiu de impact, avem o problemă în legătură cu cele două organizații cu care lucrăm din 1975, desfășurând cercetări și studii asupra muncii, educației și formării? Aceasta este o întrebarea bună. Cu excepția cazului în care scopul ei nu este unul economic sau financiar, ci unul politic. Este o întrebare care revine din timp în timp în diferite moduri și din diferite motive, iar faptul că ea a revenit acum, când Europa este în criză, când lucrătorii suferă, când educația suferă, arată că ea are un scop diferit. Am descoperit cum să pălmuim și acum pălmuim pe oricine putem. Suferă Grecia? Să atacăm Centrul European pentru Dezvoltarea Formării Profesionale, pentru că el este în Salonic, chiar dacă a fost înființat în 1975. Ceea ce încerc să spun este că: suprapunerea competențelor reprezintă un aspect, iar cooperarea reprezintă un alt aspect, în special cooperarea necesară pentru a face bine lucrurile în Europa.
<SPEAKER ID="626" NAME="Anne E. Jensen" AFFILIATION="ALDE">
(DA) Dle președinte, cunosc foarte bine aceste patru agenții și le-am urmărit munca timp de mai mulți ani. Cred că ar trebui să fim foarte deschiși la modul în care vom aborda această problemă. Nu este pur și simplu o problemă de suprapunere de sarcini. Ar fi existat în mod evident sinergii mai bune și posibilitatea de a face o muncă mai de calitate dacă le-am fi permis să conlucreze mai strâns. Colega mea deputată din Grecia, dna Rapti, a menționat că în spatele dorinței de a contopi agențiile stau dedesubturi politice și a spus că nu trebuie să ne amestecăm în agențiile din Grecia. În orice caz, faptul că agențiile noastre au o răspândire geografică și sunt localizate în diferite zone din Europa nu trebuie să constituie o barieră pentru noi în a avea un sistem eficient. Ceea ce este cel mai important este ca agențiile să obțină rezultate, ca obligațiile lor să fie îndeplinite și să fie îndeplinite cât mai ieftin și mai eficient cu putință. Dle Andor, aceasta este ceea ce ar trebui să realizați. De aceea trebuie să fiți deschis în modul dvs. de gândire asupra acestei probleme.
<SPEAKER ID="627" NAME="Tomasz Piotr Poręba" AFFILIATION="ECR">
(PL) Dle președinte, agențiile care se ocupă de problema ocupării forței de muncă joacă un rol foarte important din perspectiva crizei economice care afectează Europa în prezent. De aceea merită să se examineze mai detaliat eficiența măsurilor pe care le adoptă. Nu există nicio îndoială că aceste agenții ar trebui să ajute europenii să dobândească deprinderi pe care să fie capabili să le utilizeze pe o piață a muncii în schimbare rapidă și mai competitivă ca oricând. Ar trebui, de aceea, să implementăm măsuri care, în primul rând, să aibă ca rezultat o mai mare flexibilitate în piața europeană a muncii, de exemplu recunoașterea reciprocă de către statele membre a calificării lucrătorilor. În al doilea rând, agențiile ar trebui să joace un rol activ în crearea unor programe care iau în considerare provocările economice și sociale cu care se confruntă Uniunea Europeană, inclusiv provocarea demografică și supraîncărcarea sistemelor de pensie. În sfârșit, ar trebui să facem cercetări pentru a identifica problemele reale de pe piața europeană a muncii. Pentru a rezuma, măsurile luate de către agențiile care abordează ocuparea forței de muncă ar trebui să fie direcționate, în primul rând, către ajutarea cetățenilor UE să facă față nu doar crizei economice, ci și celei demografice.
<SPEAKER ID="628" NAME="Jutta Steinruck" AFFILIATION="S&amp;D">
(DE) Dle președinte, este foarte semnificativ faptul că deputatul care a pus această întrebare a părăsit sala în timpul discuțiilor. Argumentele aduse și întrebările puse de către unii dintre vorbitorii anteriori demonstrează încă o dată o mentalitate foarte populistă. Suntem în mijlocul crizei și, ca de obicei, economiile se fac în domeniile care afectează lucrătorii. Cred că aceasta este o abordare unilaterală.
<P>
Aș dori să analizez pe scurt Fundația Europeană de Formare (ETF). Este importantă datorită cooperării ei cu Organizația Internațională a Muncii (OIM) în țările partenere ale UE. Ea permite exportarea modelului social european în țările în curs de aderare și ajută la dezvoltarea programelor de educație, formare profesională și învățământ complementar și crearea unor locuri de muncă sigure. Am fost la Belgrad în urmă cu două săptămâni, iar în cadrul întâlnirilor cu furnizorii de educație și formare, mi s-a confirmat încă o dată importanța agenției. Același lucru s-a petrecut și în cadrul întâlnirilor din Turcia. ETF joacă un rol foarte important în a ajuta țările în curs de aderare să intre pe piața muncii din UE.
<P>
Dacă avem o abordare de perspectivă mai lungă, și primăvara arabă este foarte importantă. Nu dorim ca refugiații să vină în număr mare în Europa, trebuie să sprijinim oamenii în țările lor. Trebuie să furnizăm educație și să ajutăm țările să dezvolte programe și facilități de formare.
<SPEAKER ID="629" NAME="Jan Kozłowski" AFFILIATION="PPE">
(PL) Dle președinte, în calitate de raportor alternativ în raportul asupra cooperării în domeniul educației și formării profesionale, am urmărit cu interes special activitățile Centrului European pentru Dezvoltarea Formării Profesionale. Armonizarea formării profesionale cu necesitățile cetățenilor și pieței muncii constituie unul dintre factorii cheie în creșterea nivelului de ocupare a forței de muncă și a competitivității Uniunii Europene. Din acest motiv, nu putem subestima rolul jucat de Cedefop.
<P>
Raportul pentru 2010 mi-a confirmat convingerile referitoare la eficiența Cedefop. Dovezi ale acesteia pot fi văzute, inter alia, în numărul de oameni în permanentă creștere care îi utilizează publicațiile și portalul Europass. În orice caz, cred că amplificarea implicării Cedefop în măsurile structurale destinate formării profesionale, inclusiv introducerea unui sistem de evaluare a eficienței formării, sunt de o importanță vitală. Cred, de asemenea, că agenția are un mare potențial în a elabora o propunere atractivă în acest sens.
<SPEAKER ID="630" NAME="Ilda Figueiredo" AFFILIATION="GUE/NGL">
(PT) Dle președinte, nu încerc să pun în discuție munca și eforturile lucrătorilor, experților și specialiștilor celor patru agenții europene existente răspunzătoare pentru ocuparea profesională, condițiile de muncă și formare. Cu toate acestea, în vederea sublinierii mai clare a beneficiilor, este necesară și posibilă o mai mare coordonare și sinergie a eforturilor depuse.
<P>
Ele desfășoară unele studii importante care ne oferă o privire mai profundă asupra problemelor referitoare la condițiile de muncă, formare și calitatea actuală a locurilor de muncă și chiar asupra lipsei de democrație la locul de muncă. În orice caz, este necesar ca Comisia Europeană să întreprindă acțiuni specifice pentru a da un răspuns pozitiv la aceste probleme.
<P>
Aceasta este, dle comisar, provocarea pe care o lansăm Comisiei Europene.
<SPEAKER ID="631" NAME="Sylvana Rapti" AFFILIATION="S&amp;D">
(EL) Dle președinte, am solicitat să iau cuvântul fiindcă văd că nu-i iau nimănui timpul alocat, în scopul de a ridica trei probleme care, după părerea mea, vor ajuta dezbaterea. În primul rând, pentru a întreba dacă s-a efectuat un studiu în legătură cu banii pe care i-am economisi dacă cele patru organizații ar fi închise. Întrebarea, desigur, nu este adresată Comisiei. Ea este adresată deputatului absent care a pus întrebarea, care nu mai este aici, care pare că nu dorește un răspuns. Cea de-a doua este că Organizația Internațională a Muncii (OIM) utilizează într-o măsură extrem de mare datele furnizate de către aceste organizații, iar cel de-al treilea și ultimul aspect este de a reaminti Parlamentului că descărcarea de gestiune pentru toate cele patru organizații a fost aprobată nu mai târziu decât ieri. În orice caz, pentru Colegiul de Poliție cu sediul în Marea Britanie nu s-a aprobat descărcarea de gestiune.
<SPEAKER ID="632" NAME="Președinte">
Se pare, dnă Rapti, că această excepție i-a determinat și pe alți deputați în Parlament să dorească să ia cuvântul. Am depășit deja timpul. Dacă doriți cu adevărat să luați cuvântul, va trebui să vi-l acord, dar vă rog să nu cereți cuvântul doar pentru a vă exprima în vreun fel dezacordul față de proces. Dnă Gräßle, doriți să luați cuvântul timp de un minut? Dacă doriți să vorbiți pentru a aduce un argument esențial, vă rog să continuați.
<SPEAKER ID="633" NAME="Ingeborg Gräßle" AFFILIATION="PPE">
(DE) Dle președinte, dacă atunci când dna Rapti a luat cuvântul ați fi explicat care ar fi consecințele, am fi progresat mai mult.
<P>
Dnă Rapti, această abordare ne-a adus exact în situația în care ne găsim acum și la problema că agențiile lucrează ineficient, problemă pe care trebuie să o rezolvăm urgent. Dacă dorim să păstrăm agențiile, va trebui să le modificăm. Nu pot decât să vă solicit să vă alăturați eforturilor noastre. Nu putem pur și simplu să lăsăm lucrurile așa cum sunt deoarece agențiile sunt așa de ineficiente și deoarece ele pierd bani în fiecare zi, în loc să-i producă.
<P>
Aș dori să menționez încă o dată că finanțarea celor patru agenții despre care vorbim se ridică la 90 de milioane de euro. Aceasta înseamnă mulți bani. Nu sunt sigură că serviciile pe care le furnizează agențiile valorează cu adevărat 90 de milioane de euro. Acesta este aspectul pe care vreau să-l subliniez. Le datorăm acest lucru cetățenilor și contribuabililor noștri. Trebuie să mă justific în fiecare zi în fața contribuabililor germani și să le explic că în schimbul banilor, noi obținem valoare. Cred că există multe posibilități de îmbunătățire.
<SPEAKER ID="634" NAME="Hubert Pirker" AFFILIATION="PPE">
(DE) Dle președinte, dacă privim la proliferarea agențiilor în Europa, încetul cu încetul devine clar că suferim de "boala agențiilor”. Nu există niciun alt domeniu în care patru agenții să lucreze în paralel. În altă parte, munca este făcută de o agenție. Dacă luăm în considerare situația ca un întreg, pare că fiecare țară își dorește în esență propria ei agenție. Scuzați-mă că o spun, dar nu putem permite acest lucru.
<P>
Nu trebuie să discutăm doar despre necesitatea unei fuziuni. Va trebui, de asemenea, să luăm în considerare pentru ce sarcini își poate asuma răspunderea Comisia și dacă este cu adevărat necesară o agenție. Aceasta înseamnă că pas cu pas va trebui să ne gândim care sunt agențiile care pot fi închise. Aș dori să întreb antevorbitorul care a luat cuvântul de două ori: unde sunt măsurile specifice de eficiență? Câte locuri de muncă au creat, de fapt, agențiile? Unde este randamentul care justifică continuarea finanțării de 90 de milioane de euro pe an?
<P>
În momentul în care voi primi răspunsurile la aceste întrebări, voi fi în măsură să continui sprijinirea existenței acestor agenții. În caz contrar, aș dori să le văd închise.
<SPEAKER ID="635" NAME="Piotr Borys" AFFILIATION="PPE">
(PL) Dle președinte, cred că este foarte important pentru noi să avem agenții care adoptă măsuri eficiente în legătură cu piața muncii și ocuparea forței de muncă și, desigur, agențiile trebuie să fie responsabile pentru rezultatele lor.
<P>
Să nu uităm faptul că fiecărui al treilea cetățean al UE îi lipsește calificarea profesională. Aspectele legate de monitorizarea sectorului de ocupare a forței de muncă, potențialul pieței muncii și formarea profesională generează o cantitate enormă de date pe care un singur stat membru nu le mai poate evalua singur. Ar trebui, de aceea, ca agențiile să rămână responsabile pentru munca lor, dar ar trebui să ne aducem aminte că rezultatul acestei munci s-ar putea să nu aibă un impact nemaipomenit asupra pieței muncii prin corelarea tuturor formărilor profesionale cu locuri de muncă și profesii care deja dau semne că sunt în număr insuficient în viitoarea Uniune Europeană. Astăzi, trebuie să importăm un mare număr de lucrători din alte țări pentru locuri de muncă necesitând o specializare îngustă, cum ar fi medicii și surorile medicale. Acestea sunt problemele cu care se confruntă Uniunea Europeană și, de aceea, trebuie să apreciem cât de eficiente sunt măsurile acestor agenții.
<SPEAKER ID="636" NAME="László Andor">
membru al Comisiei. - Dle președinte, cred că trebuie să discutăm fără tabuuri toate aceste aspecte. Dacă descoperim slăbiciuni sau pierderi, trebuie să le abordăm.
<P>
În orice caz, este de asemenea foarte important să nu denaturăm realitatea și să nu exagerăm slăbiciunile pe care le-am identificat, doar pentru a ne susține puternic ideea.
<P>
Regret faptul că unii dintre colegii care au vorbit au plecat de fapt, dar aș dori să le răspund foarte la obiect. De exemplu, resping cu tărie părerea că unele dintre aceste agenții fac doar activitate de relații publice și o muncă foarte superficială. Ele fac de fapt o muncă analitică și de stabilire foarte concretă a politicilor, incluzând schimbul de experiență, și ajută la elaborarea politicilor europene, în acest caz particular, în domeniul ocupării forței de muncă și al problemelor sociale.
<P>
Sunt de părere că aceste agenții contribuie la realizarea Strategiei Europa 2020 și la progresul către țintele majore asupra cărora am convenit. Sunt de acord că dezvoltarea de competențe și formarea profesională constituie una dintre provocările majore cu care ne confruntăm, după cum s-a subliniat în discuții. Aceasta constituie una dintre cauzele structurale fundamentale ale șomajului în Uniunea Europeană și avem nevoie mai mult ca oricând de contribuția acestor agenții.
<P>
Este adevărat, în orice caz, că va trebui să vedem dacă cheltuielile sunt justificate sau nu și va trebui să abordăm acest aspect pe o bază foarte concretă.
<P>
În principiu, criteriile de eficiență și performanță ale unei agenții sunt stabilite în programul ei anual de lucru, împreună cu o indicație asupra modului în care trebuie abordate aceste criterii. Programul anual de lucru al unei agenții trebuie să fie aprobat de către un comitet de conducere și să fie prezentat comisiei de specialitate a Parlamentului European. Reprezentanții Comisiei din comitetele de conducere ale agențiilor abordează foarte serios necesitatea criteriilor de performanță cantitativă și calitativă și depun toate eforturile pentru a asigura aplicarea lor.
<P>
În legătură cu întrebarea referitoare la modul în care agențiile își îndeplinesc criteriile stabilite, trebuie să spun că tocmai acesta este rolul comitetului de conducere al fiecărei agenții, de a evalua rezultatele în raport cu acele criterii. Ca regulă, agențiile fac la intervale regulate de timp evaluări externe ale programelor lor de lucru, iar acestea iau în considerare acești indicatori de performanță.
<P>
Agențiile emit de obicei raporturi asupra rezultatelor evaluărilor externe în cadrul raportului anual de activitate al directorului, care este prezentat autorității bugetare. Parlamentul, ca parte a autorității bugetare, poate, de asemenea, să le solicite agențiilor să-și justifice rezultatele. Agențiile sunt, de asemenea, supuse unei evaluări din partea Curții de Conturi în cadrul procedurii anuale de descărcare de gestiune, ale cărei rezultate sunt discutate în cadrul Comisiei pentru control bugetar.
<P>
Reprezentanții Comisiei în comitetele de conducere ale agențiilor depun toate eforturile pentru a asigura respectarea corespunzătoare a recomandărilor care rezultă din evaluările externe și cele ale Curții de Conturi și ale serviciului de audit intern al Comisie.
<P>
În discursul meu introductiv, am abordat întrebarea asupra suprapunerii funcționale a două agenții, ETF și Cedefop, dar aș dori să subliniez din nou faptul că contribuția acestor agenții poate fi crucială, în special în contextul creșterii ocupării forței de muncă în acord cu obiectivele 2020. În special în lumina schimbărilor recente din zona mediteraneană, ETF poate juca un rol foarte important în aducerea prosperității în regiunile învecinate Uniunii Europene.
<P>
Mai am încă un aspect de discutat în legătură cu capacitatea Parlamentului de a vedea dezvoltarea strategiilor. Obiectivele agențiilor sunt definite în regulamentul financiar care, după cum știți, este publicat în Jurnalul Oficial. Strategia unei agenții este stabilită de obicei de către director în acord cu comitetul de conducere, iar aceste strategii sunt prezentate Parlamentului în fiecare an și se reflectă în programul anual de lucru.
<P>
Cele patru agenții în discuție și-au prezentat programele lor anuale de lucru Comisiei pentru ocuparea forței de muncă și afaceri sociale a Parlamentului la sfârșitul lunii ianuarie a acestui an.
<P>
În final, aș dori să spun că și eu sunt de părere că ar fi util să fie implicată în aceste discuții și Președinția Consiliului. Vă asigur că voi urmări aceasta împreună cu ei și sunt sigur că voi găsi un limbaj comun cu președinția și asupra acestui aspect.
<SPEAKER ID="637" NAME="Președinte">
Dezbaterea a fost închisă.
<P>
(Ședința a fost suspendată la ora 19:25 și a fost reluată la ora 21:00)
