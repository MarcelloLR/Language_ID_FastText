<CHAPTER ID="002">
Comunicarea Preşedinţiei
<SPEAKER ID="005" NAME="Preşedintele">
Aş vrea să aduc la cunoştinţa Camerei faptul că am primit o scrisoare din partea Preşedintelui Consiliului European, Herman Van Rompuy, în care domnia sa mă informează cu privire la decizia Consiliului European de a consulta Parlamentul European în privinţa propunerii avansate de guvernul spaniol cu privire la componenţa Parlamentului European şi la obținerea avizului Parlamentului privind neconvocarea unei convenţii legate de acest subiect. Acesta priveşte cei 18 noi deputați în Parlamentului European. Am înaintat propunerea Comisiei pentru afaceri constituţionale, care tocmai și-a început activitatea referitoare la această chestiune şi care va numi în scurt timp un raportor. Activitatea în această privinţă va continua.
<P>
De asemenea, aş vrea să vă spun că, în urma deciziei guvernului bulgar de a-şi retrage candidatul pentru funcţia de comisar desemnat, a fost propus un nou candidat. Conferinţa preşedinţilor va hotărî mâine programul definitiv, însă data cea mai probabilă pentru audierea noului comisar desemnat este 3 februarie, cu votul pe 9 februarie. Desigur, acest lucru depinde, de asemenea, de decizia dlui Barroso şi de discuțiile sale cu candidatul nou numit de guvernul bulgar. Încă nu s-a stabilit nimic, însă am vrut să vă aduc la cunoştinţă aceste informaţii generale despre paşii noştri următori. În orice caz, Parlamentul European controlează pe deplin situaţia. Nu există situaţii excepţionale aici şi acţionăm în conformitate cu procedurile democratice. Aceste proceduri au o importanţă fundamentală pentru noi şi acesta este modul în care Parlamentul European va lucra întotdeauna sub Preşedinţia mea.
<P>
De asemenea, aş vrea să vă spun despre cum preconizează să lucreze Parlamentul European cu Preşedinţia permanentă de doi ani şi jumătate a Uniunii Europene şi Consiliul European şi cu Preşedinţia prin rotaţie. Preşedinţia prin rotaţie, în acest caz Preşedinţia spaniolă, îşi va prezenta întotdeauna planul de acţiune la începutul perioadei de şase luni şi apoi va prezenta un raport privind activitatea sa la sfârşitul perioadei. Preşedinţia permanentă a Consiliului European va prezenta rezultatele activităţii sale la reuniunile europene la nivel înalt. După cum ştiţi, în cursul fiecărei perioade de şase luni există două reuniuni la nivel înalt, iar Preşedintele Consiliului European va prezenta rezultatele reuniunii la nivel înalt de două ori în fiecare perioadă, deci de patru ori pe an.
