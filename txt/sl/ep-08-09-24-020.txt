<CHAPTER ID="020">
Fundacija odbora za mednarodne računovodske standarde: pregled ustanovne listine - javna odgovornost in vsebina predlogov upravnega odbora za mednarodne računovodske standarde za spremembo (razprava) 
<SPEAKER ID="453" NAME="Predsednica">
Naslednja točka je ustno vprašanje Pervenche Berès o Fundaciji odbora za mednarodne računovodske standarde:
<P>
pregled ustanovne listine - javna odgovornost in vsebina predlogov upravnega odbora za mednarodne računovodske standarde za spremembo (B6-0463/2008).
<SPEAKER ID="454" NAME="Pervenche Berès" LANGUAGE="FR">
Gospa predsednica, komisar, ko gre za standarde računovodskega poročanja, ta Parlament zdaj ve, da imate določeno sposobnost ustvarjalnosti za ustanavljanje odborov, ki ne delajo ničesar. Ko smo vas na začetku tega parlamentarnega obdobja spraševali o statutih in vlogi Evropske svetovalne skupine za računovodsko poročanje (EFRAG), ste iznašli okroglo mizo, in zdaj vsi vedo, da ni izpolnila svojih nalog.
<P>
Soočeni s predlogi skrbnikov Fundacije odbora za mednarodne računovodske standarde (IASCF) glede ustanovitve skupine za spremljanje in takoj, ko se nekaj članov ni strinjalo z vašimi načrti, ste predstavili zamisel o ustanovitvi mednarodne računovodske svetovalne skupine.
<P>
Parlament se je zdaj navadil na vaše postopke. Ko smo vas s pobudo za poročilo o vprašanjih, povezanih z vodenjem IASCF, obvestili o tem, ste odhiteli opravljati svoje naloge s svojimi japonskimi in ameriškimi kolegi in z Mednarodnim združenjem nadzornikov trga vrednostnih papirjev (IOSCO) s pripravo sporočila za javnost dne 7. novembra 2007, v katerem ste trdili, da posredujete v vseh problemih vodenja, namesto da bi počakali na priložnost, da lahko ukrepate legitimno in v skladu s pristojnostmi stališča, ki ga je zavzelo demokratično predstavništvo Evropske unije, ali da povem odkrito, Evropski parlament.
<P>
Ko smo na pobudo našega poročevalca, gospoda Radwana, sestavili to stališče, ste marca želeli razpravo prestaviti na april zaradi razlogov, ki zadevajo vas in za katere prevzemate izključno odgovornost.
<P>
Ko ste na podlagi aprilskih predlogov imeli zagon in priložnost izdelati, kar bi lahko bilo stališče Evropske unije na mednarodnem prizorišču, in na podlagi odstavka 9 te resolucije, ki ga bom zdaj prebrala: "ugotavlja, da si Komisija v zgoraj navedeni izjavi z dne 7. novembra 2007 prizadeva - tako kot je to storila pri pripravi načrta z ameriškimi organi aprila 2006 - predvideti rešitve tam, kjer bi zaradi učinkovitosti in legitimnosti bil priporočljivo pričeti odprt postopek posvetovanja in razprave, k čemur želi doprinesti tudi ta resolucija", ste si v tajnosti svojih zasebnih kabinetov in resornih pisarn raje izmislili rešitev brez posvetovanja s Svetom ali tem Parlamentom.
<P>
Komisar, kaj ste delali od 24. aprila, ko smo glasovali o tej resoluciji? Takrat smo vas vprašali o vlogi Mednarodnega denarnega sklada in Svetovne banke. Drugi poslanci so vas spraševali o aktivnostih Baselskega odbora, evropskih nadzornikov, o strukturah skupin za spremljanje IASCF. Soočeni s takšnim problemom ste ponovno predlagali odbor, ki ne dela ničesar, namreč mednarodno računovodsko svetovalno skupino.
<P>
Govorite nam, da se te skupine za spremljanje ne bi smelo povečati, ker bi to zvodenelo njen vpliv in ne bi imeli več pristojnosti za vodenje skrbnikov. Predlog skrbnikov temelji na združitvi sedmih članov. Vaš predlog temelji na ekipi petih, plus en opazovalec in dva člana, iz katerih boste sestavili to posvetovalno telo, ta mednarodni odbor revizorjev.
<P>
Naš predlog je, da se združi skupino sedmih, kot so predlagali skrbniki, in se vključi, kar je potrebno. Argument glede števila je nepomemben, saj se sočasno dodatno predlaga, da se poveča število članov upravnega odbora za mednarodne računovodske standarde (IASB) s 14 na 16.
<P>
Zato vam moram danes povedati dve stvari, komisar. Prvič, če res želite preoblikovati upravljanje IASB, se s tem strinjamo, saj smo bili mi tisti, ki smo vas prosili, da to naredite, toda prosimo, posvetujte se z nami, vključite nas, in sicer od samega začetka, ne šele zadnji trenutek. Ne pripovedujte nam, da ste imeli avgusta nujno delo, ko smo vas za to prosili od lanske jeseni, s stališčem Parlamenta pa ste seznanjeni od aprila.
<P>
Poleg tega vam govorimo, da delovna programa IASB in IASCF vključujeta drugo fazo, v kateri je treba pregledati celoten instrument, vključno s pogoji, pod katerimi bo sestavljena Fundacija odbora za mednarodne računovodske standarde, zato vam svetujemo, da izkoristite ta trenutek za določitev jasnih pogojev za stabilnost in upravljanje tega celotnega mehanizma upravljanja, da bomo končno imeli sistem upravljanja, ki ustreza zadevam, s katerimi se soočamo danes. Ali povedano jasneje, katere računovodske standarde potrebujemo za vzpostavitev finančnega trga, na katerem je razlaga standardov računovodskega poročanja na isti valovni dolžini kot gospodarska resničnost situacije, s katero smo soočeni tu in drugod?
<SPEAKER ID="455" NAME="Charlie McCreevy">
član Komisije. - Gospa predsednica, potreba po izboljšanju upravljanja upravnega odbora za mednarodne računovodske standarde (IASB) je nekaj, česar se Komisija, Parlament in Svet ministrov že dolgo zavedajo. Pomembnost tega sem poudaril ob številnih priložnostih. Bil sem kritičen do pomanjkanja ustreznega posvetovanja in postopkov za povratne informacije s strani IASB in tudi do pomanjkanja ocene učinka za nove standarde.
<P>
Glede na dejansko vlogo IASB kot globalnega določevalca standardov je nujno, da njegovi postopki upravljanja ustrezajo najvišjim standardom. Rad bi prišel do situacije, ko bomo lahko sprejeli mednarodne standarde računovodskega poročanja v EU s polnim zaupanjem, da sta postopek in vsebina teh standardov vzorna. Zato sem, ko sem izvedel, da se pripravlja pregled ustanovne listine IASCF, kot prednostno nalogo določil izboljšanje upravljanja.
<P>
Spomnite se lanskega novembra, ko sem s svojimi sodelavci v Ameriški komisiji za vrednostne papirje in borzo (SEC), Japonsko agencijo za finančne storitve in Mednarodnim združenjem nadzornikov trga vrednostnih papirjev predlagal izoblikovanje odbora za spremljanje za zagotavljanje javne odgovornosti IASCF.
<P>
Glede tega smo dosegli dober napredek. IASCF je pred kratkim predlagala spremembo svoje ustanovne listine, da bi s predlaganim odborom za spremljanje lahko stopila v formalno razmerje. Strinja se, da mora imeti ta odbor pooblastila za udeležbo v postopku imenovanja skrbnikov IASCF in tudi končna pooblastila za odobritev njihovega imenovanja. Prav tako se strinja, da bo odbor za spremljanje lahko obravnaval katero koli področje dela bodisi skrbnikov bodisi IASB in ga predložil v obravnavo odboru skrbnikov IASCF ali IASB.
<P>
IASCF namerava sklep o teh zadevah sprejeti v začetku oktobra, spremembe ustanovne listine IASCF pa bi začele veljati 1. januarja 2009. To bo predvsem omogočilo, da začne odbor za spremljanje delovati zgodaj leta 2009. Zato menim, da je prišel pravi čas, da utrdimo te predloge. Če bomo predolgo čakali, ne bomo mogli ponovno odpreti vprašanja upravljanja.
<P>
Trenutni finančni pretres poudarja potrebo po zagotavljanju, da računovodski standardi odražajo cilje bonitetnega nadzora in finančne stabilnosti. Izkazalo se je za nemogoče sporazumeti, da bi bili v odboru za spremljanje organi, kot je ECB. Kot kompromis bi lahko v teh novih dogovorih načrtovali, da skupini za spremljanje glede bonitetnih zadev in zadev finančne stabilnosti svetuje mednarodna računovodska svetovalna skupina. Ta skupina bi morala vključevati Evropsko centralno banko in evropske regulatorje trga vrednostnih papirjev in nedvomno tudi druge pomembne mednarodne organe. Hvaležen sem temu Parlamentu, da je v svoji resoluciji z dne 24. aprila poudaril pomembnost bonitetnega nadzora in finančne stabilnosti.
<P>
Pri izvajanju svoje morebitne vloge v odboru za spremljanje mora Komisija predstavljati tudi druge evropske institucije, predvsem ta Parlament. Da bi se to učinkovito izvajalo, predlagam sestavo posvetovalnih postopkov z Evropskim parlamentom. Te postopke bi bilo po potrebi mogoče formalizirati v ustrezni obliki.
<P>
Prizadeval sem si zagotoviti, da so moje službe o razvoju te razprave obveščale ključne poslance. Toda danes sem bil opozorjen na to, da je prišlo do pomanjkljivosti v tej komunikaciji. Očitno, ob pripravi našega stališča, dogodkov, ki so se odvijali proti koncu julija, moje službe niso sporočale na običajen način zaradi časa počitnic. Znano mi je, da je v tem Parlamentu zelo razširjeno nezadovoljstvo zaradi dejstva, da z vami ni bilo izvedeno ustrezno posvetovanje med izdelavo naših predlogov. Tudi sam sem razočaran zaradi tega dejstva in sem mojim službam dal jasna in odločna navodila, da se takšne napake ne ponovijo. Menim, da je bil moj generalni direktor v stiku z gospo Berès, da bi ji poskusil pojasniti to opustitev sporočanja. Upam, da ta pomota ne bo ogrozila skupnega cilja, za katerega si oba prizadevava, namreč boljše ureditve upravljanja upravnega odbora za mednarodne računovodske standarde.
<P>
Prepričan sem, da se bo z nekaj dodatnimi izboljšavami povečanja upravljanja IASCF izboljšala kakovost računovodskih standardov in zagotovilo, da izpolnjujejo potrebe vseh zainteresiranih strani - vključno Evropske unije, ki je vse do danes največji uporabnik mednarodnih standardov računovodskega poročanja.
<P>
Trenutno preučevanje upravljanja IASCF predstavlja veliko spremembo v odgovornosti tega organa do javnih organov, torej nekaj, k čemur je ta Parlament večkrat pozival. Pozivam Evropski parlament, da podpre naše predloge kot najboljši način za zagotavljanje, da ta reforma doseže resničen vpliv.
<SPEAKER ID="456" NAME="Jean-Paul Gauzès">
v imenu skupine PPE-DE. - (FR) Gospa predsednica, komisar, gospe in gospodje, pravkar smo slišali, da je predsednik Odbora za ekonomske in monetarne zadeve izrazil resnična mnenja tistih poslancev, ki jih zanima to vprašanje. Kot je bilo poudarjeno, vsi se zavedamo pomembnosti računovodskih standardov in reform, ki so bile napovedane. Zdaj je prišel čas, komisar, da razjasnimo in uporabimo vaše pripombe.
<P>
Imam predlog: ta resolucija je natančna in mora biti, toda ni nobene potrebe, da se ubije grešnika. Dejansko bi lahko naredili tako, da naredimo nekaj dni premora, da bi vzpostavili protokol med Komisijo in Parlamentom, ki bi jasno določal obseg obveščanja Parlamenta, stopnjo njegove vključitve v to zadevo in stališča, ki jih zavzema, in v ta namen moramo glasovanje odložiti za nekaj dni. To je predlog, ki ga bodo skupina Evropske ljudske stranke in Evropski demokrati predložili jutri, namreč da se glasovanje o resoluciji preloži, da bi bila Parlament in Komisija zmožna ustrezno sodelovati pri tej pomembni temi. Če se med tem obdobjem ne bo nič zgodilo in da bi nadoknadili zamujen čas in morebitno pomanjkanje informacij, bomo zavezani glasovati o resoluciji, ki je predložena danes, z vsemi težkimi odločitvami, ki jih bo imela za posledico.
<P>
Sredi težkega položaja zaradi trenutne finančne krize, ki ni nekaj popolnoma neznanega kar zadeva računovodske standarde, upam, da bomo vsi razumeli, da moramo najti hitro in praktično rešitev, ki bo pomagala usmeriti dogodke v želeno smer.
<SPEAKER ID="457" NAME="John Purvis" AFFILIATION="PPE-DE">
Gospa predsednica, komisarju moram priznati, da sem resnično precej zmedena glede tega, kaj se je dogajalo s to zadevo. O tem nisem slišala ničesar do dobesedno tega tedna in naenkrat sem preplavljena s pristopi, s strani IASCF in Komisije, ki bi me radi na kakršen koli način prepričali glede tega, ali bi moral biti Mednarodni denarni sklad vključen v skupino za spremljanje. Menim, da je precej nezadovoljivo nadaljevati z nečim, kar je praktično skoraj del zakonodaje, zato bi komisarja prosila, da to malo preložimo, uredimo in se vrnemo k tej zadevo morda na oktobrskem mini plenarnem zasedanju.
<P>
Rada bi poudarila, da zaradi vključitve Mednarodnega denarnega sklada in Svetovne banke v to skupino za spremljanje le-ta ne bi postala nepraktična. Zdi se mi, da bi lahko pokrili ostali svet na precej zadovoljiv način. Resnično ne vidim potrebe po tem, da imamo še eno računovodsko svetovalno skupino, ki svetuje nadzornikom, ki spremljajo stvari. To je kot hiša iz kart. Zanima me, ali se ne bi mogli v vsakem primeru posvetovati kar takoj, neuradno, če bodo morali to kdaj narediti. Zanima me, ali bi o tem lahko razpravljali v naslednjih dveh tednih in zaključili z glasovanjem, morda na bolj zadovoljiv način, na mini plenarnem zasedanju v oktobru.
<SPEAKER ID="458" NAME="Zuzana Roithová" AFFILIATION="PPE-DE">
(CS) Komisar, sedanja svetovna finančna kriza razkriva, kako pomembna je poštena vrednost, dejanska vrednost podjetja za zdravo delovanje finančnih trgov. To je bistvena informacija za delničarje in upnike. Odbor za spremljanje bi lahko prispeval k boljši preglednosti in primerljivosti finančnega poročanja in s tem k osebni odgovornosti delničarjev za pravilne gospodarske odločitve. Mednarodna standardizacija nedvomno vodi k razvoju čezmejnih kapitalskih trgov in zato bi morala skupina za spremljanje v interesu stabilnosti izvajati tudi preventivne ukrepe pred cikličnimi trendi in pomagati preprečevati sistemska tveganja. Seveda predlog o ustanovitvi skupine ni bil predmet vprašanja. Njene pristojnosti niso bile pojasnjene, na primer, ali bo imela tudi nadzorno funkcijo. Prav tako se mi zdi pomembno, da ima vsaka država delegata v predlagani skupini za spremljanje, ki mora vključevati tudi predstavnike pomembnih institucij, da bi odražala ravnotežje najpomembnejših valutnih območij, kulturno raznolikost, interes tako razvitih, kot tudi nastajajočih gospodarstev in mednarodnih institucij, ki so odgovorni javnim organom. Škoda, da se s Parlamentom ni avtomatično posvetovalo vnaprej.
<SPEAKER ID="459" NAME="Pervenche Berès" LANGUAGE="FR">
Gospa predsednica, komisar, kaj ste naredili od 24. aprila glede upoštevanja stališča Parlamenta? Kaj ste naredili od 24. aprila glede razpravljanja s Parlamentom o iskanju učinkovitih rešitev za obravnavanje upravljanja skrbnikov? Dobro vemo, da je IASB pijana ladja v rokah revizorjev, ki so ustvarili te tako imenovane "poštene vrednosti", in nihče ne ve, kako so bili izvoljeni, če ni več trga, da bi ga nadzirali.
<P>
Kot posledica se nas danes prosi, da razpravljamo o upravljanju IASCF. V naglici nam predlagate - in v času, ko vam predlagamo precej primerne rešitve, s čimer bi bilo lahko upravljanje teh struktur vključeno v globalen in odgovoren sistem upravljanja -, da je treba ustanoviti svetovalne odbore. Je to smiselno?
<P>
Ne verjamem, da bo to vprašanje rešeno enostavno z vključitvijo Parlamenta ali na tej stopnji postopka. Predlog, ki ste nam ga predložili glede upravljanja IASCF, ni zadovoljiv. Od vas pričakujemo drug predlog in bomo morali morda počakati na drugo fazo posvetovanja in, če bo potrebno, pregled tega postopka upravljanja.
<SPEAKER ID="460" NAME="Charlie McCreevy">
član Komisije. - Gospa predsednica, na moji stopnji življenja nisem pogosto zelo presenečen, zato me ni niti najmanj presenetilo, kar se dogaja tu v Evropskem parlamentu in glede mnenja nekaterih ljudi.
<P>
Smem samo reči v tej posebni razpravi, da imejmo v spominu eno majhno stvar. IASCF in njegov osnovni organ, IASB, sta neodvisna organizacija.
<P>
(Neslišna prekinitev iz sejne dvorane)
<P>
Rad bi samo predstavil dejstva. Sta povsem neodvisna, vendar sta dejansko postala organ za določanje računovodskih standardov za svet, ker je MSRP, ki ga je sestavil IASB, zdaj dejansko postal svetovni računovodski standard. Poudariti moram, da je to neodvisen organ; odkar smo v Evropi sprejeli MSRP - odločitev, ki jo je pred mojim časom v zadovoljstvo Evropskega parlamenta sprejel Komisija -, smo največja skupina, ki ima danes MSRP. Ta položaj se lahko spremeni, saj svet vedno bolj prehaja na MSRP. Takrat morda ne bomo več največji, vendar pa smo vsekakor največji trenutni uporabnik MSRP.
<P>
Že nekaj časa si s podporo Evropskega parlamenta prizadevamo izboljšati ureditev upravljanja skrbnikov IASCF ob upoštevanju, da so neodvisna organizacija.
<P>
V preteklosti smo dosegli nekaj napredka in IAS je pred kratkim napovedal pregled svoje ustanovne listine. Zato izkoriščamo to priložnost za predstavitev našega stališča. Nimamo pravice vsiljevati svojega stališča glede IASCF - to je stvar neodvisnih skrbnikov -, vendar predlagamo, da se izboljša ureditev upravljanja. Rad bi samo opozoril na to osnovno dejstvo, preden se vsi, kot bi rekli na Irskem, "izgubimo" na tem posebnem področju. To je situacija de facto in de jure.
<P>
Skrbniki IAS nameravajo uvesti svojo novo ureditev upravljanja ob upoštevanju vseh predloženih stališč v začetku oktobra. Rok za vložitev našega stališča je pravzaprav pred nekaj dnevi potekel. To je bil 20. september, danes pa smo 24. septembra. Čakali smo, da bomo predložili naše končne rezultate. Z njimi smo se nekaj časa neformalno posvetovali, zato pravzaprav vedo, kaj bomo predlagali, vendar smo čakali na resolucijo Parlamenta za dovoljenje, da to naredimo. Zato bomo morali naše formalne predloge predložiti v naslednjih nekaj dneh.
<P>
Je povsem stvar Parlamenta, kaj hočete narediti s tem zadevnim priporočilom. Gospod Gauzès je predlagal primeren pristop, da bi si vzeli nekaj dodatnih dni in sestavili protokol glede udeležbe Parlamenta v postopku, ki si ga prizadevam sestaviti.
<P>
Glede zamisli o odboru za spremljanje, ki smo ga napovedali v lanskem novembru, ni možno, da bi bili v odboru za spremljanje zastopani vsi. Ne bo sprejemljivo za skrbnike IASCF in če to povsem zavrnejo, potem je to to. Zato smo predlagali nekakšen način, da se izognemo temu tako, da imamo v svetovalni skupini ustrezne ljudi, ustrezne organe. Nimam nekakšnih močnih stališč glede tega, kako bi morala biti organizirana ali kdo bi moral biti v njej. Nimam nikakršnega mnenja o tem.
<P>
Šele danes sem izvedel, da moje službe niso bile v stalnem stiku z ustreznimi poslanci tu v Evropskem parlamentu v zadnjem mesecu. To je bila zame novost, saj sem mislil, da so moji uslužbenci ves čas vzdrževali stik z ljudmi tu, ki se zanimajo za to zadevno temo, toda danes sem izvedel, da ni bilo tako. V svojih prejšnjih pripombah sem povedal, da to obžalujem in da sem dal navodila, da se to ne sme ponoviti; želimo sodelovati. Več ne morem narediti.
<P>
Gospod Purvis, vemo, da Parlament ne more odložiti zadeve do kadar koli - sredine oktobra ali kasneje -, toda če želim, da Evropska komisija izrazi svoje mnenje, moram naše formalne predloge glede naših zamisli o upravljanju nemudoma predložiti odboru IASF. Z nekaterimi se ne bo strinjal. Kot je dejal gospod John Purvis, so pri njem v zadnjih dveh dneh lobirali različni akterji na tem prizorišču v zvezi s tem, kaj hočejo doseči.
<P>
Ob branju osnutka resolucije, kakršen je, obstaja razločna posebnost, za katero menim, da je ne bi smeli spregledati, še zlasti gospa Berès, ki je že dolgo zagovornica boljšega upravljanja in večje odgovornosti tega posebnega organa IASB. Posebnost te resolucije je, da bi storila natančno to, kar pravzaprav hočejo skrbniki, in povsem spremenila tisto, za kar si prizadevamo, da bi pridobili več upravljanja. To je ta posebnost, toda resolucija je povsem stvar Evropskega parlamenta, ne mene. Samo mimogrede bi to pripomnil, ker so med skrbniki IASB ljudje, ki jim ni preveč do tega, da bi ugodili nekaterim daljnosežnejšim ureditvam upravljanja, ki jih predlagamo. Obstajal bo precejšen odpor. Odvisni smo od obstoječih skrbnikov, da bodo upoštevali naše pomisleke in izboljšali to ureditev upravljanja tako, kot menimo, da je primerno. Nismo v položaju, ker samo predlagamo te stvari, da bi zahtevali in rekli, da mora biti tako, vendar smo bili v stiku in vedo, kaj bomo predlagali. Niso zadovoljni z nekaterimi stvarmi, ki jih bomo predlagali. Tega se zavedam, toda prizadevamo si za to izboljšano upravljanje.
<P>
Saj ne, da me kadar koli preseneti, kar se dogaja na političnem prizorišču, saj sem na tem področju že več kot 30 let, toda ironično bo, če bo potem, ko smo prišli tako daleč glede dveh stvari, ki smo ju uspeli urediti na naš način - namreč da je MSRP postal mednarodni standard in da zdaj, kot vedo ljudje tu, Združene države predlagajo, da je MSRP na voljo ameriškim družbam (nekaj, za kar sem pred kar sem pred približno dvema letoma napovedal ustreznim članom ustreznega odbora Parlamenta, da se bo zgodilo, in so se mi bolj ali manj posmehovali glede tega, da se bo to sploh kdaj zgodilo, in se je) - ta organ, ki je od nas zahteval in pritiskal na nas, da okrepimo upravljanje in odgovornost tega zadevnega organa, bo, na tej stopnji in po mnenju nekaterih, naredil ravno nasprotno. Menim, da je malo ironično, toda upam, da sem to pojasnil, kakor sem le lahko.
<SPEAKER ID="461" NAME="Predsednica">
Na podlagi člena 108(5) Poslovnikasem prejela en predlog za resolucijo .
<P>
Razprava se je zaključila.
<P>
Glasovanje bo potekalo v četrtek, 25. septembra 2008.<BRK>
