<CHAPTER ID="024">
Strategija za prihodnje reševanje institucionalnih vidikov regulativnih agencij (kratka predstavitev) 
<SPEAKER ID="257" NAME="Predsednik">
Naslednja točka je kratka predstavitev poročila gospoda Papastamkosa v imenu Odbora za ustavne zadeve o strategiji za prihodnje reševanje institucionalnih vidikov regulativnih agencij.
<SPEAKER ID="258" NAME="Georgios Papastamkos">
poročevalec. - (EL) Gospod predsednik, 29 evropskih regulativnih agencij je na prvi pogled podobnih mikroinstitucijam, toda imajo očitno velik vpliv in so že postale priznan parainstitucionalen del Evropske unije.
<P>
Posledice čezmernega povečanja števila regulativnih agencij so bile brez dvoma pretirano povečanje evropskega regulativnega posredovanja, razpršitev evropskih politik in zmanjšanje njihove preglednosti ter, v širšem pomenu, težje funkcionalno usklajevanje.
<P>
Nujno je treba obravnavati vprašanje vmesnega pregleda dela vseh evropskih agencij in njihovih rezultatov. Treba je določiti minimalna skupna pravila in načela glede struktur, delovanja in nadzora regulativnih agencij, da bi te lahko usklajeno sprejele temeljna načela, ki izhajajo iz Pogodb.
<P>
Zatem ko je Svet zavrnil sprejetje pravno zavezujočega instrumenta in predloga za sklenitev medinstitucionalnega sporazuma, se je Komisija odločila, da predlaga ustanovitev medinstitucionalne delovne skupine, katere naloga bo opredeliti skupni okvir regulativnih agencij in pristojnosti vseh organov Evropske unije v zvezi s temi agencijami.
<P>
Menim, da je ta predlog pod pričakovanji Evropskega parlamenta glede sklenitve medinstitucionalnega sporazuma. Skupni pristop je dejansko vmesna stopnja na poti do sprejetja pravno zavezujočega besedila. Vendar razumem, da Komisija želi najti izhod iz tega že dolgo trajajočega pasivnega medinstitucionalnega položaja. Menim, da je dobrodošla ustanovitev medinstitucionalne delovne skupine, ki bo obravnavala podrobne skupne rezultate izkušenj, ki izhajajo iz dejavnosti regulativnih agencij, in ki bo morala odločiti o položaju, ki ga bodo te agencije imele v evropskem upravljanju na več ravneh.
<P>
Namen v čim večji meri skupnega pristopa, opredeljenega glede strukture in delovanja omenjenih agencij, je zmanjšati administrativna bremena, da bodo te agencije lahko pravilno in učinkovito opravljale svojo regulativno vlogo, da jih bo v prihodnje mogoče nadzorovati ter da se bo lahko vsaj delno izpolnila potreba po nadzoru (reviziji) in sprejemanju odgovornosti, ki je potrebna v tem času. Prednostna naloga pri iskanju skupnega okvira glede medinstitucionalnega sporazuma in pristopa je na splošno optimizirati dodano vrednost regulativnih agencij v evropskih upravnih strukturah s tem, da se kot pogoji določijo večja preglednost, jasen demokratični nadzor in okrepljena učinkovitost.
<P>
Na koncu bi rad izpostavil, da zagotavljanje parlamentarnega nadzora, ki se izvaja nad strukturo in delovanjem regulativnih agencij, poteka v skladu s klasičnim demokratičnim načelom, ki določa povečanje politične odgovornosti vseh organom z izvršilno oblastjo. Možnost Evropskega parlamenta, da dodeli politično odgovornost omenjenim agencijam, je povezana z osrednjim načelom predstavniške demokracije, ki vključuje nadzor nad zakonitostjo in utemeljenostjo odločitev izvršilne oblasti.
<SPEAKER ID="259" NAME="Joe Borg">
član Komisije. - Gospod predsednik, Komisija pozdravlja pozitivno stališče poročevalca, gospoda Papastamkosa, ter odgovornih in povezanih odborov do ključnih elementov, omenjenih v marčevskem sporočilu "Evropske agencije - smernice za prihodnost". Te predstavljajo moratorij na predloge za nove agencije, bližajočo se oceno sistema agencij in oblikovanje medinstitucionalne delovne skupine.
<P>
Kot veste, pripisujemo velik pomen ponovni vzpostavitvi medinstitucionalnega dialoga o vlogi in položaju agencij v evropski upravi, ki je namenjen celostni viziji in skupnemu pristopu v zvezi z regulativnimi agencijami.
<P>
Komisija verjame, da bo Parlament zdaj lahko takoj imenoval svoje predstavnike v medinstitucionalno delovno skupino.
<P>
Računamo tudi na ugoden odgovor Sveta, ki bi omogočil pravočasen napredek na podlagi sporočila Komisije.
<P>
Prepričani smo, da bo medinstitucionalna delovna skupina vzpostavljena pred iztekom leta. Ta skupina bo tesno sodelovala v postopku ocenjevanja, ki ga bo Komisija vsak čas začela.
<P>
Preden končam, naj povem še, da Komisija pušča odprto vprašanje oblike končnega rezultata medinstitucionalnega dialoga, da ne bi prejudicirala razprav. Medinstitucionalna delovna skupina naj sama odloči, v kakšni obliki želi podati svoje zaključke. Za izvajanje slednjih je namreč na voljo več načinov - včasih zadostuje širjenje najboljših praks, včasih pa so lahko potrebne spremembe temeljnih aktov agencij.
<P>
Sodelovanje med Parlamentom in Komisijo na tem področju je zgledno in prepričan sem, da bomo nadaljevali z delom na tej osnovi.
<SPEAKER ID="260" NAME="Predsednik">
S tem se točka zaključi.
<P>
Glasovanje bo potekalo v torek.
