<CHAPTER ID="001">
Otvoritev seje
<SPEAKER ID="005" NAME="Göran Färm" AFFILIATION="S&amp;D">
Gospod predsednik, na začetku delnega zasedanja ta teden ste odgovorili na vprašanje mojega avstrijskega kolega Jörga Leichtfrieda o novih poslancih, ki se bodo zaradi uveljavitve Lizbonske pogodbe pridružili Parlamentu, in o tem, kdaj bi se to lahko zgodilo. Vaš odgovor je bil, da je to zdaj v rokah Sveta. Strinjam se glede tega, da se Parlamentu pridružijo kot polnopravni poslanci, vendar pa nisem prepričan, da je tako tudi, ko gre za njihov status opazovalcev kot uvod k temu, da dejansko postanejo polnopravni poslanci.
<P>
Nedavno odločitev o poročilu Davida Martina o naših notranjih pravilih si razlagam tako, da jim lahko dejansko pustimo, da začnejo delati kot opazovalci, takoj ko so izvoljeni in njihovo izvolitev potrdi njihova država članica in da kot Parlament lahko sami odločimo o pogojih za njihov položaj opazovalcev.
<P>
Gospod predsednik, bi se lahko o tem pogovorili s poročevalcem gospodom Martinom, da bi čim prej našli rešitev? Nesprejemljivo bi bilo, če bi morali novi poslanci, ki so že izvoljeni in katerih izvolitev so potrdili nacionalni organi, mesece dolgo čakati, da lahko začnejo z delom. Mnogi izmed njih so pripravljeni začeti takoj.
<SPEAKER ID="006" NAME="Predsednik">
Kot sem že povedal, sem vprašal glede odločitve Evropskega sveta, ta problem pa mora upoštevati in preučiti tudi Odbor za ustavne zadeve. Ni še končne odločitve o številu novih sedežev in iz katerih držav bodo poslanci. Ni končne odločitve. Vem, da je to odločitev Evropskega parlamenta, vendar ni dokončna, zato ni tako enostavno prevzeti opazovalcev brez končne odločitve o številu in državi, iz katere naj bi bili. Torej moramo počakati. Mislim na to in intenzivno se ukvarjam s tem.
<SPEAKER ID="007" NAME="Rebecca Harms" AFFILIATION="Verts/ALE">
(DE) Gospod predsednik, gospe in gospodje, strinjam se, da je to zadevo težko urediti. Menim, da jo ni nemogoče urediti, vendar pa bi s stališča svoje skupine rada povedala, da se nam v zvezi z razpravo v Franciji zdi nesprejemljivo, da ne glede na status sočasno ostanejo poslanci svojega nacionalnega parlamenta. Menimo, da bi morali tisti, ki so tu kot opazovalci, odstopiti od svojega nacionalnega mandata.
<SPEAKER ID="008" NAME="Jean-Pierre Audy" AFFILIATION="PPE">
(FR) Gospod predsednik, v skladu s členom 110 Poslovnika smo se tu zbrali zaradi razprave o dosežkih švedskega predsedovanja - pohvalil bi predsednika vlade Reinfeldta, ki nam je dal pogumno, učinkovito in uspešno predsedstvo -, vendar pa smo tu tudi, da preučimo izide Evropskega sveta z dne 10. in 11. decembra.
<P>
V zvezi s tem bi rad pozornost predsednika Komisije, ki je varuh pogodb in njihove uporabe, pritegnil k členu 15(6) Pogodbe o Evropski uniji, ki določa, da mora predsednik Evropskega sveta po vsakem zasedanju Evropskega sveta predložiti poročilo.
<P>
Zdi se, da se nam gospod Van Rompuy, novi predsednik Evropskega sveta, zagotovo ne bo pridružil, in to obžalujem. To funkcijo opravlja od 1. decembra 2009, ima močno diplomatsko vlogo in menim, da bi moralo biti njegovo prvo politično dejanje, da pride in se predstavi Evropskemu parlamentu. Zato bi moral biti on tisti, ki bi predstavil sklepe Evropskega sveta z dne 10. in 11. decembra 2009.
<SPEAKER ID="009" NAME="Predsednik">
Če smem razložiti: predsednik Evropskega sveta gospod Van Rompuy in predsedujoči Svetu gospod Reinfeldt sta se dogovorila, da se bo zadnji mesec predsedovanja odvijal v skladu s starimi načeli. Ta dogovor velja. Predsednik Evropskega sveta gospod Van Rompuy bo funkcijo prevzel 1. januarja 2010.
<SPEAKER ID="010" NAME="Jean-Pierre Audy" AFFILIATION="PPE">
(FR) Gospod predsednik, obravnavanje uporabe pogodb, ki so jih ratificirali narodi, ni naloga voditeljev držav ali vlad.
<SPEAKER ID="011" NAME="Predsednik">
Pojasnil bom natančneje: povabilo in delo s predsednikom Evropskega sveta in službujočim predsednikom vlade, ki predstavlja rotirajoče predsedstvo, je odločitev, ki je v rokah vseh poslancev Parlamenta. Tudi mi bomo odločali o tem, koga se povabi in v kakšnem vrstnem redu. Prav tako se bomo medsebojno med institucijami - Evropskim parlamentom in Evropskim svetom - dogovorili o tem, kako bomo sodelovali. Poleg tega menim, da so vaše pripombe preuranjene.
<P>
Doseči je treba medinstitucionalni sporazum. V to je vključena tudi Evropska komisija. Prezgodaj je razpravljati o tem. Zelo pomembno je, da vzdržujemo ustrezno ravnotežje med trenutnim predsedstvom in voditeljem vlade ter predsednikom Evropskega sveta gospodom Van Rompuyem. Naša predsedstva se menjajo, predsednik pa ostaja isti, toda sodelovati moramo tudi z voditelji vlad. Potrebujemo sodelovanje z vladami, saj moramo kot zakonodajno telo imeti nenehen stik z vlado države, ki trenutno predseduje.
<P>
Poleg tega je način, na katerega bomo sodelovali, in koga povabimo, tudi naša odločitev - seveda ob posvetovanju z Evropskim svetom. Glede tega bomo opravili pogovore. Povedal bi vam rad, da je prezgodaj zanje. Medtem gospod Reinfeldt podaja poročilo o dejavnosti Evropskega sveta v zadnjih šestih mesecih. Gospod Van Rompuy pri tem delu ni bil udeležen, saj je bil imenovan šele pred nekaj tedni, in tako danes sploh ne bi mogel razpravljati o tem. Zadeva je povsem jasna.
