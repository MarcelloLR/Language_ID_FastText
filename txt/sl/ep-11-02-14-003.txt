<CHAPTER ID="003">
Izjave predsedujočega
<SPEAKER ID="007" NAME="Predsednik">
Podati želim nekaj pripomb v zvezi z odprtjem tega delnega zasedanja. Naše oči so danes uprte v južne sosede Evropske unije. Izjemni dogodki zadnjih dni v Egiptu so družbam v regiji vdahnili nov pogum. Občudujemo njihov pogum, odločnost in prizadevanja za demokracijo. Zaradi tega stališča je že prišlo do znatnih sprememb, ki jih v celoti podpiramo. Obžalujemo, da se to ni zgodilo brez smrtnih žrtev. Vse vlade v regiji pozivamo, naj vzpostavijo dialog z državljani. Želimo, da bi se prenehale vse oblike nadlegovanja ljudi, ki miroljubno demonstrirajo, in da bi bila odpravljena dolgoletna izredna stanja. Pozivamo k ponovno vzpostavitvi popolne svobode govora. Glas ljudi je treba upoštevati. To je obenem zelo pomemben cilj za celotno Evropsko unijo in za vse nas. Ne pozabimo, da so se leta 1989 mnogi evropski politiki bali sprememb v srednji in vzhodni Evropi, in zato se ne smemo bati popolnega političnega in gospodarskega sodelovanja. Pomagajmo sosedom, da bodo uresničili svoja demokratična prizadevanja, da bodo hoteli živeti v svojih državah in ohranili dostojanstvo, ne pa da so se prisiljeni izseliti. Za ta cilj si prizadevajmo s skupnimi močmi kot prava skupnost.
<P>
(Aplavz)
<P>
V zvezi z dogodki v državah naših južnih sosedov vas želim opozoriti na dejstvo, da so nekatere države članice Evropske unije postale cilj velikega števila priseljencev iz te regije. Unija mora ukrepati hitro in usklajeno ter podpreti te države članice, ki se srečujejo z množičnim prihodom beguncev. V Evropski uniji delimo tudi to obveznost in odgovornost.
<P>
Nadalje vam sporočam, da smo 12. februarja obeležili mednarodni dan boja proti uporabi otrok vojakov. Glede na ocene v oboroženih sporih sodeluje 200 do 300 tisoč otrok v več kot 20 državah po svetu. Evropski parlament aktivno sodeluje v boju proti sramotni praksi uporabe otrok v oboroženih spopadih.
<P>
Osupljive številke prihajajo tudi iz Irana. Od začetka leta je bilo usmrčenih trikrat več ljudi kot v enakem obdobju lani. Predvsem zaskrbljujoče so smrtne obsodbe, izrečene političnim oporečnikom. Iranske oblasti pozivam, da uvedejo moratorij na izvrševanje smrtne kazni in jo v prihodnje odstranijo s seznama kazni, ki se izrekajo v Iranu.
