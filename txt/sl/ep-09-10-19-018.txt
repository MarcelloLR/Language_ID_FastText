<CHAPTER ID="018">
Sporazum med ES in Mauritiusom o odpravi vizumov za kratkoročno bivanje - Sporazum med ES in Republiko Sejšeli o odpravi vizumov za kratkoročno bivanje - Sporazum med ES in Barbadosom o odpravi vizumov za kratkoročno bivanje - Sporazum med ES ter Saint Kitts in Nevis o odpravi vizumov za kratkoročno bivanje - Sporazum med ES ter Antigvo in Barbudo o odpravi vizumov za kratkoročno bivanje - Sporazum med ES in Bahami o odpravi vizumov za kratkoročno bivanje (razprava) 
<SPEAKER ID="110" NAME="Predsednica">
Naslednja točka je skupna razprava o:
<P>
Poročilu gospoda Busuttila v imenu Odbora za državljanske svoboščine, pravosodje in notranje zadeve o predlogu sklepa Sveta o podpisu in začasni uporabi Sporazuma med Evropsko skupnostjo in Republiko Mauritius o odpravi vizumov za kratkoročno bivanje - C7-0015/2009 -,
<P>
Poročilu gospoda Busuttila v imenu Odbora za državljanske svoboščine, pravosodje in notranje zadeve o predlogu sklepa Sveta o podpisu in začasni uporabi Sporazuma med Evropsko skupnostjo in Republiko Sejšeli o odpravi vizumov za kratkoročno bivanje - C7-0012/2009 -,
<P>
Poročilu gospoda Busuttila v imenu Odbora za državljanske svoboščine, pravosodje in notranje zadeve o predlogu sklepa Sveta o podpisu in začasni uporabi Sporazuma med Evropsko skupnostjo in Barbadosom o odpravi vizumov za kratkoročno bivanje - C7-0017/2009 -,
<P>
Poročilu gospoda Busuttila v imenu Odbora za državljanske svoboščine, pravosodje in notranje zadeve o predlogu sklepa Sveta o podpisu in začasni uporabi Sporazuma med Evropsko skupnostjo in Federacijo Saint Kitts in Nevis o odpravi vizumov za kratkoročno bivanje - C7-0013/2009 -,
<P>
Poročilu gospoda Busuttila v imenu Odbora za državljanske svoboščine, pravosodje in notranje zadeve o predlogu sklepa Sveta o podpisu in začasni uporabi Sporazuma med Evropsko skupnostjo in Antigvo in Barbudo o odpravi vizumov za kratkoročno bivanje - C7-0016/2009 -,
<P>
Poročilu gospoda Busuttila v imenu Odbora za državljanske svoboščine, pravosodje in notranje zadeve o predlogu sklepa Sveta o podpisu in začasni uporabi Sporazuma med Evropsko skupnostjo in Zvezo Bahami o odpravi vizumov za kratkoročno bivanje - C7-0014/2009 -.
<SPEAKER ID="111" NAME="Simon Busuttil" LANGUAGE="MT">
Kljub hladu, ki ga je mogoče čutiti v Parlamentu, se bo ta tema nanašala na države, ki se kopajo v toplejših temperaturah, kar je precej bolj idealno. Ta poročila so sestavljena iz sporazuma, ki odpravlja vizume za kratkoročno bivanje, sklenjenega med Evropsko unijo in njenimi državljani ter državljani šestih različnih držav - Republiko Mauritius, Republiko Sejšeli, Barbadosom, Federacijo Saint Kitts in Nevis, Bahami in tudi Antigvo in Barbudo.
<P>
Odprava vizumov velja za državljane Evropske unije, ki potujejo v te države in obratno, se pravi, ko državljani iz teh držav potujejo v Evropsko unijo. Velja za obdobje, ki ni daljše do treh mesecev v obdobju šestih mesecev. Ta odprava se nanaša na vse kategorije oseb, kar pomeni običajne državljane, kot tudi diplomate, ki potujejo iz najrazličnejših razlogov. To velja še zlasti za številne turiste, ki so državljani Evropske unije in potujejo na počitnice v teh šest držav, s tem pa jim bomo močno poenostavili zadeve.
<P>
Ta sporazum pa specifično izvzema tiste osebe, ki potujejo zaradi dela ali plačila. V teh poročilih imamo vključeno določbo, ki se glasi, da lahko vsaka izmed teh tretjih držav začasno prekine ali razveljavi ta sporazum v povezavi z vsemi državami Evropske unije, ne pa da izvzema posamezne države. To je bilo narejeno z namenom, da bi zagotovili enake pogoje za vse državljane Evropske unije, poleg tega pa tudi kot izraz solidarnosti. Na drugi strani bo Evropska unija storila enako, kar pomeni, da lahko tudi Evropska skupnost začasno opusti ali razveljavi sporazum v imenu vseh svojih držav članic. Evropska unija ali katera koli izmed teh držav lahko začasno opusti celoten sporazum ali dele tega sporazuma zaradi javnega interesa, zaščite nacionalne varnosti, varovanja javnega zdravja, nezakonitega priseljevanja, ali pa v primeru, da država ponovno uvede obvezne vizume. Gospa predsednica, pred izvedbo glasovanja o teh poročilih na ravni odbora želim pojasniti, da smo zahtevali jamstvo s strani Evropske komisije, da bo zagotovljena popolna vzajemnost, ki nam je bilo tudi dano. To je bilo za nas temeljno načelo; popolna vzajemnost, ki jo zagotavljajo te države pri odpravi svojih vizumskih zahtev, medtem ko bi to v zameno storili tudi mi. Tako bi odpravili vizumske zahteve na obeh straneh. Ta sporazum je bil dosežen na zahtevan način in ponovno dokazuje, da se Evropska unija lahko enotno pogaja na mednarodni ravni in izkazuje solidarnost do vseh držav. Na koncu želim povedati še enkrat, da to ponazarja sposobnost Evropske unije, da državljanom odpre svoja vrata po vsem svetu.
<SPEAKER ID="112" NAME="Jacques Barrot" LANGUAGE="FR">
Gospa predsednica, tudi sam sem zelo hvaležen gospodu Busuttilu za odlično poročilo.
<P>
Šest držav, ki niso članice EU - Antigva in Barbuda, Bahami, Barbados, Mauritius, Saint Kitts in Nevis ter Sejšeli - je bilo prestavljenih z negativnega na pozitivni seznam Uredbe (ES) št. 539/2001 v skladu z novo Uredbo (ES) št. 1932/2006, sprejeto 21. decembra 2006, s čimer je bilo potrjeno, da so te države izpolnile merila, določena v tej uredbi.
<P>
Ta predpis je urejal izvedbo odprave vizumov za državljane teh držav ob zaključitvi in uveljavitvi dvostranskega sporazuma o odpravi vizumov med Evropsko skupnostjo in vsako izmed teh držav.
<P>
Kot je povedal gospod Busuttil, je zelo pomembno, da smo zagotovili polno vzajemnost, saj so takrat nekatere izmed teh držav državljanom ene ali več držav članic še vedno nalagale vizumsko obveznost.
<P>
Zaradi začasnega vizumskega režima, ki so ga izvajale države CARICOM - Karibskega skupnega trga - za državljane številnih držav članic v času svetovnega prvenstva v kriketu, so se uradna pogajanja o odpravi vizumov začela šele julija 2008.
<P>
Da bi bili državljani čim pred deležni ugodnosti odprave vizumov, je Komisija predlagala začasno uveljavitev sporazumov, podpisanih 28. maja 2009 in od takrat veljajo začasno, do dokončanja postopkov, potrebnih za njihovo uradno sklenitev.
<P>
V skladu z načelom vzajemnosti odprava vizumov velja za vse kategorije oseb - imetnike navadnih, diplomatskih in/ali uradnih/službenih potnih listin -, ki potujejo zaradi vseh različnih razlogov, razen za namene izvajanja plačanega dela.
<P>
Da bi bilo mogoče zagotoviti enako obravnavo vseh državljanov EU, kot je povedal gospod Busuttil, sporazumi vključujejo določbo, ki določa, da lahko vseh šest držav, ki niso članice EU, začasno prekine ali razveljavi sporazum le v povezavi z vsemi državami članicami Evropske Skupnosti in vzajemno, da lahko Skupnost začasno opusti ali razveljavi sporazum samo v povezavi z vsemi njenimi državami članicami.
<P>
Tako je to; hvaležen sem Parlamentu in gospodu Busuttilu za sodelovanje. Krepi to pobudo, zaradi česar bo potovanje enostavnejše za vse naše sodržavljane. Prav tako želim dodati, da lahko v tem nekoliko hladnem Parlamentu, sanjamo, da bomo prej ali slej obiskali te čudovite države, kot so na primer Sejšeli in Bahami...
<SPEAKER ID="113" NAME="Marie-Christine Vergiat">
v imenu skupine GUE/NGL. - (FR) Gospa predsednica, Konfederalna skupina Evropske združene levice - Zelene nordijske levice podpira sporazume Evropske unije s temi šestimi državami, ki so resnično sanjske destinacije, gospod Barrot.
<P>
Kot ste nas obvestili, bodo s temi sporazumi državljani teh šestih držav in vzajemno tudi državljani EU v prihodnje izvzeti iz zahtev glede vizumov za kratkoročno bivanje - vsaj nekateri izmed njih bodo, saj so iz tega izvzeti tisti, ki želijo delati ali opravljati plačano delo, povedano na kratko, kot delojemalci ali ponudniki storitev. To pomeni, da so iz vizumske obveznosti med drugim izvzeti poslovneži, športniki in umetniki - vsaj kadar gre za opravljanje enkratne dejavnosti - novinarji in pripravniki.
<P>
Ne bodimo živčni in pozdravimo ta napredek, saj vsi poznamo upravne formalnosti, ki potekajo na naših veleposlaništvih, da bi izdali vizume za državljane iz južnih držav.
<P>
Prepričana sem gospe in gospodje - vsaj tisti, ki ste še ostali -, da ste vsi slišali o teh primerih umetnikov, ki jim preprečijo udeležbo na festivalu, ali športnikov, ki ne morejo sodelovati na tekmovanjih. V skupini GUE/NGL podpiramo odpravo vizumov za kratkoročno bivanje. So v nasprotju s prostim pretokom oseb in pehajo državljane teh držav v začaran krog, kar jih spodbuja k vlaganju prošenj za vizume za kratkoročno bivanje, ko pa jih pridobijo, se v svoje države ne vrnejo zaradi strahu, da ne bodo mogli pridobiti drugega vizuma. Po drugi strani pa v naši državah nenehno preganjamo imetnike teh vizumov za kratkoročno bivanje in začaran krog je sklenjen. To vodi celo v razpad družin med migranti, ki živijo v naših državah, in njihovimi družinami, ki so ostale v matičnih državah. Zato verjamemo, da so ti sporazumi pozitiven korak v smeri druge migracijske politike, pri kateri bi se moški in ženske gibali prosto kot kapital in blago.
<P>
Vendar pa imamo, komisar, majhno pripombo - eno majhno tehnično pripombo. Opazili smo, da je bil angleški pojem "veljavni potni list" preveden v francoski jezik kot "passeport ordinaire", vendar ne verjamemo, da gre za isto zadevo. Zato bi bili izjemno veseli, če bi dobili pojasnila v zvezi s tem, saj verjamemo, da bi se pravilen prevod glasil "passeport en cours de validité".
<P>
Prav tako smo bili presenečeni - verjetno je beseda "presenečeni" vljuden izraz - zato smo presenečeni, da ti sporazumi ne veljajo za najbolj oddaljene regije Francije, medtem ko veljajo za najbolj oddaljene regije Portugalske.
<SPEAKER ID="114" NAME="Carlos Coelho" AFFILIATION="PPE">
(PT) Rad bi podprl poročilo Simona Busuttila, ki povzema pobudo Evropske komisije, s tem ko navaja tri kratke pripombe. Prvič, s to odločitvijo, ki olajša pretok, zavračamo idejo o trdnjavi Evropi. Drugič, vrat ne odpiramo kar naključno. Kot nas je spomnil podpredsednik Barrot, jih odpiramo v skladu s pravili. Kot je dejal, so države izpolnile pogoje in jih lahko umaknemo z negativnega seznama.
<P>
Pomembno je, da izberemo evropski pristop in se izognemo "izbiranju" držav, pri čemer nekatere sprejmemo, druge pa zavrnemo. Sprejet bo celoten evropski prostor ali pa nič. In na koncu, kot sta poudarila Simon Busuttil in podpredsednik Barrot, so v teh sporazumih ključnega pomena zagotovila o vzajemnosti. Od Evrope ne moremo zahtevati, naj odpre svoja vrata drugim državam, če le te ne odprejo svojih vrat Evropi, in to je dobro zagotovljeno v teh sporazumih.
<SPEAKER ID="115" NAME="Jacques Barrot" LANGUAGE="FR">
Gospa predsednica, najprej se želim zahvaliti gospe Vergiat in ji povedati, da ima popolnoma prav - res gre za "passeports en cours de validité" - in drugič, povedati želim, da gre za priložnost, ki jo želimo čim bolje izkoristiti.
<P>
Mislim, da je tudi gospod Coelho jasno povedal, po tem, ko je to storil gospod Busuttil, da moramo biti zelo strogi v zvezi z vzajemnostjo in da potrebujemo resnično evropsko solidarnost: države članice ne moremo prepustiti na milost ali nemilost ponovnega uvajanja vizumov. Potrebujemo resnično solidarnost vseh držav članic in Unije.
<P>
Še enkrat bi se rad zahvalil gospodu Busuttilu za jasno opredelitev problema in da nam je na ta način ponudil podporo Parlamenta.
<SPEAKER ID="116" NAME="Simon Busuttil" LANGUAGE="MT">
Rad bi se zahvalil vsem, ki so sodelovali. To velja za moje kolege, pa tudi za podpredsednika Evropske komisije Jacquesa Barrota. Če bi moral pripraviti povzetek političnega sporočila te institucije v enem samem stavku, bi ta vsekakor vseboval načelo vzajemnosti. To je za nas pomembno. V sporazumu, ki ga imamo pred sabo, je to zelo pomembno, tako kot so ključnega pomena sporazumi z drugimi tretjimi državami. Podpredsednik Komisije se zaveda, da obstajajo nekatere tretje države, ki še vedno ne spoštujejo načela vzajemnosti v zvezi z vsemi državami članicami Evropske unije. Med temi so Združene države Amerike, ki so v svoj program odprave vizumov pred kratkim vključile številne države, vendar so pri tem druge izpustile. Drug tak primer je Brazilija, s katero so nedavno potekala pogajanja. Upam si trditi, da je treba kadar koli je sklenjen sporazum, vztrajati pri načelu vzajemnosti, in menim, da je ravno ta oblika sporazumov tista, ki lahko služi kot temelj, da do tega pride tudi drugod.
<SPEAKER ID="117" NAME="Predsednica">
Skupna razprava je zaključena.
<P>
Glasovanje bo potekalo jutri.
