<CHAPTER ID="030">
Sprememba standardne finančne uredbe za izvajalske agencije, pooblaščene za upravljanje organov Skupnosti - Okvirna finančna uredba za organe iz člena 185 Uredbe Sveta (ES, Euratom) št. 1605/2002 (razprava)
<SPEAKER ID="344" NAME="Predsednica">
Naslednja točka je glasovanje o dveh poročilih gospe Gräßle:
<P>
1. o standardni finančni uredbi za izvajalske agencije, pooblaščene za izvajanje nekaterih nalog pri upravljanju programov Skupnosti,
<P>
ter
<P>
2. o okvirni finančni uredbi za organe iz člena 185 Uredbe Sveta (ES, Euratom) št. 1605/2002.
<SPEAKER ID="345" NAME="Joe Borg">
komisar. - Gospa predsednica, Komisija se zahvaljuje Parlamentu in zlasti poročevalki za njen konstruktivni pristop. Komisija je v celoti predana zagotavljanju popolne preglednosti v zvezi s proračunskim organom, kot je danes zahteval Parlament ter kar je v skladu s skupnimi izjavami Evropskega parlamenta in Sveta julija 2007.
<P>
Komisija bo zlasti v zvezi z decentraliziranimi agencijami v uredbo vključila obračunane zahteve glede informacij o številu pogodbenih uslužbencev, poslovnih presežkih, namenskih prejemkih, prerazporeditvah in odstopih od izterjave.
<P>
Večja preglednost informacij o delu agencij ne le na področju financ in proračuna je prav tako zadeva, ki jo je nedavno izpostavila Komisija v sporočilu Parlamentu in Svetu.
<P>
Naj spomnim na predlog Komisije, da se oblikuje medinstitucionalna skupina, ki bo obravnavala politične razprave o vlogi in položaju agencij v evropskem upravljanju s Parlamentom in Svetom.
<P>
Komisija je prepričana, da če dosledno pristopamo k agencijam, lahko - vse tri institucije - spodbujamo preglednost in učinkovitost pomembnega dela arhitekture Evropske unije. Zato bi rad na koncu izrazil željo, da medinstitucionalna skupina, ki jo je predlagala Komisija, čim prej začne svoje delo.
<SPEAKER ID="346" NAME="Ingeborg Gräßl">
poročevalka. - (DE) Gospa predsednica, gospod komisar, gospe in gospodje, hvala za to priložnost za besedo kljub pozni uri in hvala za vaše razumevanje.
<P>
Prosila sem za dovoljenje, da govorim pred vami. Govorim le v korist gospoda komisarja, ker menim, da je Komisiji pomembno povedati, da so spremembe, ki smo jih predložili in jih bomo jutri izglasovali z veliko večino, pomembne. Želim mu povedati, da smo pri tem dokumentu šele na točki posvetovanja, rada bi mu zagotovila v imenu celotnega Parlamenta, da bo zaradi naših sprememb sistem agencij bolj urejen. Zato je za nas v različnih skupinah zelo pomembno, da jih Komisija sprejme. Komisarju se zahvaljujem za njegova zagotovila v zvezi s tem, poleg tega bom tudi sama nadzorovala razmere.
<P>
Pomembno je, da gospod komisar razume, zakaj si to želimo. Potrebujemo večjo odgovornost agencij in večjo preglednost, zlasti med uslužbenci. To neposredno vpliva na naše proračunsko pravo. Gospod komisar se mora seveda zavedati, da če se naše želje ne upoštevajo, jih bomo uresničili na drug način. Menimo, da je to bistveno za naše proračunsko pravo.
<P>
Komisija je na začetku nameravala predstaviti reformo finančne uredbe, ki bi vsebovala le tehnične spremembe. Govorimo o boljši ureditvi, vendar sem žal opazila, da zadnja skupna odločitev glede agencij Sveta in Parlamenta julija ni bila vključena. Osnutek Komisije je nastal še malo prej, vendar bi bilo lepo, seveda, če bi ga naknadno preoblikovali. To bi bilo bolj pošteno, kot pa prepustiti vse delo nam.
<P>
Evropski parlament je uvedel politične spremembe, ki so jih skupine soglasno sprejele ne glede na razlike. Notranje delovanje, obveze, prerazporeditve proračunskih sredstev in odgovornost agencij želimo uskladiti z delovanjem in praksami generalnega direktorata Komisije, in sicer z izjavo o zanesljivosti. Poleg tega želimo boljši pregled nad osebjem in finančnimi stroški agencij. Radi bi bili obveščeni o vseh zaposlenih in ne le tistih, ki so vključeni v kadrovski načrt. To je nujno potrebno.
<P>
Rada bi vam predstavila primer iz nedavnega poročila decentralizirane agencije o finančnem poslovodenju leta 2007. Ta kadrovski načrt vsebuje 39 delovnih mest, medtem ko se 43 začasnih uslužbencev in 11 pogodbenih uslužbencev pojavi na naslednjih dveh straneh. Tako se ne ujemata niti dva podatka. Bralec si mora sam razlagati, ali je zdaj 39 plus 11 delovnih mest ali 43 plus 11 plus 39 delovnih mest ali je zabeleženih 39 delovnih mest od skupno 43 zaposlenih, pri čemer jih je 11 dodanih naknadno. Tega ne vemo. To zadevo bom pojasnila, vendar pojasnjevanje takih vprašanj pri tako velikem številu agencij seveda ni zabavno, medtem ko sta poročanje ter poročevalni sistem bolj ali manj enako neurejena v vseh agencijah.
<P>
Agencija, ki sem jo ravnokar navedla, ENISA, je primerljiva z vsako drugo, zato bi rada vprašala, zakaj so podane informacije tako zelo nedosledne. Prav tako zahtevamo več informacij o prihodkih agencij, ki so lahko, če pomislim na Alicante, kar precejšnji, in želimo vedeti, kaj se z njimi dogaja. Gospodu komisarju se že vnaprej zahvaljujem za sprejetje teh sprememb, saj je ravnokar objavil svojo namero.
<P>
Zdaj imamo 29 decentraliziranih agencij s 3 914 zaposlenimi v kadrovskem načrtu za leto 2007, s proračunom 1,1 milijarde EUR, v katerega 559 milijonov EUR prispeva EU. Pet izvajalskih agencij ima 176 delovnih mest. Zadnje sporočilo Komisije o agencijah je bilo zelo zanimivo. Ponudba za skupno delovno skupino je zelo pomembna. Vse tri institucije morajo druga z drugo rešiti vprašanje prihodnosti agencij in področja dela.
<P>
V Nemčiji je vprašanje agencij in rasti agencij javno. Odziv medijev je vedno sijajen. Ugled Evropske unije je ogrožen, če nam ne bo uspelo zunanjemu svetu posredovati razloga, zakaj potrebujemo te agencije in kakšno vlogo imajo v Evropski uniji.
<P>
Poleg tega bomo veseli, če bo Komisija pokazala, zakaj je upravljanje programov učinkovitejše in stroškovno donosnejše, ko ga izvajajo izvajalske agencije, in ne generalni direktorati. Tisti od nas, ki smo zaskrbljeni v zvezi s proračunom, smo to zahtevo predložili že nekajkrat, vendar do zdaj še ni bila pisno podprta s pomembnimi dejstvi in podatki
<P>
Spremembe Parlamenta so pomembne za ohranjanje pregleda nad evropskimi agencijami, pri čemer Komisijo pozivamo, da nam pomaga uvesti red na področje agencij. Komisija se mora zavedati, da ji v zvezi s tem vprašanjem v Parlamentu zaupamo. Zavedamo se, da je ta institucija naše zadnje pribežališče, če se lahko tako izrazim, v zvezi z ustvarjanjem reda in preglednosti ter zagotavljanjem boljšega pregleda.
<P>
Zahvaljujem se kolegom poslancem iz ostalih skupin, zlasti gospe Haug, poročevalki o agencijah iz odbora za proračun, ter dvema poročevalcema gospodu Mulderju in gospe Herczog iz odbora za proračunski nadzor za njihove predloge, ki smo jih vključili. Zato menim, da smo predstavili predlagane in želene spremembe Parlamenta, ki so zdaj zelo nujne. Gospoda komisarja prosim, da te spremembe upošteva pri ustreznem osnutku.
<SPEAKER ID="347" NAME="Nathalie Griesbeck" LANGUAGE="FR">
Gospa predsednica, gospe in gospodje, zahvaljujem se poročevalki gospe Grässle za njeno pomembno delo v okviru teh poročil, ki krepita načrte za finančno uredbo za izvajalske agencije.
<P>
V času, ko je Evropski parlament odločen svoje posebne pravice močno okrepiti v okviru lizbonske pogodbe, menim, da je zlasti pomembno spomniti se na pristojnosti naše institucije, tj. na soodločanje v zvezi s proračunom. Parlament, ki ga državljani EU izvolijo na splošnih neposrednih volitvah, mora bolj in bolje nadzorovati pravilno porabo sredstev Skupnosti, tokrat v zvezi z izvajalskimi agencijami. Zelo na kratko želim izpostaviti štiri točke tega poročila, ki se mi zdijo bistvene, če naj bi Parlament svojo vlogo v celoti izvajal in državljanom približal naše institucije.
<P>
Prvič, poudarjam potrebo po boljšem nadzoru nad porabo namenskih prejemkov. Pomembno je, da nas direktor agencije opozarja na kakršne koli prerazporeditve med nazivi, ki presegajo prag 10 %.
<P>
Drugič, poudarjam pomembnost podatkov v zvezi s kadrovskim načrtom, kot je ravnokar omenila kolegica poslanka, če to vključuje začasne uslužbence, pogodbene uslužbence, nacionalne strokovnjake itd., da imamo kot proračunski organ jasno predstavo o razvoju proračuna za človeške vire v agencijah.
<P>
Tretjič, menim, da je običajno zahtevati, da se povzetek razvoja proračunov agencij vsako leto pošlje v Evropski parlament v skladu s priporočili Evropskega računskega sodišča.
<P>
Četrtič in zadnjič, določbe v poročilu glede usklajevanja rokov za postopek razrešnic morajo Parlamentu zagotoviti dejanski nadzor nad pravilnim izvajanjem proračuna.
<SPEAKER ID="348" NAME="Jean-Pierre Audy" AFFILIATION="PPE-DE">
(FR) Gospa predsednica, tudi sam se zahvaljujem gospe Grässle za odlično opravljeno delo, in tudi Komisiji za ta razvoj v zvezi z agencijami. Rad bi poudaril zelo pomembne določbe v zvezi z notranjim revidiranjem naših agencij in predlagal, glede na pripombo kolegice poslanke, da si lahko skupaj prizadevamo za konsolidacijo, neke vrste podkonsolidacijo v ocenah EU za vse agencije, tako da imajo tretje strani in zlasti poslanci predstavo o razvoju proračuna, ki ga predstavijo vse agencije Evropske unije.
<SPEAKER ID="349" NAME="Zbigniew Krzysztof Kuźmiuk" AFFILIATION="UEN">
. - (PL) Gospa predsednica, pri tej razpravi o spremembi finančne uredbe za izvajalske agencije in njihove urade izpostavljam dve zadevi.
<P>
Prvič, podpreti moramo predlog poročevalke, da morajo direktorji agencij obvestiti Evropski parlament, če so prenesli sredstva iz operativnih v upravna v količini, ki presega zgornjo mejo 10 %.
<P>
Drugič, glede na dejstvo, da se stroški delovanja izvajalskih agencij krijejo iz proračunov posameznih programov, ima skoraj 10-odstotna raven teh stroškov precejšen vpliv. Neuspešnost glede navajanja teh stroškov zlasti v primeru izvajalske agencije za vseevropsko prometno omrežje je imela v povezavi z informacijo o primanjkljaju skoraj 40 milijard EUR za projekte, ki jih izvaja ta agencija, močan vpliv.
<P>
Na koncu želim čestitati gospe Gräßle za dve zelo dobri poročili.
<SPEAKER ID="350" NAME="Predsednica">
Ta razprava je končana.
<P>
Glasovanje bo potekalo jutri, v četrtek.
<P>
Pisne izjave (člen 142)
<SPEAKER ID="351" NAME="Edit Herczog  " AFFILIATION="PSE">
v pisni obliki. - (HU) Gospa predsednica, gospe in gospodje, najprej bi rada na kratko povzela spremembo finančne uredbe izvajalskih agencij in naloge v povezavi z upravljanjem programov Skupnosti.
<P>
Ta sprememba, v skladu s členom 47 Poslovnika, je skupno delo pridruženega odbora in odbora za proračun. Zlasti se zahvaljujem kolegoma poslancema gospe Grässle in gospodu Mulderju za njuno tesno in odlično sodelovanje.
<P>
Predlagali smo številne spremembe za omogočanje neoviranega delovanja teh agencij, povečanje odgovornosti in širjenje priložnosti za tesnejši demokratičen nadzor v zvezi z nadzorom sredstev, ki jih ti organi prejmejo.
<P>
Pomembno se je zavedati, da:
<P>
v zvezi s postopkom razrešnic za te agencije v prihodnosti nujno potrebujemo standardizacijo rokov;
<P>
Računsko sodišče izpostavlja, da osebe, ki sodelujejo pri reviziji in nadzoru, ne smejo sprejemati ukrepov za izvrševanje proračuna;
<P>
se v zvezi z upoštevanjem varstva osebnih podatkov poročilu o proračunskem in finančnem upravljanju zadevne agencije doda seznam oseb, ki so sodelovale z agencijo, ter nagrad, ki so jih ti strokovnjaki prejeli;
<P>
mora biti omogočen nadzor nad uporabo zunanjih strokovnjakov, ki ga izvaja agencija.
<P>
Hvala za vašo prijazno pozornost.
