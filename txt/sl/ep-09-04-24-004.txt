<CHAPTER ID="004">
Zdravstvena pravila za živalske stranske proizvode, ki niso namenjeni prehrani ljudi (razprava) 
<SPEAKER ID="033" NAME="Predsednica">
Naslednja točka je razprava o poročilu gospoda Schnellhardta v imenu Odbora za okolje, javno zdravje in varnost hrane, o predlogu uredbe Evropskega parlamenta in Sveta o določitvi zdravstvenih pravil za živalske stranske proizvode, ki niso namenjeni prehrani ljudi (Uredba o živalskih stranskih proizvodih) - C6-0220/2008 -.
<SPEAKER ID="034" NAME="Horst Schnellhardt" LANGUAGE="DE">
Gospa predsednica, komisar, gospe in gospodje, pripravili smo dobro poročilo in uspelo nam je doseči konsenz o uredbi o živalskih stranskih proizvodih na prvi obravnavi. Za to se moram zahvaliti francoskemu in češkemu predsedstvu, Komisiji in poročevalcem iz posameznih skupin.
<P>
Sodelovanje pri pripravi tega poročila je zaznamovalo vzdušje zaupanja in poročilo nam je uspelo hitro dokončati, čeprav - in o tem moramo razmišljati na ta način - je poročilo, ki je zdaj pred nami, v veliki meri spremenilo predlog Komisije, manj po vsebinski plati, a znatno v smislu strukture. Mnoge podrobnosti so bile prerazporejene. Nov predlog je bil potreben, ker se je v uporabi uredbe iz leta 2002 izkazalo, da je prisotnih nekaj pomanjkljivosti, kar je privedlo do problemov v praksi. Čeprav je uredba iz leta 2002 nadzirala živalske bolezni, kakršne so BSE, zastrupitev z dioksinom in širjenje drugih živalskih bolezni, kakršne so denimo slinavka in parkljevka ali prašičja gripa, je bila za omogočanje nadaljnjega napredka v tem pogledu ključnega pomena določitev zahtev na področju vprašanj odgovornosti, sledljivosti in končnega učinka klavnih ostankov.
<P>
Potrebno je bilo tudi odpraviti pravno negotovost glede področja uporabe uredbe, ki se nanaša na stranske proizvode divjadi. V skladu s predhodnimi predpisi o higienskih vprašanjih bodo obrati v prihodnje tudi odgovorni za svoje proizvode. To sem že povedal v zvezi z drugimi uredbami. Vendar pa to ne sme pripeljati do zmanjšanja uradnega nadzora.
<P>
S pomočjo nove uredbe želimo povečati varnost državljanov in ne zgolj prenesti odgovornosti. Zato je pomembno, da so obrati, ki ravnajo s stranskimi proizvodi, predmet odobritve. Posamezni obrati, ki bodo zahtevali odobritev, so jasno regulirani. Dejstvo, da poleg postopka odobritve obstaja še postopek registracije, je posledica želje po zmanjšanju birokracije. V prihodnje bomo zagotovo morali temeljito preučiti, ali bo postopek registracije zagotavljal zadostno stopnjo varnosti. Menim tudi, da je negotovost, ki so jo prej povzročale določbe o živalskih stranskih proizvodih divjadi, s tem odpravljena. Zdaj je jasno, da je dobra praksa lova ključnega pomena. Lovski plen iz gozdov se ne sme uporabljati. Poleg tega menim, da smo spoštovali želje številnih poslancev, ko smo dovolili ustrezno hranjenje ptic iz vrst mrhovinarjev v določenih regijah.
<P>
Zmožnost ugotovitve končne točke življenjskega cikla stranskih proizvodov pomeni znaten napredek. To bo odpravilo pravno negotovost in razrešilo številne pomanjkljivosti in težave. Morali bomo preučiti, ali je določitev končne točke s strani Evropske komisije skladna z zgoraj omenjenim merilom, namreč s pravno gotovostjo. Seveda se zavedam, da je ta lahko glede na proizvod različna in je zaradi tega potrebna prožnost, toda Komisiji zdaj tudi pravim, da je poleg tega potrebna tudi preglednost, da je zadeva jasna tudi za uporabnika.
<P>
Nato pridemo do ključne točke, ki je zame vedno vprašanje komitologije. Preveč predpisov v novi uredbi se izvaja z uporabo komitološkega postopka. To moramo podrobno preučiti. Seveda vemo, da imamo tu kot poslanci evropskega parlamenta priložnost odigrati svojo vlogo, iz prakse pa vemo tudi, da nismo vsi v takšnem položaju, da bi lahko spremljali ali preučili vse komitološke postopke. Zato pozdravljam dejstvo, da je Komisija dejala, da bi rada svoje predloge predstavila Odboru za okolje, preden so sprejeti. To je dober pristop, saj obstaja več vrst komitologije. Menim, da smo na pravi poti.
<P>
Na koncu razprave bom imel še nekaj pripomb na druge teme.
<SPEAKER ID="035" NAME="Antonio Tajani">
podpredsednik Komisije. - (IT) Gospa predsednica, gospe in gospodje, danes bo Parlament pozvan, da glasuje o skupnem stališču, ki temelji na predlogu za novo uredbo o živalskih stranskih proizvodih, ki jo je predstavila Komisija. Ob tem bi se rad zahvalil poročevalcu za opravljeno delo, ki je omogočilo, da smo dosegli to skupno stališče, in za njegovo poznavanje predpisov s področja veterine, ki je omogočilo dosego pozitivnega in sporazumnega izida. Moja kolegica gospa Vassiliou se opravičuje, ker ni bila osebno prisotna na tej razpravi, vendar me je prosila, naj prenesem njeno zahvalo poročevalcu za vse, kar je storil, in za trud, ki ga je vložil v dosego cilja.
<P>
Na Komisiji smo seveda prav tako hvaležni poročevalcem v senci, ki so to delo opravili konstruktivno, kakor je v svojem govoru poudaril poročevalec, in s tem sodelovanjem je bilo tako mogoče v skupno stališče vključiti tudi glavne zadržke, ki jih je izrazil Odbor za kmetijstvo in razvoj podeželja. Kot je storil že poročevalec, bi se rad tudi jaz zahvalil francoskemu predsedstvu, ki je opravilo veliko dela, čeprav se je zavedalo, da samo ne bo doseglo končnega rezultata, in češkemu predsedstvu, ki je vlagalo veliko truda v pridobitev jasnih in doslednih pooblastil za pogajanja s Parlamentom. Komisija torej dokončno podpira skupno stališče.
<P>
To besedilo pojasnjuje razmerje med zdravstvenimi predpisi in okoljskimi predpisi in tako prispeva k ciljem "boljše pravne ureditve". Pravila, o katerih bo Parlament pravkar glasoval, bodo omogočala širšo rabo stranskih proizvodov živalskega izvora, ki jih trenutno ni mogoče smiselno uporabiti, vendar bo to doseženo hkrati z zagotovitvijo ustreznih varnostnih pogojev. Prišlo bo tudi do zmanjšanja upravnih stroškov, kar bo omogočilo večjo konkurenčnost obratov. Vse to bo ključnega pomena pri omogočanju obratom, da se dinamično odzivajo na izzive prihodnosti, naj ti izhajajo iz uvoza iz držav, ki niso članice EU, ali pa iz novega tehnološkega razvoja v uporabi stranskih proizvodov.
<P>
Nova pravila bodo tudi v celoti skladna s ciljem zaščite biotske raznovrstnosti in - kar je najpomembnejši od vseh vidikov - bodo omogočila ohranitev visoke ravni zaščite znotraj Evropske unije pred tveganji za javno zdravje in zdravje živali.
<SPEAKER ID="037" NAME="Thomas Ulmer" LANGUAGE="DE">
Gospa predsednica, komisar, gospe in gospodje, z velikim veseljem pozdravljam osnutek poročila gospoda Schnellhardta in se mu zahvaljujem za imenitno delo. Po številnih krizah v zadnjih letih na področju proizvodov živalskega izvora, ki predstavljajo tveganje za zdravje ljudi in živali, je celovita zakonska ureditev ključnega pomena. Potreben je bil ponovni pregled obstoječe ureditve.
<P>
Zdaj moramo, kakor predhodno, zagotoviti visoko stopnjo varnosti. Čeprav v osnovi podpiramo predlog, mi skrb vzbuja nekaj točk. Mnoge točke v uredbi so bile omiljene in so tako nekoliko olajšale trgovanje z živalskimi stranskimi proizvodi. Naj navedem nekaj primerov, o čem govorim. Dovoljeno je uporabljati določene snovi kategorije 1 v hrani za hišne živali. Snovi iz kategorij 2 in 3 je mogoče, ne glede na tveganje, ki se s tem povezuje, odstraniti bolj zlahka, pod uradnim nadzorom, če na teden nastane le majhna količina odpadkov. Tveganje, ki se povezuje z živalskimi stranskimi proizvodi katere koli kategorije, je le delno določeno s količino. Še vedno velja, da bo Evropska komisija izvrševala podrobna pravila za izvajanje in osnutek, tako kot tudi predhodni, vsebuje veliko pooblastil za Komisijo. To pomeni, da lahko Komisija določi celovita in temeljna pravila za ravnanje z živalskimi stranskimi proizvodi v komitološkem postopku, posledično pa se izključi Parlament - kar se na žalost zgodi pogosto.
<SPEAKER ID="038" NAME="Christel Schaldemose">
v imenu skupine PSE. - (DA) Gospa predsednica, rada bi se najprej zahvalila gospodu Schnellhardtu za njegovo zelo ambiciozno delo v obliki tega izredno tehničnega poročila. V imenu naše poročevalke v senci gospe Westlund bi se rada zahvalila tudi drugim poročevalcem v senci za njihovo konstruktivno sodelovanje, posledica katerega je, da danes lahko glasujemo o predlogu, ki ga lahko podpremo vsi. Predlog, o katerem bomo glasovali, je tako jasnejši kot tudi lažji za uporabo kakor izredno zapletena zakonodaja, ki trenutno velja na tem področju. V Skupini socialdemokratov v Evropskem parlamentu smo posebej zadovoljni, ker nam je uspelo doseči obravnavo naše spremembe, s katero bi tudi živali iz vrst mrhovinarjev dobile možnost, da najdejo hrano, ki jo potrebujejo za preživetje. Veseli nas tudi, da smo uspeli osredotočiti pozornost tako na zdravstvena tveganja kot na varnost, obenem pa ohranili potrebno prožnost. Zahvaljujem se vam za vaše delo in zadovoljni smo, da imamo konstruktivni predlog.
<SPEAKER ID="039" NAME="Satu Hassi">
v imenu skupine Verts/ALE. - (FI) Gospa predsednica, gospe in gospodje, najlepša hvala gospodu Schnellhardtu za odlično opravljeno delo in sodelovanje. Dobro je, da smo imeli za poročevalca prvovrstnega strokovnjaka na tem področju.
<P>
Glavni cilj uredbe, ki je pred nami, je zajamčiti higieno ter zdravje in varnost ljudi. Vendar pa bi zdaj omenila še eno podrobnost, ki je pomembna za zaščito biotske raznovrstnosti in malega podjetništva z naravo povezanega turizma v moji državi. Veseli me, da je bil znotraj Parlamenta in tudi s Svetom ministrov dosežen politični konsenz, da smo rešili to vprašanje.
<P>
Tu gre za male operacije, ki odvažajo živalska trupla na kmetijah za rejne živali, denimo v hlevih za prašiče, naravnost na prostore za hranjenje v naravi, kjer se z njimi hranijo divje živali. To je pomembno denimo v Španiji, da se ohranja populacija prosto živečih ptic roparic. Na Finskem je takšna praksa preprečila izumrtje belorepega orla še v časih, ko je bila njegova naravna hrana preveč kontaminirana zaradi kemičnih strupov in ko se belorepi orli ne bi mogli razmnoževati samo s preživetjem z naravnimi prehranskimi viri.
<P>
V severnih, zelo skromno poseljenih delih Finske, fotografi narave uporabljajo to metodo, da bi pritegnili divje živali na mesta, kjer jih je mogoče fotografirati, manjše potovalne agencije pa na primer organizirajo tudi safari ogledovanja medvedov. Zelo sem vesela, da bo ta zakonodaja ponudila rešitev, ki bo varovala zdravje in varnost ljudi, vendar bo obenem ohranila malo turistično podjetništvo in uporabo metode za zaščito biotske raznovrstnosti.
<SPEAKER ID="040" NAME="Avril Doyle" AFFILIATION="PPE-DE">
Gospa predsednica, strinjam se z vsemi udeleženci, da morajo biti javno zdravje, varnost hrane in higiena na vrhu vsakega našega dnevnega reda. Na vrh svojega načrta bi postavila tudi največjo možno rabo vseh naravnih virov, vključno z živalskimi stranskimi proizvodi. Zahvaljujem se našemu poročevalcu, Horstu Schnellhardtu, za odlično delo, s katerim je odpravil vse naše skrbi, pa tudi za odličen izid njegovih razprav z Evropskim svetom. Osebno obžalujem, da je bilo odstranjeno sklicevanje na direktivo o sežigu odpadkov, vendar nimam časa, da bi o tem tu povedala kaj več.
<P>
Predložila sem eno samo spremembo, ki zahteva zagotovila, da se bo jasno razlikovalo med živalskimi stranskimi proizvodi, ki se v velikih količinah gibljejo med državami članicami in pri katerih je prisotno tveganje, da pridejo v hrano ali prehransko verigo živali, in med specialističnimi živalskimi stranskimi proizvodi za farmacevtsko in drugo diagnostično in raziskovalno uporabo; slednji so proizvodi z visoko vrednostjo iz varnih virov, ki se jih prevaža med državami članicami v zelo majhnih količinah do in od registriranih dobavitejev, predelovalcev in uporabnikov.
<P>
Želim potrditev, tako od komisarja kot vnovič od Horsta Schnellhardta v njegovem zaključnem govoru, da je za moje skrbi na tem področju poskrbljeno in da se bo dotična uporaba živalskih stranskih proizvodov nadaljevala nemoteno.
<SPEAKER ID="041" NAME="Antonio Tajani">
podpredsednik Komisije. - (IT) Gospa predsednica, gospe in gospodje, v današnji razpravi se je izkazala široka podpora skupnemu stališču o živalskih stranskih proizvodih, kar omogoča Komisiji, da nadaljuje z naslednjo fazo. Komisija bo pripravila podrobne predpise o izvajanju za novo uredbo v luči vaših današnjih pripomb, pozorno bomo prisluhnili izkušnjam operaterjev, pogovorili se bomo z našimi partnerji na mednarodni ravni in med celotnim postopkom bomo ohranili popolno preglednost v odnosu do Parlamenta.
<P>
Tako lahko poročevalcu potrdim zavezo, ki jo je komisija že sklenila v zvezi s komitologijo in izbirnimi določbami. Glede vprašanja, ki ga je zastavila gospa Doyle, želim povedati, da obstoječa uredba že priznava posebne prehrambene potrebe nekaterih divjih vrst in dovoljuje državam članicam, da uporabljajo stranske proizvode za hranjenje divjih živali, če se ustrezno nadzira zdravstvena tveganja.
<P>
Vendar pa je bilo pred kratkim poudarjeno, da bi morala Komisija pospešiti prizadevanja za ohranitev biotske raznovrstnosti. Iz tega razloga se Komisija strinja z zakonodajalčevo odločitvijo, da se razširi pogoje hranjenja živalskih vrst, ki so zaščitene v svojih naravnih habitatih, s stranskimi proizvodi živalskega izvora; medtem ko se obstoječa pravila nanašajo na mrhovinarje in orle, bo nova uredba omogočala tudi iskanje ustreznih rešitev za volkove in medvede.
<P>
Na podlagi nedavnih izkušenj razmišljamo tudi o priporočljivosti določitve ureditev, ki presegajo obstoječi sistem nespremenljivih točk za hranjenje zaščitenih vrst z živalskimi trupli, predvsem za sisteme ekstenzivne reje, če se upošteva posebne zdravstvene standarde. Na tej točki je Komisija pripravljena začeti dialog z vsemi zadevnimi stranmi.
<SPEAKER ID="042" NAME="Horst Schnellhardt">
poročevalec. - (DE) Gospa predsednica, komisar, gospod Ulmer, seveda sem opazil zaskrbljenost, ki ste jo izrazili v zvezi z možnostjo mešanja snovi kategorij 1 in 2, o tem problemu pa smo se ob koncu pogajanj posvetovali tudi z industrijo.
<P>
Menim, da bi moral človek delovati skrajno nezakonito, da bi sploh lahko primešal te snovi. Preverili bomo, ali je tu potrebna strožja zakonska ureditev. S to novo uredbo smo hoteli doseči možnost, da bi se stranske proizvode klanja lahko uporabljalo na številne načine, v zvezi s tem pa lahko tudi rečem gospe Doyle, da je vaša zaskrbljenost neosnovana. Vse je enako kot prej. Z uvedbo končne točke za stranske proizvode klanja smo tudi zelo jasno določili, da bodo potem postali predmet povsem drugačnih določb, z drugimi besedami, jasno smo nakazali prenos v okvirno direktivo o odpadkih. Menim, da smo na pravi poti.
<P>
Omenil bi tudi, da seveda želimo s to novo uredbo načeti tudi vprašanje škandalov s pokvarjenim mesom. Nismo še povsem na pravi poti, kar se tiče tega vprašanja, toda verjamem, da smo z označevanjem in zajamčeno sledljivostjo na pravi poti. Seveda moramo zdaj videti, kakšno vrsto označevanja bo predlagala Komisija. To ne bo posebno lahka naloga, saj vsi poznamo problem modre hrane za pse Chappi - tega si ne želi nihče . S tega vidika je zagotovo potrebno, da naši raziskovalci izberejo pristop.
<P>
Kar zadeva vprašanje ekoloških gnojil, ki je bilo prav tako predmet razprave in o katerem še nismo ustrezno debatirali, je Komisija dejansko nameravala omogočiti temeljitejše mešanje s snovmi, da tega živali niso niti opazile. Vendar pa bi imelo to za posledico spremembo kakovosti gnojila in menim, da smo v tem pogledu oblikovali dobro uredbo in da lahko primerno poskrbimo tudi za naše male vrtnarje, ki so jim ekološka gnojila tako pri srcu.
<P>
Na splošno je to dobra uredba. Z uredbo in sodelovanjem sem zelo zadovoljen in upam, da nam je ne bo treba prekmalu spet spreminjati. Sodelovanje s Komisijo je bilo zelo prijetno in za to sem zelo hvaležen.
<SPEAKER ID="043" NAME="Paul Rübig" AFFILIATION="PPE-DE">
(DE) Gospa predsednica, glede na načrtovanje seje bi rad omenil, da smo imeli včeraj zelo dolgo glasovanje, kar je privedlo do številnih problemov z naknadnimi zadolžitvami.
<P>
Danes bomo razpravo zelo kmalu preložili in z glasovanjem ne bomo začeli do 12. ure. Morda bi bilo mogoče načrtovati sejo tako, da bi čas učinkoviteje razdelili. To bi bilo v pomoč poslancem, predvsem pa obiskovalcem, ki so včeraj morali precej dolgo čakati na nas. To so seveda državljani, ki imajo prav tako pravico govoriti s svojimi poslanci, in v zvezi s tem bi bil zelo vesel, če bi v bodoče načrt seje lahko upošteval takšne postopke v vsestransko zadovoljstvo.
<SPEAKER ID="044" NAME="Predsednica">
Hvala, gospod Rübig. To bomo upoštevali in posredovali vaše pripombe naprej. Zelo težavno obdobje je, saj se približujemo zaključku mandata.
<P>
Razprava je zaključena.
<P>
Glasovanje bo potekalo danes ob 12.00.
<P>
(Seja je bila prekinjena ob 10.15 in se je nadaljevala ob 10.50.)
