<CHAPTER ID="011">
Podnebno-energetski sveženj in sveženj o pomorskem prometu (podpis aktov) 
<SPEAKER ID="333" NAME="Predsednik">
Gospod namestnik predsednika vlade in predstavnik predsedstva Evropske unije, gospod Nečas, komisar Rehn, spoštovani poročevalci in predsedniki odborov, gospe in gospodje.
<P>
Danes nam je v zadovoljstvo, da bomo skupaj podpisali dva pomembna svežnja, podnebno-energetski sveženj in sveženj za celovito pomorsko politiko v Evropski uniji. To je vrhunec skladnega dela, ki smo ga izvedli s Svetom in Komisijo. S sprejetjem teh dveh zakonodajnih projektov Evropska unija dokazuje, da je sposobna ravnati odločno, da bi premagala izzive v osnovnih sektorjih trajnostnega razvoja, okoljske zaščite in varnosti na morju. To javno podpisovanje nam bo pomagalo poudariti pomen evropske zakonodaje pred evropskimi državljani.
<P>
V podnebno-energetskem svežnju sta Parlament in Svet zagotovila Evropski uniji podlago za doseganje podnebnih ciljev do leta 2020 in nadaljnjo vodilno vlogo v boju proti podnebnim spremembam. Podnebni sveženj zajema pomembne pravne okvire, ki bodo pomagali, na primer izboljšati sistem trgovanja z emisijami ali prizadevanja držav članic, da bi zmanjšale emisije toplogrednih plinov in spodbujale obnovljive vire energije ali tehnike skladiščenja ogljika. Poročevalki gospa Doyle in gospa Hassi sta tukaj z nami, tako so mi vsaj zatrdili; gospo Hassi vidim.
<P>
Ta sveženj bo Evropski uniji dal potrebno verodostojnost v pripravah na mednarodno konferenco, ki bo potekala decembra v Köbenhavnu, in med pogajanji o celovitem in zavezujočem sporazumu.
<P>
Kar zadeva pomorski promet, sta se Parlament in Svet med usklajevanjem dogovorila o osmih dokumentih. To je rezultat obsežnega dela v zadnjih treh letih.
<P>
Ta rezultat je tudi dokaz močnega pritiska Evropskega parlamenta, da se zagotovi, da se v prihodnosti s povečanjem varnosti na morju preprečijo nesreče na morju, kot sta bili nesreči Erike leta 1999 in Prestige leta 2002.
<P>
Danes vidimo, da so bili uzakonjeni številni predlogi Začasnega odbora za izboljšanje varnosti na morju, ki ga je ustanovil Evropski parlament. Zaradi teh specifikacij so se izboljšali nadzor in pregledi ladij, nadzor pomorskega prometa in zavarovanje lastnikov ladij, uvedeno je bilo obvezno zavarovanje ter poostrena zahteva po preiskavi in odgovornosti v primeru nesreče.
<P>
Vesel sem, da se nam je poročevalka gospa Doyle zdaj pridružila.
<P>
Ob koncu mi dovolite, da izrazim svojo hvaležnost češkemu predsedstvu, Komisiji, članom Odbora za okolje, javno zdravje in varnost hrane, Odbora za industrijo, raziskave in energetiko ter Odbora za promet in turizem, zlasti pa njihovim predsednikom in poročevalcem, ki so vsi na vso moč delali na teh pomembnih zakonodajnih aktih. Zahvaljujem se predvsem vam, spoštovani člani, ker ste se danes udeležili podpisovanja teh pomembnih zakonodajnih projektov. Vesel sem predvsem, da sta nas s svojo prisotnostjo danes opoldne počastila dva predsednika skupin. Hvala za to.
<P>
Zdaj besedo predajam predsedniku Sveta.
<SPEAKER ID="334" NAME="Petr Nečas">
predsednik Sveta. - (CS) Gospod predsednik, Komisar, gospe in gospodje, rad bi se vam zahvalil, ker ste me povabili na to zasedanje Evropskega parlamenta ob slavnostnem podpisovanju podnebno-energetskega svežnja in svežnja o pomorskem prometu, dveh ključnih ukrepov, o katerih so se dogovorile države članice EU s pomočjo Komisije, tega Parlamenta in drugih partnerjev. Na začetku bi v imenu Evropskega sveta rad povedal nekaj besed o podnebno-energetskem svežnju.
<P>
Sveženj potrjuje vodilno vlogo EU v globalnem boju proti podnebnim spremembam, obenem pa spoštuje dejanske možnosti in gospodarske pogoje vsake države članice. Podnebno-energetski sveženj ima pomembno simbolno vrednost, saj ponazarja dejstvo, da so se navkljub težkim gospodarskih okoliščinam predstavniki polovice milijarde ljudi, tj. 500 milijonov ljudi, uspeli dogovoriti o nekaterih zelo jasnih ukrepih, strategijah in ciljih v tem pomembnem in občutljivem načrtu. Obenem je njegova vrednost tudi v tem, da je pozitiven primer za naše partnerje v svetu. To priložnost bi rad izkoristil, da se zahvalim našim štirim poročevalcem, zlasti za pripravo, pogajanje in zasnovo te zbirke jasnih ukrepov, kot tudi celotnemu Parlamentu za njegov aktiven in pozitiven prispevek, Komisiji za njeno podporo in pripravljenost skozi celoten postopek odobritve in francoskemu predsedstvu za njegovo izjemno stopnjo sodelovanja. Sveženj nam Evropejcem utira pot v pogajanja o globalnih sporazumih o strategiji za podnebne spremembe, ki bi morala biti zaključena letos decembra na köbenhavnski konferenci. EU je vodilna na področju podnebne zaščite in te dolgotrajne premoči ne gre zapraviti, temveč jo je treba pretvoriti v drugo kakovost.
<P>
Gospe in gospodje, zdaj bi rad povedal nekaj besed o pomenu tretjega svežnja o pomorski varnosti, ki predstavlja nadaljnji in enako pomemben rezultat sodelovanja med Svetom in Evropskim parlamentom. Evropska javnost je bila zelo vznemirjena, ko se je tanker Erika, ki je prevažal 20 000 ton nafte, prepolovil ob britanski obali leta 1999 in povzročil izjemno okoljsko škodo ter ko je tri leta kasneje iz tankerja Prestige izteklo 120 ton nafte na obalo Galicije v Španiji. Vsi se spominjamo tragičnih slik iz medijev, ki so prikazovale na tisoče prostovoljcev, ki so jih pripeljali na obalna območja, da bi počistili umazanijo, kako nemočno gledajo ptice ter druga bitja in rastline, ki se dušijo v črni plimi. Morali smo narediti vse, kar je v naši moči, da preprečimo podobne naravne katastrofe takšnega obsega. Jasno je, da smo morali delovati skupaj. EU je seveda morala dati jasno vedeti, da ladje v zelo slabem stanju, nezavarovane in takšne, ki ne izpolnjujejo osnovnih varnostnih predpisov, niso dobrodošle na evropskih obalah. Novembra 2005 se je Evropska komisija odzvala tako, da je vložila osem ambicioznih zakonodajnih predlogov, tako imenovani tretji sveženj o pomorski varnosti. Ta sveženj bo Evropi prinesel otipljive rezultate v obliki boljšega preprečevanja pomorskih nesreč, pogostejših pregledov in jasne razmejitve odgovornosti, osredotočene na ladijske upravljavce. Poleg precejšnjega vpliva na okolje - ki pripada vsem nam - bodo rezultate evropske zakonodaje cenili ne le državljani in podjetja v obmorskih državah, kot bi morda pričakovali, temveč tudi izvozno usmerjene celinske države, kot je moja, ki velik del proizvodnje prevažajo iz Evrope po morju. Celinskim državam je skupen ključen interes, da tankerji, kot sta Erika in Prestige, ne plovejo več ob obalah Evrope in da pomorski promet poteka učinkovito, varno in okoljsko odgovorno.
<P>
Gospod predsednik, gospe in gospodje, ob koncu bi se rad zahvalil poročevalcem Evropskega parlamenta, francoskemu predsedstvu in Komisiji za njihovo trdo delo na pomorskem svežnju. Brez njihovega truda in sodelovanja ne bi bil mogoč uspešen izid, ki prinaša jasne koristi evropski javnosti, podjetjem in okolju.
<SPEAKER ID="335" NAME="Predsednik">
Hvala, gospod minister. Zdaj naprošam komisarja Rehna in poročevalce, da stopijo k mizi, kjer bova z ministrom Nečasem podpisala akte v vaši prisotnosti.
<P>
(Podpis aktov)
