<CHAPTER ID="023">
Evropsko leto boja proti revščini in socialni izključenosti (razprava)
<SPEAKER ID="155" NAME="Predsednik">
Naslednja točka je poročilo, ki ga je pripravila gospa Marie Panayotopoulos-Cassiotou v imenu odbora za zaposlovanje in socialne zadeve o predlogu Sklepa Evropskega parlamenta in Sveta o evropskem letu boja proti revščini in socialni izključenosti (2010) - C6-0469/2007 -.
<SPEAKER ID="156" NAME="Vladimír Špidla">
komisar. - (CS) Gospod predsednik, gospe in gospodje, zahvaljujem se poročevalki gospe Panayotopoulos-Cassiotou, odboru za zaposlovanje in socialne zadeve ter pripravljavki mnenja za odbor za pravice žensk in enakost spolov gospe Geringer za odlično opravljeno delo.
<P>
Evropsko leto 2010 bo imelo pomembno vlogo pri razvoju socialne Evrope. Izbran pristop za to leto, v katerem bodo centralizirane in decentralizirane metode združene, mora zagotoviti največjo podporo politični koheziji med subjekti in različnimi ravnmi upravljanja ter neko mero prožnosti ob upoštevanju posebnih razmer v posameznih državah članicah.
<P>
Evropsko leto 2010 bo Evropski uniji in državam članicam omogočilo obnovo politične zavezanosti ter poudarilo, da revščina in socialna izključenost vplivata na socialni in gospodarski razvoj Unije ter na dostojanstvo naših državljanov. Cilj evropskega leta 2010 je dokazati, da se je mogoče uspešno boriti proti revščini.
<P>
Poleg tega bo evropsko leto 2010 zagotovilo podlago za razpravo o evropskih vrednotah in spoštovanju teh vrednot, kar je ključni dejavnik pri razvoju javnih politik na ravni Unije in držav članic. Zagotovilo bo drugačno dojemanje ljudi, ki trpijo zaradi revščine in socialne izključenosti.
<P>
Komisija je vedno vztrajala pri tem, da se mora ta pristop ohraniti v besedilu. Menim, da na tem temelji tudi večina predlogov sprememb, ki jih je predložil Evropski parlament.
<SPEAKER ID="157" NAME="Marie Panayotopoulos-Cassiotou">
poročevalka. - (EL) Gospod predsednik, gospod komisar, gospe in gospodje, po podatkih iz skupnega poročila o socialni zaščiti in socialni vključenosti za leto 2008 pod pragom revščine še vedno živi 16 % prebivalstva EU, pri čemer je zaradi revščine in socialne izključenosti ogroženih 19 % otrok, čeprav so se države članice leta 2000 zavezale k znatnemu zmanjšanju revščine do leta 2010.
<P>
Revščina ne vpliva le na ženske, otroke in nekatere socialne skupine, ki so vedno zelo ranljive. Mednarodni dogodki v energetskem sektorju in sektorju za proizvodnjo hrane niso izkoreninili revščine, ampak so jo le še povečali, pri čemer je to povečanje tudi posledica notranjih razlik med manj bogatimi regijami Unije. Te oddaljene, otoške in druge regije so industrijsko in strukturno zelo prikrajšane.
<P>
Revščina in socialna izključenost ogrožata razvoj, konkurenčnost in socialni model. Poleg tega kršita človekove pravice v Evropi, ki želi postati zgled spoštovanja človeškega dostojanstva in spodbujanja enakih možnosti za vse.
<P>
Predlog Komisije o letu 2010 kot evropskem letu boja proti revščini in socialni izključenosti z znatno večjim proračunom, kot je bil namenjen za prejšnja leta, je pomemben korak pri spodbujanju solidarnosti, socialne pravičnosti ter večje gospodarske in socialne kohezije.
<P>
Prizadevamo si, da bo leto 2010 prelomnica v zvezi s priznavanjem večrazsežnostne narave revščine in socialne izključenosti. To priznavanje ne zajema le materialne revščine, ampak tudi dostop do zdravstvenih storitev in stanovanj, socialno zaščito, izobraževanje, usposabljanje, zaposlovanje ter kakovost življenja. Sprejeti moramo dejstvo, da tisti, ki trpijo zaradi revščine, imajo pravico, da živijo dostojanstveno ter sodelujejo v socialnem in gospodarskem življenju. Utrditi moramo skupno odgovornost evropskih agencij držav članic, socialnih partnerjev in vseh državljanov v zvezi s povečanjem socialne kohezije. Leto 2010 bo postavilo temelje za učinkovito zagotavljanje skupne odgovornosti in pravično prerazporeditev bogastva.
<P>
Skupina Evropske ljudske stranke (Krščanskih demokratov) in Evropskih demokratov je prevzela pobudo v zvezi s predlogi ter sprejela predloge sprememb, da bi omogočila sodelovanje vseh političnih skupin v Evropskem parlamentu. Zato smo predlog Komisije okrepili tako, da smo razširili opredelitev ranljivih kategorij in vključili vprašanja, kot so izpolnjevanje potreb družin s posebnimi težavami, enostarševske in velike družine, obravnavanje posebnih težav invalidov in brezdomcev ter spodbujanje dejavnega združevanja in dostopa do kulture in rekreacije.
<P>
To seveda ne vpliva na primarni cilj v zvezi z izboljšanjem finančnega stanja posameznikov in družin z zagotavljanjem dostopa do dostojne in stalne zaposlitve. Dobra zaposlitev zagotavlja občutek vključenosti in samozadostnosti, ki je potreben za izpolnjevanje potreb ranljivejših članov družbe, kot so otroci in starejši ljudje.
<P>
Kot poslanci smo pozorno spremljali pravilno izvajanje zakonodaje Skupnosti v zvezi z enakimi možnostmi. Sodelovali smo pri oblikovanju in uporabi celostnih in usklajenih politik na nacionalni, regionalni in lokalni ravni. Te politike so razvili javni in zasebni organi s pomočjo žrtev revščine, da bi ohranili načela dobrega upravljanja, subsidiarnosti in sorazmernosti.
<P>
Krepitev odprte metode usklajevanja, usklajevanje ukrepov med obstoječimi evropskimi programi in izidi prejšnjih let, dejavno sodelovanje civilne družbe ter pravilno vrednotenje predlogov in izidov, ki ga izvede Evropska komisija, so dejavniki, ki bodo prispevali k uspehu leta boja proti revščini.
<P>
Parlament, Komisija in Svet so poskusili doseči soglasje v zvezi z vprašanjem sodelovanja nevladnih organizacij in ravni financiranja njihovih ukrepov. Veseli nas, da je Svet sprejel predlog, da k sklepu priloži dodatno izjavo Komisije o spodbujanju sodelovanja malih in srednjih nevladnih organizacij ter o možnosti, da nacionalne agencije v celoti financirajo ukrepe teh organizacij.
<P>
Zahvaljujem se pristojnim uradnikom, kolegom in poslancem za njihov prispevek k pripravi sklepa.
<SPEAKER ID="159" NAME="Lidia Joanna Geringer de Oedenberg">
pripravljavka mnenja odbora za pravice žensk in enakost spolov. - (PL) Gospod predsednik, izboljšanje kakovosti življenja državljanov EU je bistvo evropskega združevanja. Kljub temu statistični podatki kažejo, da 78 milijonov ljudi v EU živi pod pragom revščine, pri čemer prevladujejo otroci, ženske in starejši ljudje. To pomeni, da mora Evropska unija poleg gospodarskih ukrepov izvajati tudi socialne pobude, na kar je Evropski parlament opozarjal ob številnih priložnostih. Parlament je v svoji resoluciji z dne 15 novembra 2007 poudaril, da morata krepitev socialne kohezije ter odprava revščine in socialne izključenosti postati politični prednostni nalogi Evropske unije. Pobuda Komisije v zvezi z določitvijo leta 2010 za evropsko leto boja proti revščini in socialni izključenosti je povsem v skladu s to resolucijo ter bi lahko znatno prispevala k usmerjanju politične pozornosti in spodbujanju splošnih dejavnosti v zvezi z dodatno krepitvijo socialne zaščite in socialnega vključevanja.
<P>
Proračun, ki je namenjen za to pobudo, znaša rekordnih 17 milijonov EUR, vendar je uspeh te pobude odvisen predvsem od izvajanja projektov na nacionalni ravni. Zato je treba države članice pozvati, da sodelujejo pri tej pobudi ter v ta namen zagotovijo ustrezne človeške vire in finančna sredstva.
