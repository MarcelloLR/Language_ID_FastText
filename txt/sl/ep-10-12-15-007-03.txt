<CHAPTER ID="007-03">
3. Stališče Parlamenta o novem predlogu proračuna za leto 2011, kot ga je spremenil Svet (
<SPEAKER ID="170" NAME="Sidonia Elżbieta Jędrzejewska" AFFILIATION="PPE">
(PL) Gospod predsednik, menim, da je potrebna kratka obrazložitev za poslance. Glasujemo o nespremenjenem predlogu, ki nam ga je predložil Svet, ker je ta predlog povsem enak kot stališče, ki ga je prejšnji teden sprejel Odbor za proračun. Predlog je v skladu s tem, o čemer smo se dogovorili na zelo dolgih pogajanjih, ki so trajala 10 mesecev.
<P>
To priložnost bi rada izkoristila za to, da se zahvalim zlasti strokovnim poročevalcem iz odborov Evropskega parlamenta. Zahvaljujem se vam za nenehno zaupanje in podporo. Zahvaljujem se vam za to, da ste nam danes omogočili sprejetje proračuna za leto 2011, tako da se bo proračun lahko začel učinkovito izvrševati že na začetku januarja naslednje leto.
<SPEAKER ID="172" NAME="Olivier Chastel">
predsedujoči Svetu. - (FR) Gospod predsednik, spoštovani poslanci, Parlament je tako sprejel stališče Sveta o predlogu proračuna za leto 2011 brez sprememb. Seveda sem v imenu Sveta zadovoljen z našim skupnim dogovorom o proračunu za leto 2011.
<P>
(Aplavz)
<SPEAKER ID="173" NAME="Predsednik">
Prosim, prisluhnite tej izjavi. Pomembna je. Prvič v zgodovini smo uporabili postopek iz Lizbonske pogodbe. Lani smo uporabili poenostavljen postopek. Tokrat je bil prvič uporabljen celotni postopek Lizbonske pogodbe. Zato bi rad dal naslednjo izjavo. Evropski parlament je sprejel stališče Sveta z dne 10. decembra 2010 o predlogu splošnega proračuna, ki ga je Komisija predložila 26. novembra 2010. Proračunski postopek je bil končan v skladu s členom 314 Pogodbe o delovanju Evropske unije. V skladu s tem členom in točko 4(a) tega člena razglašam, da je proračun za leto 2011 dokončno sprejet, in zdaj bom uradno podpisal dokument.
