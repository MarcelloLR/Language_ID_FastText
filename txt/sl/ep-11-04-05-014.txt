<CHAPTER ID="014">
Politične stranke na evropski ravni in pravila glede njihovega financiranja (razprava) 
<SPEAKER ID="517" NAME="Predsednik">
Naslednja točka je poročilo gospe Giannakou v imenu Odbora za ustavne zadeve o uporabi Uredbe (ES) št. 2004/2003 o predpisih, ki urejajo delovanje političnih strank na evropski ravni, in predpisih glede njihovega financiranja (A7-0062-2011).
<SPEAKER ID="518" NAME="Marietta Giannakou">
poročevalka. - (EL) Gospod predsednik, Parlament je danes pozvan, da razpravlja o poročilu, ki sem ga pripravila v imenu Odbora za ustavne zadeve o predpisih, ki urejajo delovanje političnih strank na evropski ravni, in pravilih glede njihovega financiranja. Kljub dejstvu, da obstaja podobna uredba, evropske politične stranke nimajo statuta v skladu z Lizbonsko pogodbo in Evropsko unijo, s čimer imam v mislih statut, kot je opredeljen v členu 10(4) Lizbonske pogodbe, ki govori o političnih strankah na evropski ravni, ki pomagajo oblikovati evropsko politično zavedanje in izražajo voljo državljanov Unije. Seveda to ne pomeni, da bodo evropske stranke delovale kot mednarodne nevladne organizacije na ravni belgijske države. Zato je po sprejetju poročila generalnega sekretarja o financiranju strank in njegovega predloga za oblikovanje statuta ter predloga Evropskega parlamenta v prehodnem poročilu za leto 2003 glede potrebe po takšnem statutu - Lizbonska pogodba takrat sicer še ni bila sprejeta - in nazadnje sklepa predsedstva z dne 10. januarja Odbor za ustavne zadeve na podlagi resnega zaslišanja vseh političnih strank, predsednikov in sekretarjev na evropski ravni ter priznanih profesorjev gospodarskega in ustavnega prava ter na podlagi zaslišanja organizacije Transparency International in Računskega sodišča EU odobril to poročilo, ki Evropsko komisijo poziva, naj predloži ustrezen predlog, da bomo lahko imeli pravi evropski statut za politične stranke.
<P>
Seveda bo ta statut imel določena merila, kot je opredeljeno v poročilu: članice morajo biti nacionalne stranke iz vsaj sedmih držav ali regij, kjer imajo regionalni organi teh držav zakonodajna pooblastila. Hkrati bo obstajala razlika med priznavanjem evropskih strank in njihovim financiranjem. Da bi pridobile sredstva, morajo imeti izvoljenega vsaj enega poslanca. Seveda se jim bodo lahko pridružili posamezniki, preprosti državljani, prav tako pa stranke.
<P>
Predlogi ne vključujejo le evropskih političnih strank, pač pa tudi njihove fundacije. Pozivajo - in to je pomembno - k pravnemu, političnemu in fiskalnemu statusu evropskih strank znotraj okvira in seveda pod okriljem evropskega pravnega statuta in evropskih zakonov na splošno.
<P>
Odbor za ustavne zadeve je obširno razpravljal o zadevi in prišel do tega predloga, seveda z rahlimi razlikovanji, ki so prikazana v predlogih sprememb. V bistvu je prišel do zaključka, da gre za vprašanje krepitve demokracije, doseganja močnejše prisotnosti državljanov znotraj evropskih institucij z ustanovitvijo takšnega statuta, in seveda glede vprašanja financiranja določa, da bi 10 % moralo priti iz lastnih virov in da bi donatorji morali zagotoviti 25 tisoč EUR in ne 12 tisoč EUR kot zdaj. Hvala, gospod predsednik. Seveda upam, da bo na plenarnem zasedanju to poročilo sprejeto.
<SPEAKER ID="519" NAME="Maroš Šefčovič">
podpredsednik Komisije. - Gospod predsednik, želim se vam zahvaliti za priložnost, da lahko z vami razpravljam o poročilu glede evropskih političnih strank in njihovih fundacij. Prav tako bi se želel zahvaliti gospe Giannakou za pripravo tega samoiniciativnega poročila.
<P>
Mi pri Komisiji obravnavamo to poročilo kot zelo pomembno. Vemo, da imajo evropske politične stranke v evropskem povezovanju pomembno vlogo. Zlasti pomagajo zagotoviti, da poteka razprava o političnih vprašanjih z evropskega stališča in da so ta predstavljena pravočasno, to je pred volitvami v Evropski parlament, da se izognemo prevladi popolnoma nacionalnih vprašanj, kar se, kar vsi vemo, lahko zgodi zelo hitro. Zato pozdravljam v prihodnost usmerjen ton poročila in se veselim, da bomo o njegovi vsebini razpravljali danes zvečer in tudi v prihodnosti.
<P>
Člen 12 Uredbe (ES) 2004/2003 določa, da Evropski parlament najpozneje 15. februarja 2006 objavi poročilo o uporabi te uredbe in o financiranih dejavnostih. Poročilo mora navesti, kjer je primerno, spremembe, ki bi jih bilo treba uvesti v sistem financiranja. Kot sem povedal, pozdravljamo samoiniciativno poročilo gospe Giannakou in spremljajočo resolucijo kot pozitiven korak, vendar je treba poudariti, da bi informacije o dejanskem izvajanju sedanje uredbe in financiranih dejavnostih lahko bile bolj točne in bi se jih dalo izboljšati.
<P>
V tem smislu in glede na jutrišnje glasovanje Parlamenta bi Komisija lahko bila pozvana, naj ukrepa z nadaljnjim pregledom Uredbe (ES) 2004/2003 in finančno uredbo ali z novo zakonodajo. Če bi Parlament prišel do zaključka, da ustrezna obstoječa zakonodaja zahteva spremembe ali da je potrebna nova zakonodaja, bo Komisija resno preučila te zaključke in, če se bo strinjala, sprejela ustrezne pobude.
<P>
Komisija bo prav tako razmislila, kako bi lahko Uredbo (ES) 2004/2003 dolgoročno še izboljšali, da bi podprli razvoj močnejših in resnično nadnacionalnih političnih strank in fundacij na evropski ravni za razvoj pravega evropskega političnega javnega prostora.
<P>
Glede posebnega vprašanja pravnega statuta evropskih političnih strank se zavedam, da Parlament ne poziva prvič k takšnemu statutu. Vprašanje je dokaj podrobno obravnavano v študiji, ki jo je naročil Odbor za ustavne zadeve (AFCO), in menim, da študija sama po sebi jasno kaže, da gre za vrsto zapletenih ustavnih, političnih in praktičnih vprašanj, povezanih z vzpostavitvijo takšnega statuta. Zato zadeva resnično zahteva zelo skrbno in podrobno analizo.
<P>
Enako velja za nekatera druga vprašanja, ki jih poročilo obravnava. Pri predlogih, ki bi zahtevali spremembe finančne uredbe, Komisija prav tako vidi potrebo po širšem razmisleku o zakonodajnih rešitvah in času morebitnih sprememb.
<P>
Za zaključek, poročilo gospe Giannakou in spremni osnutek resolucije zastavljajo vprašanja, ki so bistvo evropskega povezovanja in njegove demokratične narave in ki jim zato moramo nameniti vso pozornost. Z veseljem pričakujem razpravo o teh vprašanjih danes zvečer in tudi v prihodnosti.
<SPEAKER ID="520" NAME="Carlo Casini" LANGUAGE="IT">
Gospod predsednik, komisar, gospe in gospodje, najprej bi se želel iskreno zahvaliti gospe Giannakou za odlično in inteligentno delo.
<P>
Ko se pogovarjamo o političnih strankah, moramo upoštevati dva problema. Prvič, strank v nobeni državi ne cenijo preveč. Drugič, na evropskih volitvah politične stranke na splošno zastopajo interese svoje nacionalne države in ne interesov Evrope kot celote. Na ravni javnega mnenja zato primanjkuje pozitivnega odnosa do strank ali do njihove funkcije v povezavi z gradnjo Evrope.
<P>
Zato moramo nujno ukrepati. Ne samo v Lizbonski pogodbi, kot je že bilo ugotovljeno, pač pa se v mnogih ustavah, v skoraj vseh evropskih ustavah, pojmuje, da je funkcija strank v nacionalnem interesu in je zato bistvena za ustvarjanje demokracije in doseganje skupnih interesov. Pomembno je poudariti, da govorim o ustavah in ne o običajnih zakonih in da tako omenjam temeljne strukture držav in Evropske unije kot celote.
<P>
Zato je nujno, da opredelimo statut za stranke, ki se resnično obračajo k Evropi in ki niso le algebrajski seštevek posameznih nacionalnih formacij brez temeljev za trajno evropsko strukturo. Namesto tega moramo videti stranke, ki razmišljajo in delajo v evropskem kontekstu. Potreba, ki jo opisujem, je mnogo nujnejša, če resnično želimo videti enotno evropsko volilno zakonodajo, ki bi, upajmo, lahko vodila celo v eno evropsko volilno okrožje ob boku nacionalnim okrožjem. To bo povečalo občutek posameznega evropskega državljana, da pripada Evropi.
<P>
Zdaj prihajam k bistvu svojega argumenta. Kot je že bilo poudarjeno - in komisarju se vnaprej zahvaljujem -, je moj odbor trdo delal, vodil je zaslišanja in organiziral številne sestanke, vendar potrebujemo predlog, pobudo Evropske komisije, ki združuje evropske stranke v okviru zakonodaje Unije z novo pravno obliko v okviru javnega prava, z novo pravno osebnostjo, ki je prav tako veljavna v vseh državah članicah, in z enotno strukturo, ki jim omogoča, da delujejo kot predstavniki evropskega javnega interesa. Gospe Giannakou in komisarju se zahvaljujem za njune obljube.
<SPEAKER ID="521" NAME="Enrique Guerrero Salom" LANGUAGE="ES">
Gospod predsednik, komisar, gospa Giannakou, hvala, da ste pripravili to poročilo, za katerega menim, da bo pomagalo spodbuditi Komisijo, naj napreduje pri oblikovanju boljšega sistema za priznavanje in varstvo evropskih političnih strank.
<P>
Evropska demokracija je resnično predstavniška demokracija. Ustanova predstavniške demokracije je ostala nespremenjena od sredine 19. stoletja, ko je razširitev volilne pravice uresničila obljubo liberalnih revolucij, da bodo ljudje zastopani in bodo tako lahko nadzorovali svojo lastno usodo. Ustanova predstavništva ima trdne temelje, vendar od časa do časa potrebuje reforme in nove načine za kakovostnejše izražanje. Primer tega je delo, ki ga je opravil Parlament glede sprejema državljanske pobude.
<P>
Na kratko, demokracija nikoli ni preživela brez svobodnega predstavništva in predstavništvo nikoli ni bilo svobodno brez pluralne konkurence. To pluralno predstavništvo omogočajo politične stranke. V demokraciji stranke izražajo pluralizem in so temeljni instrumenti političnega udejstvovanja: prispevajo k oblikovanju javnega mnenja; ponujajo alternative ter splošne in sektorske vladne programe; usklajujejo socialne interese; prispevajo h komunikaciji med zahtevami ljudi in tistih, ki vladajo.
<P>
Kot je pravilno izpostavil teoretik političnih strank, se stranke niso razvile, da bi sporočale potrebe vladarjev ljudem, temveč da bi sporočale težnje državljanov vladarjem.
<P>
Zdaj mora to, kar je delovalo na nacionalni ravni, delovati na evropski ravni. Tako gre za zagotavljanje okvira in priložnosti evropskim političnim strankam, da bodo na evropski ravni opravljale funkcije, ki so jih opravljale na nacionalnem prizorišču. Za zagotovitev tega je najbolj bistveno, da imajo stranke pravni status, in to predlaga to poročilo: stranke, ki so prisotne na določenem ozemlju in ki hkrati ravnajo v skladu demokratičnimi pravili; ter razlikovanje med priznavanjem strank in financiranjem, ki zahteva podporo ljudstva.
<P>
Nazadnje pričakujemo, da bo Komisija sprožila mehanizem za izboljšanje nepopolnega stanja ureditve političnih strank.
<SPEAKER ID="522" NAME="Stanimir Ilchev" LANGUAGE="BG">
Gospod predsednik, poročilo gospe Giannakou odraža logični potek dogodkov v zadnjih letih, katerih namen je bil povečati zanimanje državljanov za politiko v Evropski uniji.
<P>
Ureditev političnih strank dandanes pomeni ustvarjanje državljanskega prostora brez meja. V zvezi s tem je poročilo gospe Giannakou vabilo reformam naklonjenim politikom. Načrti, zastavljeni v tem poročilu, so pomembni. Pomagali bodo, da bodo evropske stranke postale pravi instrument za povečanje participativnega upravljanja.
<P>
Ni naključje, da je bilo za to poročilo predloženih skoraj 100 predlogov sprememb. Kot rezultat skupnih prizadevanj je nastalo sedem kompromisnih različic, ki jih podpirajo vse parlamentarne skupine. Mislim, da je zanimanje za poročilo v Odboru za ustavne zadeve spodbudila ideja, da bi evropski strankarski sistem postal še prožnejši, privlačnejši in bolj logičen, da ne omenim primeren za procese v Evropi, na podlagi vzpostavitve splošnega političnega, pravnega in fiskalnega statusa evropskih strank.
<P>
Ne gre za organiziranje strank v skladu z enotno, standardizirano strukturo, temveč gre za uporabo splošnejšega modela. Osnovne razlike med strankami in fundacijami se še uporabljajo, vendar obstajajo nove priložnosti za večjo sinergijo v njihovem delovanju.
<P>
Poročilo in pričakovani nadaljnji razvoj morata spremeniti znano sedanje stanje, saj so sedanje stranke preprosto organizacije nacionalnih strank in nimajo neposredne povezave z volivci v državah članicah. Na podlagi teh teženj se priporoča, da začnemo preučevati pogoje za neposredno posamezno članstvo in udeležbo fizičnih oseb v notranjem delovanju stranke ter celo pri upravljanju stranke.
<P>
To poročilo postavlja številna občutljiva vprašanja. Na primer, jasno razlikuje med merili za ustanovitev politične stranke in tistimi za njeno financiranje. Poročilo bi morali podpreti, tako da lahko Komisija začne pripravljati nov oddelek v finančni uredbi, ki bo posvečen izrecno financiranju evropskih strank in fundacij.
<SPEAKER ID="523" NAME="Gerald Häfner" LANGUAGE="DE">
Gospod predsednik, gospe in gospodje, jasni pravni predpisi za politične stranke v Evropi so pomemben dejavnik za oblikovanje evropske družbe, razvoj evropske politične razprave in za pomoč pri spreminjanju evropskih volitev v resnično evropske, z evropskimi kampanjami in argumenti, ne pa z nacionalnimi kampanjami in argumenti, kot jih večinoma srečujemo zdaj. Zaradi tega bi se rad iskreno zahvalil gospe Giannakon za njeno poročilo. Pri tem sva tesno sodelovala. Na začetku se nisva strinjala glede vseh točk. Vendar se z veseljem podpiševa pod končni rezultat.
<P>
Rad bi izpostavil nekaj področij, ki so bila med razpravo za nas zlasti pomembna. Eno od njih je dejstvo, da morajo po našem mnenju stranke, ki želijo biti del demokratičnega procesa, biti prav tako demokratične v svojih strukturah. To zlasti velja za izvolitev organov stranke, izbiro kandidatov in pripravo list, kar je zdaj bilo vključeno v odstavek 5. Menim, da je to ogromen napredek. Enako velja za vrsto ostalih točk, ki jih tukaj ne nameravam omenjati.
<P>
Na kratko bi rad omenil najpomembnejšo točko: zahtevo, da mora stranka že imeti enega poslanca v Evropskem parlamentu. To se je prvotno zahtevalo za priznanje in prejem sredstev. Ta pogoj zdaj velja le za vprašanje financiranja. To je bilo zelo pomembno za nas, ker je treba priznanje in financiranje jasno ločiti. Priznanje pomeni, da mora biti svobodna konkurenca, tako da se v Evropi lahko oblikujejo nove stranke z novimi vprašanji in z novimi obrazi. Za to ne bi smele veljati prevelike omejitve. Če pogledamo vprašanje financiranja, pa je to seveda lahko povezano z določeno minimalno ravnjo volilnega uspeha. S tem se prav tako lahko strinjamo, čeprav bi si želeli podrobneje opredeliti to točko, zato nameravamo predložiti predlog spremembe.
<SPEAKER ID="524" NAME="Daniel Hannan">
v imenu skupine ECR. - Gospod predsednik, demokracija ni le redna pravica do prekrižanja volilnega listka. Demokracija je prav tako odvisna od povezave med vlado in tistimi, ki se jim vlada - naklonjenosti. Za delujočo demokracijo potrebujemo "demos", potrebujemo enoto, s katero se poistovetimo, kadar uporabljamo besedo "mi". Če vzamete "demos" iz demokracije, vam ostane samo še "kratos", moč sistema, ki mora z zakonom vsiliti, česar ne more zahtevati v imenu državljanskega patriotizma.
<P>
Institucij delujoče predstavniške vlade ne morete ustvariti z birokratsko odredbo. To smo poskusili v Evropski uniji. Ustvarili smo vse kvalitete in pasti: Evropski parlament, politične stranke, volitve in tako naprej, toda ne morete prepričati ljudi, naj se počutijo Evropejce na enak način, kot se nekdo počuti Norvežana, Japonca, Francoza, Portugalca ali kdor koli je.
<P>
Stranka bi morala rasti organsko, ker njeni člani priznavajo skupnost identitete in skupnih interesov. To ni nekaj, kar lahko naredimo z javnimi sredstvi ali ob premiku birokratovega pisala. Naj bom jasen, ECR nasprotuje tej zakonodaji, nasprotujemo zamisli, da bi imeli nadnacionalne stranke. Nekatere od naših sestavnih članic smo povezali v zavezništvo strank, vendar nasprotujemo enemu statutu. Nasprotujemo povečanjem proračuna - kar je po mojem mnenju presenetljiva dodelitev sredstev v sedanjih gospodarskih razmerah - in nasprotujem ideji mojega rojaka in prijatelja Andrewa Duffa, da bi tem nadnacionalnim strankam moralo biti dovoljeno, da denar EU učinkovito porabijo na nacionalnih referendumskih kampanjah.
<P>
Evrope ne boste ustvarili s porabo javnega denarja. Vse zlato iz vseh naših nacionalnih zakladnic skupaj ne more prepričati ljudi o napačni ideji.
<SPEAKER ID="525" NAME="Helmut Scholz">
v imenu skupine GUE/NGL. - (DE) Gospod predsednik, gospod Šefčovič, gospe in gospodje, lahko le pozdravimo dejstvo, da je pristop Evropskega parlamenta do vprašanja demokratizacije evropskih postopkov odločanja resen in praktičen. Kot kaže poročilo gospe Giannakou, ta pristop prav tako vključuje nadaljnji razvoj evropskih strank, ki so že vrsto let vsakodnevna politična realnost v Evropi, vendar do zdaj še niso bile enakovredne partnerke in akterke v smislu njihovega demokratičnega vpliva na politiko EU. Tudi na ravni EU potrebujemo politične stranke, ki so trdno zakoreninjene v družbah, ki jih predstavljajo, in ki lahko imajo pomembno vlogo na volitvah v Evropski parlament ter pri ustvarjanju evropske odprtosti na podlagi notranjih demokratičnih struktur in predpisov.
<P>
Glede tega poročila moram reči, da bi mi bilo ljubše, če bi poročevalka izkazala več poguma in uporabila pravico Parlamenta do pobude ter s tem naredila resnično pomemben korak k razvoju političnega sistema in strankarskega sistema v Evropski uniji. To je korak, ki ga mnogi državljani že pričakujejo in ki jih bo spodbudil, da se bodo vključili. Povezane evropske in nacionalne ravni odločanja in odnosi med političnimi strankami bi lahko bili bolj jasno obravnavani kot skupni dejavnik, ki je pregleden in odprt za vplive.
<P>
Evropski parlament bi zdaj moral odločno pozvati Komisijo in Svet, naj v tem smislu prevzameta pobudo. Od Komisije in Sveta pričakujem konstruktivno sodelovanje.
<SPEAKER ID="526" NAME="John Stuart Agnew">
v imenu skupine EFD. - Gospod predsednik, ta zakonodaja bo EU dovolila reševanje vprašanja referendumskih kampanj z denarjem zato, da bi zagotovila, da bo pravi rezultat za spremembo kupila že prvič!
<P>
Združeno kraljestvo bo v prihodnosti razpisalo referendum vsakič, ko bo EU predlagala, da bi svojim volivcem odvzela moč. EU se zelo boji, da bi podali vrsto napačnih odgovorov. Zato namerava odvzeti denar davkoplačevalcem Združenega kraljestva, da bi jim vcepila svojo različico edine prave poti.
<P>
Na čelu zakonodaje je Andrew Duff, liberalnodemokratski poslanec iz moje regije. Podpora njegovi stranki je v Združenem kraljestvu nedavno padla - stranki, ki si seveda obupano prizadeva, da bi institucije EU vladale Združenemu kraljestvu. Samovolja EU ter njen prezir do volivcev v Združenem kraljestvu še nikoli nista bila tako očitna. Seje semena svoje lastne pogube, ker nam bo zakonodaja omogočila financiranje referendumske kampanje, ki jo mnogi v moji državi že dolgo čakamo - dala nam bo priložnost, da se popolnoma izmaknemo njenemu vplivu.
<SPEAKER ID="527" NAME="Nicole Sinclaire" AFFILIATION="NI">
Gospod predsednik, ali bi se moj kolega, gospod Agnew, strinjal z mano, da bi politična stranka, ki bi sprejela sredstva v skladu s to zakonodajo kot posamezna stranka in ki bi zlasti morala upoštevati program EU in dejavnosti ter temeljna načela evropske zakonodaje, skupaj z razvojem evropskega prava na vseh ravneh, regionalni, nacionalni in na evropski ravni, to bila stranka, ki je izgubila svoja načela? Ali se strinjate z mano, gospod Agnew?
<SPEAKER ID="528" NAME="John Stuart Agnew" AFFILIATION="EFD">
Gospod predsednik, gospe Sinclair povem, da bomo iz tega poskušali potegniti kar največ, ker uporabljamo hudičev denar za opravljanje božjih del. To počnemo in vi to veste.
<SPEAKER ID="529" NAME="Nicole Sinclaire" AFFILIATION="NI">
Toda ali boste sprejeli načelo evropskega prava?
<SPEAKER ID="530" NAME="John Stuart Agnew" AFFILIATION="EFD">
Ne, seveda ga ne. Zato smo tudi tukaj.
<SPEAKER ID="531" NAME="Rafał Trzaskowski" AFFILIATION="PPE">
Gospod predsednik, naj se najprej zahvalim naši poročevalki, gospe Giannakou, in Komisiji za odlično sodelovanje in odlično poročilo.
<P>
Ali resnično ustvarjamo evropski demos, kot nam je pravkar povedal spoštovani kolega, gospod Hannan? Ne vem, ne spuščam se tako daleč. Trenutno želimo okrepiti porajajoči se evropski javni prostor in predvsem poživiti razprave o evropskih vprašanjih. Mislim, da je ideja tega parlamenta, da evropske državljane približamo našim razpravam, in kaj je preprostejšega od tega, da začnemo z njimi razpravljati o evropskih vprašanjih.
<P>
Mimogrede, govorim lahko le v svojem imenu, vendar nisem birokrat - sem neposredno izvoljen poslanec tega parlamenta.
<P>
Pravzaprav poteka razprava o tem, da bi povečali vidnost evropskih političnih strank, h katerim vsi pripadamo, ne glede na to, ali sedimo na levi, na sredini ali na desni strani tega parlamenta. Privesti jih iz sence, ker zdaj nihče pravzaprav ne ve, kaj počnejo, kakšen je njihov status, ali proizvedejo kaj dodane vrednosti - in v skupini EPP smo mnenja, da jo. To je možnost, da dejansko imamo nekakšno predstavitev programa, in upam, da se bomo v prihodnosti na evropskih volitvah prepirali glede evropskih vprašanj, ne pa se vedno znova zapletali v nacionalno retoriko.
<P>
To poročilo je pozitivno v treh točkah. Prvič, ustvarja določeno ravnotežje med operativnim organom znotraj parlamentarnih strank in jasno povezavo s tem, kar počnemo v tem parlamentu, saj povezuje financiranje s prisotnostjo v tem parlamentu - Evropskem parlamentu. Drugič, prinaša organizacijsko usklajenost med evropskimi političnimi strankami in evropskimi fundacijami, kar je hvalevredno, in tretjič, zaostruje in pojasnjuje financiranje evropskih političnih strank, kar mislim, da bi moral biti cilj nas vseh.
<SPEAKER ID="532" NAME="Monika Flašíková Beňová" AFFILIATION="S&amp;D">
- (SK) Gospod predsednik, če pogledamo zgodovino evropskega povezovanja in sedanjo ureditev in delovanje EU, lahko rečemo, da na EU ni treba gledati le kot na skupino držav, temveč bolj kot na politično prizorišče s potencialom ustvarjanja pristne evropske javnosti. Ne le, da ima EU enotni trg, svoja zakonodajna telesa, voljeno telo predstavnikov in svoj sodni sistem. Politične stranke na evropski ravni prav tako že dolgo obstajajo. Niso le zveze nacionalnih strank. Imajo svojo agendo, evropsko agendo, in so sestavni del evropskega političnega življenja. Okrepitev političnih strank na evropski ravni utrjuje participativno upravljanje v EU in s tem tudi demokracijo.
<P>
Zaradi tega pozdravljam predlagane predloge za reformo statutov in financiranja političnih strank na ravni Unije, prav tako pa bi se vam rada osebno zahvalila, gospod podpredsednik, za sodelovanje.
<P>
Zdaj je zelo pomembno za politične stranke, da dobijo skupni in enotni pravni statut. Odpraviti moramo razlike med sistemom za politične stranke in pravili, ki se uporabljajo za evropske institucije. To je mogoče na podlagi uvedbe skupnega političnega, pravnega in fiskalnega statuta za politične stranke na evropski ravni. Prav tako bi bilo primerno preučiti, ali bi pravica do ustanovitve take stranke morala biti omejena na politične stranke, ki delujejo na nacionalni ali regionalni ravni.
<P>
Prav tako je primerno vprašanje sistema financiranja. Sistem za odobritev sredstev za politične stranke na evropski ravni je treba poenostaviti. Da bi ohranili preglednost, je treba omogočiti izvedbo finančnih pregledov. Prav tako je zaželen in dobrodošel ukrep za državljane držav članic EU pregledno in varno okolje za delovanje in financiranje evropskih političnih strank. Lahko jim pomaga v vsakodnevnem življenju. Statut evropskih političnih strank je pomemben korak naprej k večjemu vključevanju državljanov, več demokracije in večjemu zanimanju javnosti za evropska vprašanja.
<SPEAKER ID="533" NAME="Andrew Duff" AFFILIATION="ALDE">
Gospod predsednik, nacionalne politične stranke zdaj ne podpirajo evropskega povezovanja na demokratičen in učinkovit način. To je zelo resno. Treba je zapolniti vrzel, potrebujemo pa demokratični temelj, ki bo povezal državljane in evropske pristojnosti, ki se uporabljajo v Parlamentu in Svetu. Prišel je čas za evropske politične stranke, ne kot nadomestilo za nacionalne politične stranke, pač pa kot njihovo dopolnilo, da ena drugo izzivajo in med seboj tekmujejo pri podpori idej in kandidatov.
<P>
Razvoj evropskih političnih strank je kritična povezava za uspeh predloga o nadnacionalni listi, ki jo bo Parlament obravnaval drugi mesec. Parlament pozivam, naj podpre poročilo gospe Giannakou z velikim pogumom in optimizmom za prihodnost postnacionalne demokracije.
<SPEAKER ID="534" NAME="François Alfonsi" AFFILIATION="Verts/ALE">
(FR) Gospod predsednik, ustanovitev evropskih političnih strank je bil velik korak naprej k bolj demokratični Evropi, ki je sposobna izraziti želje svojih državljanov.
<P>
Poročilo gospe Giannakou gre v pravo smer glede poenostavitve in razjasnitve dejavnosti evropskih političnih strank in njihovih fundacij. Olajšalo bo breme pogojev, ki so potrebni za pridobitev javnega financiranja, ter povečalo možnosti uporabe teh sredstev. Zlasti podpiramo možnost, da fundacije delujejo tudi izven ozemlja EU.
<P>
Vendar poleg splošnega pristopa, ki spodbuja in razširja določbe, ki podpirajo trdnejšo evropsko demokracijo, gre eden od ukrepov v nasprotno smer in omejuje svobodo evropskih političnih strank. Med merili za priznanje sedeža evropske politične stranke v državi članici bo uredba zdaj zahtevala, da ima stranka izvoljene predstavnike v regionalnem parlamentu z zakonodajno oblastjo.
<P>
Moja stranka je iz Korzike. Je članica Evropske svobodne zveze (ALE), ki je že od začetka evropska politična stranka. Na volitvah na Korziki smo dobili 26 % glasov in v regionalnem parlamentu Korzike imamo veliko število poslancev. Ker pa Francija parlamentu Korzike ne želi dati zakonodajne oblasti, tudi če naša stranka na otoku dobi večino, ne bo izpolnjevala meril za ALE. To določbo je treba obžalovati. Želeli smo vas opozoriti na to točko.
<SPEAKER ID="535" NAME="Jacek Olgierd Kurski" AFFILIATION="ECR">
(PL) Gospod predsednik, evropske politične stranke so nov pojav v evropski politiki, vendar skupaj z večjim povezovanjem in subvencijami dobivajo vedno pomembnejšo vlogo. Politične stranke in fundacije so postale udeleženke političnega življenja EU in kot take potrebujejo ustrezne predpise, ki preprečujejo zlorabe. V določenih primerih pa nadnacionalne strukture želijo imeti preveč vpliva na politiko suverenih držav članic. Na primer, skrbi me napovedano poseganje strank EU v domače zadeve. Kot poljski politik se na primer ne bi mogel strinjati s položajem, ko bi ena ali več evropskih političnih strank organizirale referendumsko kampanjo v moji državi z uporabo sredstev EU, da bi dosegle določen rezultat, na primer v povezavi z referendumom o vstopu moje države v območje evra. Podobne strahove imajo verjetno politiki v drugih državah, na primer v Združenem kraljestvu.
<P>
Prav tako nasprotujem zahtevam, da bi povečali sredstva za evropske politične stranke z uporabo denarja iz žepov davkoplačevalcev. To še toliko bolj velja, ker vlada v moji državi razpolavlja subvencije za nacionalne politične stranke in preprečuje opoziciji, da bi dosegla javnost. Najprej podprimo nacionalne stranke in potem mednarodne. Navsezadnje je Evropska unija Evropa nacionalnih držav.
<SPEAKER ID="536" NAME="Daniël van der Stoep" AFFILIATION="NI">
(NL) Gospod predsednik, pravkar ste pripomnili, da sem bil prepozen z modrim kartončkom. Nisem bil. Medtem ko je gospod Duff še govoril, sem jasno pokazal, da želim spregovoriti. Nisem prepričan, kakšen je postopek. Ali še lahko zmeraj uporabim modri kartonček ali boste nadaljevali z razpravo? Še vedno bi želel gospodu Duffu postaviti vprašanje o tem, kaj je hotel povedati, saj je začel govoriti o nadnacionalni listi. Nisem vedel, da razpravljamo o tem, in želel sem mu zastaviti vprašanje glede tega.
<SPEAKER ID="537" NAME="Predsednik">
Gospod van der Stoep, kar se mene tiče, lahko zastavite svoje vprašanje.
<SPEAKER ID="538" NAME="Daniël van der Stoep" LANGUAGE="NL">
Moja težava z nadnacionalno listo, s katero je gospod Duff začel svoje poročilo - poročilo, o katerem bomo kmalu razpravljali -, ni toliko dejstvo, da bo pripravljena nadnacionalna lista. Seveda že popolnoma nasprotujem tej ideji. Težave imam s tem, da lahko pri tem sodelujejo le stranke - toda tukaj govorimo o evropskih političnih strankah - to pomeni strankah, ki delujejo vsaj v sedmih državah članicah.
<P>
Moja stranka je stranka, ki se zavzema za interese Nizozemske. Posledično nas stranke v drugih državah članicah, ki se zavzemajo za interese lastnih držav, le malo zanimajo. Seveda naredite po svoje, vendar boste pri tem izključili celo vrsto strank, ki ne morejo tekmovati za zahtevanih 25 sedežev. To mi povzroča velike skrbi. Ne vem natančno, kako si to predstavljate ali kako nameravate sodelovati. Ali bi stvari v zvezi s tem lahko naredili manj zahtevne? V vsakem primeru se počutimo zelo izključene.
<SPEAKER ID="539" NAME="Andrew Duff" AFFILIATION="ALDE">
Gospod predsednik, predlog, za katerega se zavzemam, je, da je treba pripraviti nadnacionalno listo iz vsaj treh držav članic. To ni zelo veliko. Če gospod van der Stoep ne more pritegniti kolegov iz še šestih držav, ki so mu politično podobni, priporočam, da preuči tehtnost in verodostojnost svojih političnih mnenj.
<SPEAKER ID="540" NAME="Søren Bo Søndergaard" AFFILIATION="GUE/NGL">
(DA) Gospod predsednik, naj na začetku povem, da močno podpiram politične stranke na nacionalni ravni, evropski ravni, pa tudi na mednarodni ravni. Vendar politična stranka ni le strankarski aparat; je veliko več kot to. Eden od resnično velikih demokratičnih izzivov, s katerimi se srečujemo, je dejstvo, da so politične stranke vedno manj odraz populacije kot celote. To med drugim kaže dejstvo, da politične stranke izgubljajo člane. Mnogo držav se je odločilo, da bodo to odtehtale s povečanjem vladnih subvencij strankam. Vendar višje vladne subvencije ne jamčijo tesnejše povezanosti med vodstvom stranke in aparatom po eni strani in s članstvom v stranki po drugi. Nasprotno, tveganje za razvoj neodvisnega birokratskega aparata je večje, bolj kot postane aparat stranke finančno neodvisen od svojih članov. Zato moram povedati, da sem skeptičen glede ideje o evropskih strankah, ki jih odobri EU in jih podpira s plačili. To ni zato, ker bi imel kaj proti evropskim strankam. Evropske stranke bi morale politično, organizacijsko in finančno rasti od spodaj navzgor. Če to ni mogoče, je vzrok verjetno premajhna podpora. Bližnjice do demokracije ni, niti ko gre za ustanavljanje evropskih strank.
<SPEAKER ID="541" NAME="Nikolaos Salavrakos" AFFILIATION="EFD">
(EL) Gospod predsednik, najprej čestitke poročevalki, gospe Giannakou, za njeno uravnoteženo in točno poročilo. Mislim, da bo razvoj političnih strank z evropsko vizijo, ki so več kot nacionalna orodja, bistven pri spodbujanju javnega mnenja v Uniji in vzbujanju zanimanja pri državljanih Evrope, da se pridružijo skupnim strankam.
<P>
Vsi se dobro zavedamo, da živimo v časih, ko je moderno blatiti politike in politične stranke, h katerim pripadajo, saj se evropski državljani čutijo odmaknjene od političnih, gospodarskih in civilnih dogodkov. Na tej točki bo poročilo gospe Giannakou pomagalo izboljšati podobo političnih strank in podpreti poenotenje Evrope in reform, ki so potrebne za oblikovanje Evrope z enakopravnimi državljani, s skupnim političnim, pravnim in fiskalnim statusom in s priložnostmi za rast.
<SPEAKER ID="542" NAME="Nicole Sinclaire" AFFILIATION="NI">
Gospod predsednik, prej sem v tem parlamentu govorila o svojem volilnem okrožju, West Midlands, in gospodarskih težavah, s katerimi se srečuje. Najmanj, kar si ljudje tam želijo, je, da se še več denarja zapravi za politike - že zdaj preveč politikov, vključno s poslanci Evropskega parlamenta, zapravlja njihov denar.
<P>
Gre za korak, Evropa pa je pripravljena težavo reševati z denarjem, da bi zagotovila nadaljnji korak na poti do naddržave. Ima svoj parlament, predsednika in svetovalca za zunanje zadeve, zdaj pa želi k temu dodati še politične stranke. Kajti želi si državo, ki se bo imenovala Evropska unija. Celo najbolj skeptični poslanci tega parlamenta so pripravljeni zamenjati svoja načela za denar. Dobro opravljeno! Ali si Evropa želi tega? Ali si želi kupiti pot do oblasti?
<SPEAKER ID="543" NAME="Mariya Nedelcheva" AFFILIATION="PPE">
(FR) Gospod predsednik, v naših demokracijah imamo parlamente, ki so glas državljanov, potem imamo politične stranke in njihove fundacije, ki so njihovi idejni vodje, skupina strokovnjakov in vodje razprave. Parlamenti so motorji demokracije, politične stranke pa so gorivo.
<P>
V našem parlamentu se nenehno pritožujemo zaradi nezanimanja državljanov za Evropsko unijo. Obžalujemo visoko stopnjo neudeležbe na evropskih volitvah in glasov proti na referendumih. Če si želimo pravo evropsko demokracijo, moramo resno pogledati mesto, ki ga želimo dati evropskim političnim strankam v evropskem prostoru, ki ga poskušamo zgraditi.
<P>
Veliko smo že naredili z Lizbonsko pogodbo in evropsko državljansko pobudo. Zdaj moramo evropskim političnim strankam dati sredstva, ki jih potrebujejo, za dosego njihovih ciljev. Seveda ne mislim, da bi ta sredstva morala biti orodje, ki bi velikim strankam omogočalo, da se spremenijo v nepremične hegemonije. Male organizacije morajo prav tako imeti možnost udeležbe v razpravi. To je pomembno, če se želimo boriti proti negativni podobi strank med državljani in njihovi podobi nepriljubljenega obraza demokracije.
<P>
Po mojem mnenju je bistveno, da jasno oblikujemo pogoje za financiranje in pregledno upravljanje s sredstvi, če želimo okrepiti evropski javni prostor, ki ga poskušamo ustvariti. Pobuda mora biti vključujoča, tako da večje stranke ne bodo v boljšem položaju kot male stranke in obratno.
<P>
Še ena točka, ki bi jo rada obravnavala, se nanaša na povezanost, ki jo bomo ustvarili med evropsko, nacionalno in regionalno ravnjo. Evropske uredbe, ki jih bomo uvedli, morajo sovpadati z različnimi nacionalnimi pravnimi okviri glede tega vprašanja, da bi tako zagotovili, da se bodo različne ravni resnično prilegale ena drugi.
<P>
Nazadnje moramo prav tako podrobno preučiti, kaj pravi odstavek 23 poročila, ker moramo v skladu s tem razmisliti o povezavah, ki bi jih evropske stranke lahko sklenile z ostalimi strankami na svetu. Svoje demokratične vrednote moramo biti sposobni deliti s partnerji po svetu, ker globalizirani svet, v katerem danes živimo, od nosilcev političnih odločitev zahteva, da skupaj iščejo rešitve za probleme.
<SPEAKER ID="544" NAME="Zigmantas Balčytis" AFFILIATION="S&amp;D">
(LT) Gospod predsednik, pomen vloge, ki jo imajo evropske politične stranke, je zapisan v Lizbonski pogodbi, katere cilj je ustvariti učinkovit evropski politični prostor. Naloga naših politikov je, da spodbujajo državljane k večjemu zanimanju za Evropsko unijo, da jo naredijo razumljivejšo in dostopnejšo in da jih vključijo v sprejemanje odločitev. Vendar je s tem namenom treba jasno in enotno urediti dejavnosti evropskih političnih strank in fundacij ter zagotoviti, da bo notranje delovanje takih strank demokratično. Stranke, ki so pogoj za demokracijo, morajo imeti enoten pravni in fiskalni status, ki bi zagotovil, da bi evropski državljani bolje razumeli politične stranke in bili bolje zastopani. Zlasti pomembno je, da oblikovanje notranjih organov upravljanja strank temelji na preglednih načelih, da bi zagotovili demokratično izvolitev vseh organov stranke in demokratične postopke odločanja.
<SPEAKER ID="545" NAME="Alexandra Thein" AFFILIATION="ALDE">
(DE) Gospod predsednik, zelo malo naših državljanov se zaveda, da obstajajo evropske stranke in fundacije. Do zdaj so to preprosto bile krovne organizacije za nacionalne stranke, ustanovljene v skladu z nacionalnimi zakoni, v tem primeru pretežno belgijskimi zakoni.
<P>
Kaj te evropske stranke počnejo? Razpravljajo o evropskih vprašanjih, organizirajo strankarske konference in imajo neprecenljivo vlogo pri reformiranju volilnega sistema Evropskega parlamenta. V skladu z Lizbonsko pogodbo se od njih zahteva, da pomagajo vzpostaviti evropsko demokracijo - politični forum na evropski ravni.
<P>
Samoiniciativno poročilo, o katerem bo jutri potekalo glasovanje, poziva Komisijo, da reformira pravno podlago za te evropske stranke. V prihodnosti bodo te stranke temeljile na evropskem pravnem statutu in bodo evropska pravna osebnost. Kot liberalci smo se zavzemali za jasno razlikovanje med priznavanjem evropske stranke in upravičenostjo do financiranja, saj je bil očiten določen pohlep. Prav tako je pomembno, da evropske stranke v svojem notranjem delovanju upoštevajo demokratična načela, kar ni nekaj samoumevnega.
<SPEAKER ID="546" NAME="Geoffrey Van Orden" AFFILIATION="ECR">
Gospod predsednik, tok mnenj se v mnogih državah pomika v eno smer, vendar je zanimivo, da Evropska unija in Parlament poskušata plavati v drugo smer. Naši državljani ne zahtevajo nadnacionalnih politikov. Parlament želi zdaj, ko morajo nacionalne vlade zmanjšati javno porabo, zapraviti še več javnega denarja.
<P>
Gospod predsednik, govorim kot predsednik fundacije . Zame je nesprejemljivo, da se stroški političnih fundacij povečujejo s stopnjo, ki je iz leta v leto višja od 30 %. Leta 2009 je bilo porabljenih 6,3 milijona EUR; do leta 2012 se bo to podvojilo na 12,3 milijona EUR. Nekateri bi rekli, da če temu nasprotujete, zakaj vaša fundacija sprejema sredstva? Odgovor na to je preprosto, ker se sredstva, ki jih ne sprejmemo, razdelijo med fundacije ostalih političnih skupin; tako bi financirali dejavnosti naših političnih nasprotnikov. Najti moramo način za vrnitev denarja v naše nacionalne blagajne.
<SPEAKER ID="547" NAME="Nikolaos Chountis" AFFILIATION="GUE/NGL">
(EL) Gospod predsednik, gospe in gospodje, mislim, da je Evropska unija na preizkušnji zaradi krize demokracije, verodostojnosti in prav tako gospodarske krize. Politike, ki se uporabljajo, jezijo naše državljane in jih pustijo razočarane, postopki odločanja pa njihove udeležbe ne spodbujajo, kar so pokazale nedavne evropske volitve. Zato lahko na podlagi nekaterih temeljnih pogojev evropske politične stranke s svojimi posebnimi političnimi značilnostmi pomagajo javnosti, da postane bolj proaktivna pri iskanju rešitev v korist ljudi in ne tistih, ki so finančno močni. Tako morajo pravila za politično in pravno priznanje ter potrebno financiranje olajšati njihovo delovanje, da svobodno razvijejo svoje politike in alternativne predloge - ker je to bistvo demokracije -, in na nje ne smejo vplivati zunanje politične ali gospodarske omejitve. Zato imam zadržke glede določenih točk v poročilu, v kolikor bi lahko bile uporabljene kot omejitve za svobodno in neodvisno organizacijo in delovanje političnih strank.
<P>
O svojem delovanju, dejavnostih in organizaciji se morajo stranke same odločati in ne smejo biti odvisne od političnih suverenih korelacij.
<SPEAKER ID="548" NAME="Jaroslav Paška" AFFILIATION="EFD">
- (SK) Gospod predsednik, poročilo o uporabi uredbe o statutu političnih strank na evropski ravni in njihovem financiranju ocenjuje izkušnje glede uporabe te zakonodaje pri upravljanju političnih subjektov širokega evropskega obsega.
<P>
Poleg ocene trenutnega stanja se je gospa Giannakou odločila, da bo pripravila številne predloge za izboljšanje trenutnega pravnega okolja.
<P>
Morda bi najpomembnejša sprememba bila pretvorba oblike statuta iz trenutne ustreznice belgijske nevladne organizacije v skupni in enotni evropski pravni statut za politične stranke.
<P>
Druga pomembna sprememba bi bila določitev odstotnega deleža neodvisnih finančnih sredstev na 10 % celotnega proračuna političnih strank.
<P>
Glede na dejstvo, da bi naj evropske politične stranke in njihove fundacije leta 2012 dobile več kot 30 milijonov EUR od Evropskega parlamenta, pa moramo zagotoviti kar največjo preglednost pri upravljanju teh sredstev. Takšne spremembe lahko podpremo v interesu nadaljnjega izboljšanja političnega delovanja v EU.
<SPEAKER ID="549" NAME="Daniël van der Stoep" AFFILIATION="NI">
(NL) Gospod predsednik, nizozemska Stranka za svobodo (PVV) je v Parlamentu zato, da zastopa Nizozemce. Tukaj smo, ker menimo, da Evropska unija, kot trenutno obstaja, ne služi interesom Nizozemske. Ne nasprotujemo Evropski uniji, želimo le, da se omeji na gospodarsko delovanje. Za nas, gospod predsednik, je torej evropska politična unija popolnoma nepredstavljiva. Oblast mora ostati pri državah članicah, ker lahko le one same odločijo, kaj je najbolje za njihove državljane. Evropske politične stranke ne bi ustvarile prav nobene dodane vrednosti za blaginjo državljanov Evropske unije ali Nizozemske.
<P>
Gospod predsednik, določba v Lizbonski pogodbi, ki pravi - citiram -, da politične stranke na evropski ravni prispevajo k oblikovanju evropske politične zavesti in k izražanju volje državljanov Unije, je absurdna in nerealna izjava. Državljanov ne zanima in prav je tako. Evropske politične stranke so med letoma 2004 in 2010 skupaj prejele evropske subvencije v višini okrog 67 milijonov EUR. To je popolnoma nesmiselno zapravljanje davkoplačevalskega denarja. Politična stranka mora po definiciji biti sposobna delovati brez subvencij, sem pa spadajo tudi evropske politične stranke. To so posebne interesne skupine, ki jih nihče ne pozna, ki jih nihče ne nadzoruje in ki bi jih z lahkoto pogrešali.
<SPEAKER ID="550" NAME="Georgios Toussas" AFFILIATION="GUE/NGL">
(EL) Gospod predsednik, temeljno vprašanje, ki ga postavlja poročilo v povezavi s financiranjem evropskih strank in politikami za njihovo ustanavljanje, je oblikovanje enotnega statuta evropskih strank v skladu s poenotenjem zakonodaje na evropski ravni.
<P>
Evropska unija - s svojo zakonodajo, ki določa enotno strukturo in način delovanja evropskih strank, in poseganjem v njihovo notranje delovanje, ustanovne listine in politični program z izgovorom, da naj bi šlo za sproščanje sistema financiranja - odpira Pandorino skrinjico gospodarskih in posledično političnih sankcij proti političnim strankam v obliki popolnega nadzora EU nad njihovim delovanjem in dejavnostmi, pritiska na nacionalne politične stranke, da se bolj vključijo v politiko Evropske unije, usmerjeno proti ljudem, in napada na stranke, ki dvomijo o protiljudski politiki, strategiji EU in avtoriteti kapitala. Ne gre za parlamentarno usklajevanje; gre za evropske stranke kot ideološka in politična orodja Evropske unije za manipulacijo delavskega in ljudskega gibanja.
<P>
Zato bomo glasovali proti poročilu o predpisih, ki urejajo delovanje evropskih političnih strank, političnih fundacij in njihovo financiranje.
<SPEAKER ID="551" NAME="Elena Băsescu" AFFILIATION="PPE">
(RO) Gospod predsednik, pregledno financiranje evropskih političnih strank je osnovno sredstvo za podpiranje demokratičnih vrednot. Potrebujemo evropski prostor, kjer bodo politične stranke dejavne in državljani v središču zanimanja Evropske unije. Sprejem evropskega pravnega statusa je korak k izboljšanju ureditvenega okvira evropskih strank.
<P>
V moji državi velja Zakon št. 334 iz leta 2006, revidiran leta 2010. Vendar poteka javna razprava, ali bi bilo primerneje, da bi sredstva za financiranje občinskih in parlamentarnih kandidatov prišla iz državnega proračuna. Prag, ki se predlaga za vsakega kandidata, je približno 11.600 EUR. Sprejem teh predpisov o stroških bi odpravil volilno podkupovanje in nezakonito financiranje. Stranke bi tako imele predvsem sposobne kandidate in ne ljudi, ki lahko promovirajo svojo kampanjo.
<SPEAKER ID="552" NAME="Diane Dodds" AFFILIATION="NI">
Gospod predsednik, nocojšnja razprava je sinonim za vse, kar je narobe z "bolj Evropsko" agendo. Neverjetno se mi zdi, ko poslušam in vidim, kako zelo je razprava oddaljena od agende običajnih državljanov. Gospod Duff po pravem priznava, da med evropskimi oblastmi in posameznimi državljani obstaja vrzel. To je popolnoma res, vendar vrzeli ne bomo zapolnili z razvojem evropskih strank in, kot je dejal še en govornik v razpravi, zagotavljanjem sredstev, ki se bodo ujemala z njihovimi ambicijami.
<P>
Gospoda Duffa pozivam, naj čez vikend obišče svoj volilni okoliš in poskuša svoje poglede prodati lokalnim skupinam v skupnosti, ki so jim bila sredstva zmanjšana zaradi varčevalnih ukrepov, ki jih je sprejela njegova koalicijska vlada v Združenem kraljestvu. Vrzel pa bo zapolnjena, če damo ljudem možnost soodločanja o Lizboni, vedno večjem federalizmu in o litaniji birokracije, ki prihaja iz teh institucij.
<SPEAKER ID="553" NAME="Maroš Šefčovič">
podpredsednik Komisije. - Gospod predsednik, na začetku svojih zaključnih opomb bi se rad še enkrat zahvalil gospe Giannakou za njeno poročilo, ker mislim, da je ta razprava zelo jasno pokazala, da so zaskrbljenost in vprašanja, ki jih je zastavila v poročilu, utemeljeni; so v središču evropskega povezovanja in njegove demokratične narave.
<P>
Izmenjava mnenj je prav tako jasno pokazala, kako občutljiva so ta vprašanja, in če bo Parlament jutri odobril predlagano zakonodajno resolucijo, bo Komisija spoštovala svojo zavezo, ki izhaja iz okvirnega sporazuma, in se na to resolucijo odzvala v treh mesecih.
<P>
Kot pa ste lahko spoznali v tej razpravi, je jasno, da bi to bila zelo občutljiva, zapletena, politična in pravna naloga, ker je veliko vprašanj, ki so pravno in politično zelo občutljiva. Naše predhodne analize glede statuta evropskih političnih strank so v tej smeri, seveda pa moramo zdaj skrbno preučiti pravno osnovo, potencialno pravno obliko in, kot zdaj vidimo, najverjetneje potrebujemo ločen pravni akt glede tega vprašanja. To je zato, ker pregled uredbe iz let 2003-2004 preprosto ne bi zadostoval, saj se je osredotočala na vprašanje financiranja in ne na vprašanje statuta političnih skupin. To bi torej bil en vidik, ki bi ga bilo treba skrbno pregledati.
<P>
Več govornikov je izpostavilo vprašanje spremembe finančne uredbe. Tudi tukaj bi morali zelo skrbno preučiti zahteve, obseg in časovni okvir, seveda pa smo bili zelo pozorni na pozive tega poročila po večji prožnosti. Kot veste, smo nekatere ukrepe že sprejeli leta 2007 in te predloge bomo skrbno preučili. Jasno pa je, da se bomo le s težavo strinjali o spremembah in jih vključili v trenutno revizijo finančne uredbe in njenih izvedbenih določb.
<P>
Seveda je Parlament zakonodajalec in, če želi, lahko izpostavi to vprašanje v medinstitucialnem postopku, ki zdaj poteka. Gospod predsednik, še enkrat se zahvaljujem in gotovo z veseljem pričakujemo razpravo glede tega vprašanja, ki bo sledila, ko bo resolucija sprejeta in bo Komisija pripravila svoj odgovor.
<SPEAKER ID="554" NAME="Marietta Giannakou">
poročevalec. - (EL) Gospod predsednik, želela bi se zahvaliti komisarju, zlasti za povedano in za zaveze, ki jih je podal, ter kolegom poslancem, ki so podprli to poročilo.
<P>
Prvič, menim, da je treba ponoviti, kar zadeva postopek financiranja, da si stranke ne bodo prizadevale za več sredstev in da je sprememba uredbe iz leta 2007 prinesla večjo preglednost, kot je priznala organizacija Transparency International. Drugič, edino pravično je, da si stranke prizadevajo za evropski statut in da ta statut uskladijo z evropskimi institucijami in z evropsko zakonodajo, in namen tega je, seveda, zadovoljiti državljane.
<P>
Nazadnje, oblikovanje varnega in preglednega okolja za delovanje in financiranje strank je zelo demokratično dejanje. Potrebujemo evropsko območje dejavnih političnih strank, ki bodo privedle državljane v srce Evropske unije in jim pomagale v vsakdanjem življenju. To bo pomenilo večjo udeležbo, več demokracije in, konec koncev, več Evrope.
<SPEAKER ID="555" NAME="Predsednik">
Razprava je končana.
<P>
Glasovanje bo potekalo 6. aprila ob 12.00.
<P>
Pisne izjave (člen 149)
<SPEAKER ID="556" NAME="Cristian Silviu Buşoi" LANGUAGE="RO">
Evropska unija se zaradi pomanjkanja demokracije srečuje s ponavljajočimi kritikami. Da bi dosegli pravo demokracijo, moramo imeti evropski politični prostor v pravem pomenu besede in politične stranke na evropski ravni so ključni instrument za doseganje tega cilja. Predlogi za reformiranje uredbe o predpisih, ki urejajo delovanje političnih strank na evropski ravni, in glede njihovega financiranja, predstavljeni v tem poročilu, so korak k izboljšanju njihovega delovanja. Mislim, da lahko svojo vlogo opravljajo mnogo bolje, če uživajo enoten politični in pravni status, ki temelji na evropski zakonodaji. Sedanji sistem, kjer pravna osebnost teh strank temelji na nacionalni zakonodaji, ne nudi pogojev, ki bi najlažje zagotovili učinkovito komunikacijo med temi strankami in volivci v 27 državah članicah. Uvedba evropskega statuta bi pomagala političnim strankam na evropski ravni, da sprejmejo morebitno reformo volilnega sistema za evropske volitve, o čemer zdaj potekajo razprave. Poleg tega pozdravljam premike, ki bodo olajšali udeležbo političnih strank v kampanjah za referendume o evropskih vprašanjih na ravni držav članic. V večini primerov na teh referendumih prevladujejo popolnoma domača vprašanja. Udeležba evropskih strank bi lahko pomagala preusmeriti razprave k pravim vprašanjem teh referendumov.
<SPEAKER ID="557" NAME="Algirdas Saudargas" AFFILIATION="PPE">
v pisni obliki. - (LT) Razprave o tem, kako okrepiti vlogo evropskih političnih strank z razvojem demokracije v Evropi in oblikovanjem javnega mnenja, so zelo pomembne. Čeprav Parlament dobiva vedno več pristojnosti, se njegov demokratični primanjkljaj ni nič zmanjšal zaradi vedno manjše udeležbe državljanov na volitvah v Evropski parlament. Politične stranke na evropski ravni so bistveni instrumenti parlamentarne demokracije, saj dvigujejo politično zavest, spodbujajo zanimanje za zadeve EU in izražajo voljo državljanov Evropske unije. Zato se popolnoma strinjam s poročevalko, da je treba izboljšati položaj političnih strank na evropski ravni in pripraviti jasen in enoten pravni status ter model financiranja zanje. Takšne stranke ne smejo ostati tuji organi. Zdaj je vloga evropskih političnih strank v javnem prostoru precej omejena. So le krovne organizacije nacionalnih strank in niso neposredno v stiku z volivci. Novi pravni status takšnih strank v Evropski uniji bi zagotovil organizacijsko enotnost in zagotovil možnost za učinkovitejše opravljanje njihove vloge. Rad bi poudaril, da si moramo še naprej prizadevati za oblikovanje varnega in preglednega okolja za financiranje strank. Financiranje strank ne sme temeljiti le na donacijah, prav tako moramo spodbujati financiranje iz lastnih sredstev, ki so znak vitalnosti strank.
<SPEAKER ID="557" NAME="Anna Záborská" AFFILIATION="PPE">
v pisni obliki. - (SK) Ne bi želela biti članica politične stranke, ustanovljene na podlagi načel, ki jih predstavlja predloženo poročilo. Te stranke naj bi postale zastopnice "evropskega javnega interesa", če pa dva naključna poslanca tega parlamenta vprašate, kaj to je, bo vsak odgovoril drugače. Kdo bo določil ta interes? Parlament? Komisija? Poslancev ne imenujejo institucije EU, pač pa jih izvolijo državljani držav članic. Moja dolžnost je, da zastopam državljane in ne nekaj, kar institucije EU pojmujejo kot "evropski javni interes". Niti se ne strinjam, da bi evropske stranke prav tako morale delovati na regionalni in nacionalni ravni. Za to preprosto nimajo pooblastil. Če bodo to začele delati, bodo prišle v spor s strankami, na čigar volilnih listkih smo bili vsi izvoljeni, in z volivci, ki jih te stranke zastopajo. Zvesta sem svojim volivcem in ne evropski politični stranki. To se imenuje svobodni mandat. Zato se nikakor ne strinjam s filozofijo super strank, predstavljeno v tem poročilu. Gre za še en poskus socialnih evro-inženirjev, ki so tako obsedeni z utopično naddržavo, da ne upoštevajo zdrave pameti. Če bi poslušali zdravo pamet, bi spoznali, da trmasto uveljavljanje takšnih predlogov ruši temelje, na katerih stoji evropsko povezovanje. Kot vdana Evropejka zato glasujem proti temu poročilu.
