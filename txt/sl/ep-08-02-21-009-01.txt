<CHAPTER ID="009-01">
1. Vzhodni Timor
<SPEAKER ID="186" NAME="Predsednik">
- Naslednja točka je razprava o šestih predlogih resolucij o Vzhodnem Timorju.
<SPEAKER ID="187" NAME="Janusz Onyszkiewicz">
avtor. (PL) Gospod predsednik, v Vzhodnem Timorju se razvija še ena kriza. Te krize ni mogoče rešiti brez vključitve in sodelovanja organov Vzhodnega Timorja. Ti organi morajo razpustiti vse paravojaške skupine in razorožiti civiliste. Prav tako morajo biti razpuščene oborožene kriminalne skupine. Osebam, ki so odgovorne za napade na najpomembnejše ljudi v državi, je treba soditi. Nobena politična sila v vladi ali opoziciji ne sme nezakonito uporabiti sile.
<P>
Zadnji dogodki kažejo, da je velika verjetnost, da bo postal Vzhodni Timor še ena država, v kateri ključne institucije ne delujejo. Lahko rečemo, da je to propadla država. Vsi se zavedamo nevarnosti takih držav. Prepričan sem, da mi ni treba navajati primerov, vendar bom vseeno omenil Somalijo.
<P>
Mednarodna skupnost glede na vlogo, ki jo je imela pri vzpostavitvi države Vzhodni Timor, in njeno stalno sodelovanje v tej državi ne more dovoliti, da bi se uresničila tako žalostna možnost. Še vedno je bistveno zavzemanje Evropske unije za podpiranje demokratičnih sil in institucij. Parlament mora med svojo misijo oceniti učinkovitost te podpore.
<SPEAKER ID="188" NAME="Pedro Guerreiro">
avtor. - (PT) Kot je bilo izpostavljeno v predlogu resolucije naše skupine, je zdaj ključno, da izrazimo solidarnost s prebivalci Vzhodnega Timorja ter obsodimo napade na predsednika republike in predsednika vlade Vzhodnega Timorja. Izpostavljamo, da se lahko s takimi napadi le poveča nestabilnost političnih razmer v Vzhodnem Timorju, ki so nastale zaradi dogodkov leta 2006 in 2007 ter ki so se ohranile zaradi političnega procesa, ki izhaja iz zadnjih zakonodajnih volitev v tej državi. Pozivamo, da se v ustavnem in zakonskem okviru Vzhodnega Timorja izvede temeljita preiskava, da se bodo poiskali glavni storilci teh napadov in da se jim bo sodilo. Pozorni moramo biti na vse manevre, katerih cilj bi bil lahko, ob upoštevanju teh dogodkov, utemeljitev nadaljnjega zunanjega vmešavanja ter ki bi lahko ogrozili neodvisnost in suverenost Vzhodnega Timorja.
<P>
Zato zavračamo skupno resolucijo Evropskega parlamenta, katere namen je med drugim zanemariti vsako zunanje vmešavanje, katerega cilj je bil pogojevati in oblikovati svobodno odločanje prebivalcev Vzhodnega Timorja. Prav tako se z dajanjem vseh v isti koš poskuša glavne storilce in mentorje nasilja in destabilizacije razmer v Vzhodnem Timorju razbremeniti odgovornosti. Poleg tega ne upošteva dejstva, da je za razumevanje trenutnih razmer v Vzhodnem Timorju ključno, da se ne pozabi, da so bili njegovi prebivalci žrtve kolonializma, okrutne represije in da je bila njihova država uničena ter da so junaško dosegli neodvisnost in suverenost, zlasti v zvezi z naravnimi viri, v sorazmerno bližnji preteklosti, celo potem ko jih je v ključnih trenutkih njihovega prizadevanja zapustila mednarodna skupnost.
<P>
Resolucija je kljub sklicevanju na spoštovanje suverenosti prebivalcev Vzhodnega Timorja podlaga za vmešavanje v notranje zadeve te države. Pravzaprav sprejema stališče, da je sedanji Vzhodni Timor propadla država. Končno, ta resolucija ne upošteva dejstva, da je rešitev politična in da je le v rokah prebivalcev Vzhodnega Timorja. Prebivalci Vzhodnega Timorja so v preteklosti več kot zadovoljivo dokazali svoje dostojanstvo in pogum, zato zaupamo v to, da bodo lahko sami razglasili Vzhodni Timor za suvereno in neodvisno državo.
<SPEAKER ID="189" NAME="Ana Maria Gomes">
avtorica. - (PT) V imenu skupine socialdemokratov v Evropskem parlamentu izražam našo solidarnost s prebivalci Vzhodnega Timorja in naše ostro obsojanje neusmiljenih napadov na demokratično izvoljenega predsednika države in predsednika vlade Vzhodnega Timorja.
<P>
Prav tako pozivam k neodvisni preiskavi v skladu z zahtevo iz predloga resolucije, ki jo obravnavamo in podpiramo, da se bo ugotovilo, kdo je odgovoren za napade, kaj so pomenili ti napadi in kaj je spodletelo v varnostnem sistemu Vzhodnega Timorja, tako znotraj Vzhodnega Timorja kot tudi na mednarodni ravni.
<P>
Menim, da ta dogodek kaže, da si mora mednarodna skupnost še bolj prizadevati za okrepitev državnih institucij v Vzhodnem Timorju in zlasti za reformo varnostnega sistema, v katerega se je podvomilo tudi med krizo leta 2006.
<P>
Poleg tega je treba upoštevati vprašanja, ki so povezana z zakonitostjo, upoštevanjem zakonitosti ter javnim redom in mirom. V zvezi s tem moram povedati, da bi bili lahko poskusi za nacionalno spravo z uporniškimi skupinami negativen in neučinkovit znak nekaznovanosti, zaradi katerega so uporniki izvedli ta nesrečen napad.
<P>
Vzhodni Timor ni propadla država in ni podobna Somaliji, s katero ga je poskušal povezati gospod Onyszkiewicz. Vzhodni Timor je junaško dosegel neodvisnost kljub molku mednarodne skupnosti, pri čemer so prebivalci Vzhodnega Timorja večkrat dokazali, da se zavzemajo za demokracijo. To so še enkrat vzorno dokazali med predsedniškimi in zakonodajnimi volitvami, ki so potekale lansko leto in med katerimi sem imel to čast, da sem vodil misijo Parlamenta.
<P>
Mednarodna skupnost mora zdaj izkazati svojo podporo Vzhodnemu Timorju, uskladiti to podporo, česar očitno ni storila v zvezi z varnostnim sistemom, in rešiti osnovna vprašanja v zvezi s strukturo države Vzhodni Timor. Prebivalci Vzhodnega Timorja si nedvomno želijo demokracijo in pravno državo.
<SPEAKER ID="190" NAME="Marcin Libicki">
avtor. (PL) Gospod predsednik, Vzhodni Timor je pred kratkim dosegel neodvisnost v boju za svojo katoliško identiteto. Vojna za neodvisnost je bila krvava in je zahtevala veliko človeških žrtev. Predsednik Vzhodnega Timorja je dobil Nobelovo nagrado za mir. To je dodaten razlog, zaradi katerega mora mednarodna skupnost prispevati k ponovni vzpostavitvi reda v državi. V celoti se strinjam z gospo Gomes, da se je država ustrezno razvijala in da je izpolnila vse standarde, ki so potrebni za ustrezno delovanje. Vojna zdaj uničuje te standarde in notranji red.
<P>
Menim, da se je treba vrniti k predlogom, ki jih je pred časom predložil predsednik Poljske gospod Kaczyński in jih pozneje ponovno izpostavil predsednik Sarkozy. Ti predlogi vključujejo vzpostavitev evropskih vojaških sil, ki bi lahko po potrebi ukrepale. Če ne bomo sposobni ukrepati, se bomo stalno sestajali na četrtkovih razpravah in ne bomo dosegli ničesar.
<SPEAKER ID="191" NAME="José Ribeiro e Castro">
avtor. - (PT) Gospod predsednik, gospe in gospodje, Ruy Cinatti je napisal pesem, ki se mi je vtisnila v spomin in katere besedilo je: "Morda bomo premagani ali napadeni, a vseeno bomo združeni".
<P>
Žal se je 11. februarja kriza vrnila v Vzhodni Timor, za kar so ponovno odgovorni ljudje, ki so bili odgovorni že za krizo pred dvema letoma. Zato moramo zastaviti vprašanja o vračanju ljudi, ki bi ogrozili stabilnost te države, ter o resnosti napada, v katerem je bil hudo poškodovan in bi bil lahko celo ubit predsednik republike José Ramos-Horta in katerega cilj je bil prav tako predsednik vlade Xanana Gusmăo, ki pa na srečo ni imel osebnih posledic.
<P>
Z nasiljem in motnjami normalnega delovanja institucij so se še enkrat razkrili neuspehi države z zgodovino in okoliščinami Vzhodnega Timorja, ki se je pogumno boril in se še vedno bori za neodvisnost, demokracijo in napredek.
<P>
Kdor je podpiral Vzhodni Timor od začetka, je zagotovo ponovno razočaran zaradi tega incidenta, ki ga odločno obsojamo. Upamo, da bo predsednik Ramos-Horta povsem okreval, in zahtevamo, da se opravi temeljita preiskava teh dogodkov in potrebnega odziva nanj.
<P>
Žal se mednarodne sile, razen portugalske republikanske narodne garde, niso hitro odzvale. Prav tako so bili jasni neuspehi v zvezi s pravno državo Vzhodnega Timorja, ki ne deluje dobro in ki pravzaprav ni nikoli dobro delovala. Vzhodni Timor mora ponovno vzpostaviti bistveni del svojega varnostnega sistema, da se bo zagotovila pravna država.
<P>
Mednarodna skupnost pri tem mora pomagati prebivalcem Vzhodnega Timorja. To ni propadla država, ampak država s pomanjkljivostmi, ki jo moramo podpreti.
<P>
Vendar za to morajo očitno poskrbeti prebivalci Vzhodnega Timorja, ki si morajo prizadevati za sklenitev medstrankarskega sporazuma za trajni mir ter spoštovanje pravne države in sodnih odločb brez oklevanja, izgovarjanja in samozadovoljstva. Dosegli so že sklenitev sporazuma o tako imenovanem nacionalnem soglasju v zvezi z bistvenim delom delovanja države.
<P>
Ruy Cinatti se je v svoji pesmi skliceval na to soglasje, ki ga je nujno treba skleniti v Vzhodnem Timorju. Dragi prijatelji, zato moramo pomagati prebivalcem Vzhodnega Timorja, da bodo pomagali sami sebi in okrepili svojo državo.
<SPEAKER ID="192" NAME="Raül Romeva i Rueda">
avtor. - (ES) Gospod predsednik, menim, da je Vzhodni Timor primer, v katerem je proces samoodločbe mogoče izvesti in to dobro. Dobro bi bilo, če bi nekateri naši prijatelji, vključno s Španijo, na primer prevzeli del odgovornosti Portugalske v smislu zapuščine nekdanjih kolonij, tako kot v primeru zahodne Sahare.
<P>
Vendar je očitno, da vsi ti primeri niso preprosti in da ne prinesejo takojšnjih rezultatov. Omeniti je treba težave Vzhodnega Timorja, kjer je po mirnih volitvah pred nekaj meseci še vedno veliko nemirov, vključno s poskusom atentata na predsednika Ramosa Horto. Pri tem bi se rad pridružil najboljšim željam Parlamenta glede čim prejšnjega okrevanja predsednika in tudi glede predsednika vlade Xanana Gusmãa.
<P>
Menim, da nihče ne bo nasprotoval pripravljenosti za sklenitev sporazuma, kar je med drugimi izrazil tudi predsednik Ramos Horta, in prepričan sem, da bo predsednik Ramos Horta tudi po tem napadu imel vodilno vlogo pri prizadevanju, ki je potrebno za sklenitev političnega sporazuma med nasprotnimi stranmi, da se bodo rešile razlike na demokratičen in nenasilen način.
<P>
Mednarodna skupnost se mora v celoti zavzemati za to, mandat ZN pa mora biti podaljšan, tako kot so predlagale nekatere države. Ta mandat mora biti v vsakem primeru podaljšan do leta 2012 ter mora biti vedno pripravljen na odziv na potrebe in zahteve vlade Timorja in demokratičnih sil.
<P>
Navzočnost ZN na ozemlju mora biti prav tako v skladu s potrebami države in jo je treba oceniti v smislu obnove in zadovoljitve osnovnih potreb, hkrati pa tudi v smislu sposobnosti preventivnega ukrepanja in odzivanja na nemire.
<P>
Končno, EU mora čim prej poslati delegacijo v Dili, Parlament pa mora prav tako poskrbeti za delegacijo opazovalcev v podporo demokratičnih sil v državi ter oceno namena in učinkovitosti sedanje pomoči EU.
<SPEAKER ID="193" NAME="Tunne Kelam">
v imenu skupine PPE-DE. - Gospod predsednik, Vzhodni Timor zagotovo ni propadla država. Vendar je dejstvo, da sta bila 11. februarja 2008 demokratično izvoljena predsednik države in predsednik vlade žrtvi oboroženih poskusov atentata, dokaz, kako krhka je lahko mlada demokracija.
<P>
Izpostavil bi rad tri točke. Prvič, resnično smo zaskrbljeni zaradi nepravočasnega in neučinkovitega odziva UNPOL-a in drugih mednarodnih sil na te napade.
<P>
Drugič, EU je pristojna za zagotavljanje pomoči demokratičnim ustanovam Vzhodnega Timorja in utrditev sistema pravne države v tej državi. V predlogu resolucije je utemeljeno izpostavljena nujna potreba po sklenitvi nacionalnega sporazuma o bistvenih vprašanjih demokracije.
<P>
Tretjič, EU mora v polnem sodelovanju z ZN prispevati k reformi varnostnega sektorja v Vzhodnem Timorju. Konec koncev Vzhodni Timor ni tako daleč od nas, kot se zdi, in gospa Gomes je dober dokaz za to.
<SPEAKER ID="194" NAME="Karin Scheele">
v imenu skupine PSE. - (DE) Gospod predsednik, pridružujem se izjavam solidarnosti s hudo ranjenim predsednikom Vzhodnega Timorja, ampak tudi izjavam solidarnosti s prebivalci Vzhodnega Timorja, ki so se morali zelo dolgo boriti za neodvisnost in pravice. Evropski parlament odločno obsoja poskus umora predsednika Ramos-Horte. Napad se je zgodil potem, ko je predsednik poskušal doseči rešitev na podlagi pogajanj z uporniki.
<P>
Ker je natančno zaporedje dogodkov še vedno nejasno, pozivamo k temeljiti in natančni preiskavi poskusa umora in neučinkovitosti varnostnega sistema. Pozdravljamo skupno preiskavo Združenih narodov in policije Vzhodnega Timorja, ki se je že začela. Pozivamo k prepovedi vseh paravojaških skupin in oboroženih tolp ter k zagotavljanju več finančnih sredstev za podporo reform varnostnega sektorja, ki jih Vzhodni Timor potrebuje.
<SPEAKER ID="195" NAME="Zdzisław Zbigniew Podkański">
v imenu skupine UEN. - (PL) Predlog resolucije Evropskega parlamenta o Vzhodnem Timorju je popolnoma ustrezen. Pojasnjuje tragične razmere prebivalcev te dežele ter nemoč nacionalnih organov, mednarodnih institucij in mirovnih sil. Notranji konflikti se še vedno nadaljujejo, kljub stalnemu prizadevanju in znatni mednarodni pomoči. Ljudje izgubljajo življenja, preživetje je ogroženo in kulturna dediščina poškodovana. Močno so razširjeni revščina, v kateri živi skoraj 80 % prebivalstva, brezposelnost, razočaranje in nepismenost. Vse to negativno vpliva na ljudi, povzroča brezup in spodbuja uporništvo.
<P>
Prebivalci Vzhodnega Timorja si želijo živeti v miru in sožitju. Želijo si delati, se učiti in razvijati gospodarstvo svoje države. V ta namen je treba okrepiti demokratične organe v državi in povečati pomoč mednarodnih institucij. Zato avtorji te resolucije upravičeno pozivajo, da se Vzhodnemu Timorju zagotovi politična, tehnološka in finančna podpora. Prav tako opozarjajo, da so se Evropska unija in Združeni narodi javno zavezali k podpori neodvisnosti, demokracije in pravne države. Skupina združenje za Evropo narodov bo podprla to resolucijo.
<SPEAKER ID="196" NAME="Koenraad Dillen" AFFILIATION="NI">
- (NL) Gospod predsednik, nekateri moji kolegi so že omenili, da ni pretirano trditi, da se je v Vzhodnem Timorju po napadu na predsednika Ramosa Horto ponovno začelo kritično obdobje. To ponovno poudarjam, saj se vsi spomnimo lanskoletnih prizorov po imenovanju Gusmăa, ko je gorelo na stotine hiš in nekatere vladne stavbe.
<P>
Pravzaprav je za obravnavanje sedanje krize verjetno potrebna mednarodna sila. Vendar se s tem gotovo ne sme narediti vtis, da potrebuje vlada tuje vojake za zaščito pred lastnim ljudstvom. Tuja sila lahko stabilnost kratkoročno ohranja manu militari, dolgoročno pa si morajo prebivalci Vzhodnega Timorja sami zagotoviti prihodnost. Za dolgoročno zagotovitev politične stabilnosti, demokracije in spoštovanja človekovih pravic potrebujejo predvsem neodvisne in zanesljive medije, reformo policije ter dober pravosodni sistem.
<SPEAKER ID="197" NAME="Filip Kaczmarek" AFFILIATION="PPE-DE">
(PL) Gospod predsednik, Vzhodni Timor se na splošno obravnava kot najuspešnejši primer procesa spreminjanja v zgodovini Združenih narodov. Vendar se zdi, da je Vzhodni Timor pozabil, kako se je žrtvoval med vojno za neodvisnost, da bi odpravil okrutno okupacijo Indonezije, ki je trajala 24 let, in s kakšnim veseljem je praznoval svojo neodvisnost. Manj kot šest let po razglasitvi neodvisnosti je zdaj Vzhodni Timor na pragu velikega kaosa. Prehod k demokraciji in neodvisnosti ni nikoli lahek. To ni konec potovanja, ampak šele začetek. Ena stvar pa je popolnoma jasna, in sicer ta, da se težave nikoli niso in nikoli ne bodo rešile z nasiljem. To je treba pojasniti. Težave je treba reševati z dialogom, političnim pluralizmom, krepitvijo demokratičnih institucij, kot so parlament, neodvisen pravosodni sistem in vlade pod demokratično izvoljenim vodstvom.
<P>
Svet in Evropsko komisijo pozivam, da zagotovita, da se čim več pomoči, dodeljene Vzhodnemu Timorju v okviru 10. evropskega razvojnega sklada, nameni krepitvi demokracije.
<SPEAKER ID="198" NAME="Lidia Joanna Geringer de Oedenberg" AFFILIATION="PSE">
(PL) Hvala, gospod predsednik. Preteklo je osemnajst mesecev od zadnje resolucije Evropskega parlamenta o Vzhodnem Timorju. Ta država je postala uradno neodvisna leta 2002. Štiri leta pozneje je izbruhnila državljanska vojna, ki jo je sprožila skupina demobiliziranih vojakov. Po napadu na predsednika Ramosa Horto 11. februarja letos pa je Vzhodni Timor doživel še eno politično krizo. Razglašeno je bilo izredno stanje in pojavila se je zahteva po okrepitvi mirovnih sil, ki so takrat štele 1 600 pripadnikov.
<P>
Politično krizo v Vzhodnem Timorju pa spremlja tudi gospodarska. Brezposelnost je 80 % in 40 % brezposelnih živi pod pragom revščine.
<P>
Država se ne more stabilizirati, dokler vse politične sile ne dosežejo soglasja o temeljnih nalogah države. Obsoditi moramo okruten napad na predsednika in predsednika vlade ter vlado Vzhodnega Timorja pozvati, da ustavi nasilje, vključno z dejavnostmi tolp. Mednarodna skupnost, predvsem Združeni narodi in Varnostni svet, morajo podpreti krepitev demokracije. Opozoriti je treba tudi na to, da Vzhodni Timor nujno potrebuje gospodarsko pomoč za boj proti revščini ter razvoj uprave in infrastrukture.
<SPEAKER ID="199" NAME="Carlos Coelho" AFFILIATION="PPE-DE">
(PT) Gospod predsednik, gospod komisar, gospe in gospodje, podpreti želim skupni predlog resolucije, ki obsoja napada. Čestitam tudi institucijam Vzhodnega Timorja za njihov miren odziv na tragedijo in tako kot gospa Gomes in gospod Ribeiro e Castro moram poudariti, da Vzhodni Timor ni propadla država.
<P>
To je država, ki potrebuje mednarodno pomoč, delegacijo Evropske komisije, podaljšanje misije ZN ter podporo vseh nas kakršnim koli pobudam, ki bi lahko pripomogle k spodbujanju enotnosti prebivalcev Vzhodnega Timorja, ob spoštovanju zakonodaje in obsojanju nasilja.
<SPEAKER ID="200" NAME="Meglena Kuneva">
komisarka. - Gospod predsednik, Komisija je odločno obsodila napada na predsednika Ramos-Horto in predsednika vlade Xanano Gusmaa.
<P>
Mlada demokracija Vzhodnega Timorja je z vidika političnih, sodnih in varnostnih institucij še vedno zelo ranljiva. Država se spopada z revščino in visoko stopnjo brezposelnosti, predvsem med mladimi, ki si zaenkrat ne obetajo uspešne prihodnosti in so podvrženi nasilnim skupinam.
<P>
Na srečanjih z vodji države je Komisija podprla mirno reševanje spora, vključno s končno razpustitvijo in razorožitvijo vseh paravojaških skupin.
<P>
Po nasilju leta 2006 se je Evropska komisija hitro odzvala: prvič, s humanitarno pomočjo notranje razseljenim osebam; drugič, s podporo dialoga med voditelji in tretjič, z izvajanjem programa "denar za delo" za brezposelno mladino.
<P>
Evropska komisija namerava tudi v Diliju odpreti delegacijo s polnimi pooblastili, novo vodstvo delegacije pa bo predvidoma začelo delovati marca 2008. Delegacija bo začela v celoti delovati v drugi polovici leta 2008. S tem se bo omogočila priložnost za uraden politični dialog z vlado in hitrejšo oceno podpore državi.
<P>
Strategija Evropske komisije za Vzhodni Timor v okviru 10. evropskega razvojnega sklada je bila nedavno odobrena. Njen cilj je podpora še vedno šibkega pravosodnega sektorja, parlamenta in drugih institucij, s čimer bo pripomogla k oblikovanju demokratične kulture.
<P>
Podpora razvoja podeželja bo pripomogla k zmanjšanju revščine in izboljšanju infrastrukture. Dejavnosti na področju zdravstva bodo prispevale k reševanju vprašanja bolezni, povezanih z revščino, ter k zmanjševanju vznemirljivo visoke stopnje umrljivosti mater in otrok.
<P>
Obravnavanje temeljnih vzrokov sedanjega spora in zagotavljanje podpore za njihovo reševanje bo tako pomembno kot dolgoročni programi.
<P>
Vlada Vzhodnega Timorja je predložila celovit akcijski načrt vodenja, ki bo predmet političnega dialoga med delegacijo in vlado, ki ga bo podprla Komisija.
<P>
Komisija bo med misijo v naslednjih tednih ocenila razmere in možnost pomoči z dodatnimi ukrepi za obravnavo nekaterih temeljnih vzrokov spora. Ti lahko vključujejo pozive vladi, da podpre nekatere delovno intenzivne programe za boj proti brezposelnosti.
<P>
V skupnem dokumentu Komisije in Sveta iz decembra 2007 so Komisija in države članice EU podprle osrednjo vlogo Združenih narodov pri usklajevanju pomoči varnostnemu sektorju.
<P>
Če povzamem, predvidena podpora v okviru programa Komisije, ki znaša več kot 80 milijonov EUR, je obsežna in bo pomagala pri reševanju veliko sedanjih težav države.
<SPEAKER ID="201" NAME="Predsednik">
Razprava je končana.
<P>
Glasovanje bo potekalo na koncu razprav.
