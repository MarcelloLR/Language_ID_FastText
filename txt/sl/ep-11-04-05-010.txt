<CHAPTER ID="010">
Okvir EU za usklajevanje nacionalnih strategij vključevanja Romov (razprava) 
<SPEAKER ID="361" NAME="Predsednica">
Naslednja točka je izjava Komisije o okviru EU za usklajevanje nacionalnih strategij vključevanja Romov.
<SPEAKER ID="362" NAME="Viviane Reding">
podpredsednica Komisije. - Gospa predsednica, skupaj s svojim kolegom Lászlóm Andorjem predstavljam odločitev Komisije, da bo predložila nov okvir za nacionalne strategije vključevanja Romov.
<P>
Ta okvir EU je nastal v času, ko se je Evropa resnično osredotočila na položaj Romov. EU je državam članicam zagotovila vrsto pravnih, političnih in finančnih instrumentov za obravnavanje položaja Romov. Imamo tudi celoten pravni okvir, ki temelji na nediskriminaciji, prostem pretoku ljudi in strategiji širitve. Vendar pa je zelo očitno, da gospodarska in socialna marginalizacija Romov še vedno obstaja, in to za Evropsko unijo 21. stoletja ni niti sprejemljivo niti vzdržno.
<P>
Parlament je s podporo iz celotnega političnega spektra - in to bi rada poudarila - usmeril pozornost na nujnost spodbujanja vključevanja Romov s svojo pred kratkim sprejeto resolucijo o strategiji EU za Rome. Rada bi se zahvalila poročevalki, gospe Járóka, za njeno odlično delo.
<P>
Potrebno je odločno ukrepanje, tako na nacionalni ravni kot na evropski ravni. Združiti moramo moči in okrepiti svoja prizadevanja, da bi odpravili diskriminacijo Romov in zagotovili, da so deležni enakih pravic kot drugi evropski državljani, saj to tudi so. Pri tem seveda mislim na dvosmerni proces, ki zahteva spremembo miselnosti večine evropskih državljanov in članov romskih skupnosti.
<P>
Vsi se strinjamo, da obstaja potreba po učinkovitem načrtovanju in izvajanju politike ter po strateškem skupnem pristopu. Vsi vemo, da imajo glavno odgovornost za vključevanje Romov države članice. Vsi prav tako priznavamo, da je položaj Romov v posameznih državah zelo različen. Zato se je Komisija odločila, da bo predložila okvir EU, in s tem državam članicam omogočila, da ukrepajo primerno izzivu, s katerim se spopadajo.
<P>
Projektna skupina za Rome, ki je bila oblikovana septembra lani in je poročala decembra, je jasno pokazala, da se zelo pogosto premalo stori. 26,5 milijard EUR, ki so na voljo v okviru strukturnih skladov, se ne uporablja tako, kot bi se moralo. Od tega je bilo le 100 milijonov EUR namenjenih za posebne dejavnosti Romov, 70 % sredstev za tehnično pomoč, ki bi bila potrebna v večini držav članic, pa preprosto ni bilo porabljenih. Ukrepi, ki se izvajajo, za zdaj torej niso ustrezni. Zdaj je čas, da zagotovimo, da se nacionalne, regionalne in lokalne politike osredotočijo na potrebe Romov na jasen in specifičen način.
<P>
V svojem okviru se osredotočamo na štiri glavna vprašanja: izobraževanje, zaposlovanje, zdravstvo in stanovanja. Želimo si, da bi se EU in 27 držav članic zavezale zmanjševanju razlik in se osredotočile na skupne cilje na štirih področjih z usmerjenimi ukrepi ter zadostnimi sredstvi za njihovo doseganje. Želimo si, da bi vse države članice te cilje vključile v svojo sedanjo strategijo za Rome za obdobje do leta 2020, če jo imajo, ali pa jo razvile, če je še nimajo.
<P>
Da bi preverili, ali se s temi prizadevanji dosegajo cilji, potrebujemo redno spremljanje. Zato okvir EU določa temelje učinkovitega mehanizma za spremljanje, da se Romom zagotovijo konkretni rezultati. Ta mehanizem za spremljanje bo zagotovil izvajanje nacionalnih strategij za Rome, da denar, namenjen za vključevanje Romov, doseže končne upravičence in da se doseže napredek pri doseganju ciljev glede vključevanja Romov.
<P>
Komisija bo vsako leto poročala o napredku pri vključevanju Romov v državah članicah. Okvir EU zagotavlja priložnost za vse zainteresirane strani na vseh ravneh, da združijo moči z vsemi prebivalci EU na splošno, predvsem pa z Romi, da bi odpravili izključevanje več kot 10 milijonov evropskih državljanov, česar si v prihodnosti ne moremo več privoščiti.
<SPEAKER ID="363" NAME="László Andor">
član Komisije. - Gospod predsednik, spoštovani poslanci, družbenogospodarski položaj Romov je uvrščen na vrh programa EU. Prejšnji mesec je ta parlament sprejel poročilo gospe Járóka o strategiji EU za vključevanje Romov. In danes je Komisija sprejela sporočilo o okviru EU za nacionalne strategije vključevanja Romov.
<P>
Oba dokumenta pomembno prispevata k širši razpravi o Romih in bosta vključena v sklepe, ki bodo sprejeti na naslednjem zasedanju Sveta, ki bo potekalo 19. maja v sestavi ministrov za zaposlovanje in socialne zadeve in bo namenjeno samo vključevanju Romov.
<P>
Ta dokumenta izražata politično odločenost EU za obravnavanje položaja več milijonov Romov, ki trpijo zaradi gospodarske in socialne izključenosti. Pri tem bi rad izpostavil tri ključne točke.
<P>
Prvič, Komisija je pripravila okvir EU za nacionalne strategije vključevanja Romov. Priznava, da so za oblikovanje in izvajanje strategij za vključevanje Romov odgovorne predvsem države članice. Prav tako potrjuje globoko prepričanje Komisije, da Evropska unija ne sme dopuščati nikakršne oblike rasizma, ksenofobije, diskriminacije ali socialnega izključevanja Romov. Unija ima moralno in politično dolžnost, da države članice pri njihovem prizadevanju podpira z vsemi politikami in instrumenti, ki jih ima na voljo.
<P>
Drugič, kot veste, se je Unija dogovorila o celoviti strategiji za uravnotežen razvoj evropskega gospodarskega in socialnega modela. Strategija Evropa 2020 za pametno, trajnostno in vključujočo rast je pravi politični kontekst za obravnavanje večplastnih težav, s katerimi se spopadajo Romi. Njene cilje, vodilne pobude in oblike poročanja moramo izkoristiti tudi za Rome.
<P>
Ključno sporočilo je, da izključitev več milijonov državljanov EU iz gospodarskega in socialnega življenja ni pametna, vzdržna in vsekakor ne vključujoča. Skratka, v Evropi, v kakršni hočemo živeti, ni izgovora, da bi se izključevanje Romov nadaljevalo.
<P>
Ključna merila za ocenjevanje napredka pri politikah za vključevanje Romov so zlasti glavni cilji strategije Evropa 2020 za zaposlovanje, zmanjševanje revščine in izobraževanje. Sporočilo Komisije o Romih opredeljuje štiri področja, ki so strateško pomembna za odpravo izključevanja Romov. Ta so naslednja.
<P>
Dostop do zaposlitve: treba je obravnavati velike razlike med stopnjo zaposlenosti Romov in neromskega prebivalstva. Če tega ne naredimo, ne bomo dosegli svojih ciljev strategije Evropa 2020.
<P>
Dostop do izobraževanja: vsi romski otroci bi morali imeti dostop do kakovostnega izobraževanja in se ne bi smeli srečevati z diskriminacijo ali segregacijo. Vsi romski otroci bi morali dokončati vsaj osnovno šolo.
<P>
Dostop do zdravstvenega varstva: zmanjšanje razlik med zdravstvenim stanjem Romov in neromskega prebivalstva. Države članice bi morale zagotoviti dostop do kakovostnega zdravstvenega varstva pod enakimi pogoji, kot veljajo za druge prebivalce.
<P>
Dostop do stanovanj in osnovnih storitev: na tem področju je položaj Romov resnično precej slabši od položaja drugih prebivalcev, kar velja na primer za dostop do vode, električne energije in drugih storitev.
<P>
Pomanjkanje celovitega pristopa negativno vpliva na splošno vključenost Romov v družbo in ti tako še naprej živijo v revščini.
<P>
Tretjič, Unija mora preiti od besed k dejanjem. Komisija trenutno pripravlja predlog za večletni finančni okvir, ki mu bodo sledili posebni predlogi glede strukturnih skladov. Po mojem mnenju je treba strukturne sklade uskladiti s strategijo Evropa 2020. To na splošno velja za politični področji, ki sta v moji pristojnosti - zaposlovanje in socialna vključenost -, in vsekakor za družbenogospodarsko vključevanje Romov. Zame je ključni cilj večja učinkovitost finančnih instrumentov.
<P>
Naj s tem končam, da bom lahko slišal, kakšna so vaša stališča, in odgovoril na kakršna koli vprašanja.
<SPEAKER ID="364" NAME="Enikő Győri">
predsedujoča Svetu. - Madžarsko predsedstvo pozdravlja sporočilo Komisije o okviru EU za nacionalne strategije vključevanja Romov. Rada bi izrazila svojo hvaležnost in odobravanje, ne le zaradi dobro opravljenega dela, temveč tudi zaradi osebne predanosti komisarke Reding, komisarja Andorja in vseh tistih, ki so sodelovali pri tem resnično pomembnem dosežku.
<P>
S predstavitvijo tega strateškega dokumenta smo naredili ogromen korak naprej k uresničitvi ene od glavnih prednostnih nalog madžarskega predsedstva. Prepričana sem, da se bo to izkazalo kot pomemben prispevek k izboljšanju gospodarskega in socialnega položaja Romov v Evropi, skupaj s pred kratkim sprejeto resolucijo Evropskega parlamenta o strategiji EU za vključevanje Romov, ki temelji na poročilu Lívie Járóka.
<P>
Skrajna revščina, diskriminacija in marginalizacija še vedno pestijo številne Rome po Evropi, zato je skrajni čas za izboljšave. Ne smemo si privoščiti tega, da bi rekli, da so to njihove težave in ne naše. Poleg tega ljudi nikoli ne smemo obravnavati kot težavo, temveč prej kot možnost, kot priložnost. Glede na sedanje gospodarske in demografske razmere v Evropi lahko izboljšanje gospodarskega in socialnega položaja Romov prinese nove človeške vire in tako dolgoročno prispeva k gospodarski rasti.
<P>
Madžarsko predsedstvo je vedno verjelo, da je poleg potrebnega boja proti diskriminaciji potrebna tudi nova kombinacija politik s tremi ključnimi elementi: zaposlovanjem, izobraževanjem in stanovanji. Če mu bodo države članice pravilno sledile, bo celovito politično ukrepanje na teh treh področjih, dopolnjeno z ustreznim spremljanjem, ki ga je predlagala Komisija, prineslo spremembe. Države članice si bodo prav tako morale prizadevati, da dosežejo cilje strategije EU 2020. Ukrepe za socialno vključevanje Romov je mogoče vključiti v različna področja politik. Zdaj je splošno znano, da ukrepi, do katerih je prišlo in ki so usklajeni na ravni EU, lahko ustvarijo sinergijo in dodano vrednost.
<P>
Kaj sledi? Madžarsko predsedstvo namerava sporočilo predstaviti in o njem razpravljati z obema komisarjema na naslednjem srečanju platforme za Rome, ki bo potekalo 7. aprila v Budimpešti in kamor vabim vse zainteresirane. Svet bo to obravnaval horizontalno. Prvič bo o tem 12. aprila na svojem zasedanju razpravljal Svet za pravosodje in notranje zadeve. Nato bo 9. maja na vrsti Svet za zaposlovanje, socialno politiko, zdravje in varstvo potrošnikov s sprejetjem sklepov Sveta. Tudi Svet za izobraževanje bo prejel dokument, in sicer 20. maja, preden bo 23. maja madžarsko predsedstvo Svetu za splošne zadeve predstavilo svoje poročilo o rezultatih razprav.
<P>
Zaključek tega postopka bo, upajmo, potrditev na junijskem zasedanju Evropskega sveta. To bo seveda le nov začetek za usklajeno ukrepanje na ravni EU in na nacionalni ravni, da bi pomagali tej resnično evropski manjšini.
<SPEAKER ID="365" NAME="László Tőkés" LANGUAGE="HU">
Gospa predsednica, komisarja, državna sekretarka, na podlagi poročila gospe Járóka in v povezavi z njim nas veseli, da se približujemo izvajanju strategije za Rome. Razlog za to je, da je 8. april mednarodni dan Romov. Mimogrede, peto srečanje evropske platforme za Rome bo potekalo prav na ta dan na Madžarskem. Na ta način lahko naredimo pomemben nov korak k skupnemu akcijskemu načrtu, ki bo usklajen na ravni EU, a pri katerem se bodo hkrati lahko upoštevale lokalne značilnosti. Poslanska skupina Evropske ljudske stranke je več let pozivala k ukrepanju EU glede vprašanja socialnega vključevanja Romov. Poleg tega upamo, da bo evropska strategija za Rome lahko resnično zaživela na vrhunskem srečanju voditeljev držav in vlad 24. junija.
<P>
S tem se lahko na evropski ravni odzovemo na najresnejšo težavo v zvezi s človekovimi pravicami v Evropski uniji. Zagotoviti, da državljani uveljavljajo svoje temeljne človekove pravice, je predvsem odgovornost držav članic. Evropska unija lahko zagotovi le okvire za to, vsebino pa jim morajo dati posamezne države članice. Evropska strategija za Rome je lahko neke vrste strokovni minimum. Vendar pa trdno verjamem, da bo s tem oblikovan dolgoročni akcijski načrt, ki bo zajemal stranke in cikle, kar je lahko učinkovita rešitev za revščino in socialno izključenost, ki pestita Rome. Med nekaj pomembnimi točkami v zvezi z vsebino strategije so naslednje: njena ciljna skupina je določena na gospodarski in ne na etnični podlagi; pospešuje uveljavljanje celotnega spektra človekovih pravic in krepi načelo enakih možnosti; upošteva regionalni značaj izključevanja in zmanjšuje negativnosti, nakopičene v slabo razvitih mikroregijah.
<P>
Da bi bila strategija uspešna, so potrebna dolgoročna in odločna skupna prizadevanja zainteresiranih strani, in sicer institucij EU, držav članic, nevladnih organizacij in skupnosti Romov. Prav iz tega razloga se to vprašanje ne sme izrabiti za spodbujanje opozicije ali za strankarske politične napade. Tudi skupno označevanje ni dopustno. Nedopustno je primerjati skupno krivdo Romov in skupno odgovornost večine, zatiralcev. Rešitev vprašanja Romov je prednostna naloga madžarskega predsedstva EU. Upam, da bo Evropski svet junija sprejel načrtovano strategijo. V zvezi s tem prosim za podporo Evropskega parlamenta.
<SPEAKER ID="366" NAME="Monika Flašíková Beňová" LANGUAGE="SK">
Gospa predsednica, komisarka Reding, komisar Andor, najprej bi vam rada čestitala za predstavitev. Veseli me, da je Komisija po številnih pozivih Parlamenta danes končno predstavila to evropsko okvirno strategijo. Po mojem mnenju je bil že skrajni čas, da se je to zgodilo, saj se razmere začenjajo zaostrovati. Mnogi Romi v Uniji se spopadajo ne le s ponižujočimi življenjskimi razmerami, temveč tudi z vse večjim nasiljem. Sobotni protest proti Romom na Madžarskem je zadnji dokaz tega in zato bi rada pozvala madžarsko vlado, naj v zvezi s tem pride do zaključkov.
<P>
Rada bi izrazila nekaj kritik predstavljenega okvira. Razmere so resne, a kljub temu ne moremo sprejeti odločitve Komisije, da bo pripravila okvir brez javnih posvetovanj z vpletenimi stranmi. Nenavadno je, da v samem okviru poudarjate, kako pomembno je sodelovanje s civilno družbo, pri pripravi tega ključnega dokumenta pa ste prezrli tako Rome kot prostovoljske organizacije, mednarodne organizacije in tako dalje. Tako zaprt pristop k okviru ne prispeva k njegovi legitimnosti; prej nasprotno.
<P>
Vendar pa mislim, da je dejanska vsebina predstavljenega okvira na splošno uspešna. Komisija je pravilno določila pristojnosti za reševanje te vseevropske težave. Toda ključne pristojnosti še vedno ostajajo na ravni držav članic. Kljub vsemu mislim, da je izjemno pomembno, da EU prevzame nalogo usklajevanja nacionalnih strategij in njihovega nadziranja, s ciljem zagotavljanja čim hitrejšega resničnega vključevanje Romov.
<P>
V zvezi s tem je prav tako bistveno omeniti pomembnost spremljanja skladnosti nacionalnih strategij s predloženim okvirom in učinkovitosti njihovega izvajanja. Toda stališče Komisije se mi zdi v tem pogledu precej neambiciozno. Komisija bi morala postati odločna, zlasti v zvezi s svojimi pričakovanji od držav članic. V okviru so pravilno določena štiri ključna področja za vključevanje Romov: dostop do izobraževanja, razpoložljivost delovnih mest, dostop do zdravstvenega varstva ter razpoložljivost dostojnih stanovanj in osnovnih storitev. Skupaj s člani naše skupine sem imela med številnimi obiski romskih skupnosti po vsej Evropi priložnost spoznati, da so ta res ključna področja, na katerih se Romi pogosto srečujejo s slabimi razmerami. Vendar pa bi morali poudariti, da so se podobno oblikovani cilji pojavili tudi v programu Desetletje vključevanja Romov. Zdaj je bistveno, da zagotovimo, da se izpolnijo.
<P>
Tem štirim področjem bi rada dodala še eno, ki v okviru manjka, in sicer boj, ne le proti diskriminaciji, temveč tudi proti verbalnemu ali fizičnemu izražanju rasizma.
<P>
Ne nazadnje bi rada opozorila na vprašanje financiranja ukrepov za vključevanje. Delovna skupina Komisije je konec lanskega leta razkrila, da obstajajo velike razlike držav članic pri njihovi uporabi sredstev EU. Komisija bi se zato morala osredotočiti na tri stvari: na to, da črpanje sredstev upravno ni preveč zahtevno, na to, da Komisija izvaja učinkovite ukrepe za zagotavljanje, da sproščena sredstva resnično izpolnjujejo svoj namen, in na to, da je uporaba sredstev za prakse, ki zajemajo segregacijo, omejena.
<P>
Komisarka Reding, komisar Andor, za konec bi se vam rada ponovno zahvalila in vam čestitala, države članice pa morajo zdaj na podlagi tega učinkovito nadaljevati z vključevanjem Romov na nacionalni ravni.
<P>
(Govornica se je strinjala, da odgovori na vprašanje, zastavljeno na podlagi uporabe modrega kartončka (člen 149(8) Poslovnika).
<SPEAKER ID="367" NAME="Franz Obermayr" AFFILIATION="NI">
(DE) Gospa predsednica, gospa Flašíková, hvala, ker boste odgovorili na moje vprašanje. Očitno ste dobro seznanjeni s tem poročilom in se zagotovo zavedate, da se v njem zahteva tudi, da države članice v primeru neizpolnjevanja ali neupoštevanja strategij plačajo kazni. Kakšno je vaše stališče do tega, da bi morale države plačati kazen tudi, če ne izpolnjujejo zahteve po obveznem obiskovanju osnovne šole? Obiskovanje osnovne šole je obvezno v vseh državah. Ali je torej država, če romski otroci ne obiskujejo osnovne šole, lahko podvržena kazni? Ali ne mislite, da imajo starši nekaj odgovornosti pri zagotavljanju, da njihovi otroci obiskujejo šolo?
<SPEAKER ID="368" NAME="Monika Flašíková Beňová" AFFILIATION="S&amp;D">
- (SK) Gospa predsednica, v zvezi s to temo bi rada omenila eno stvar: sem odkrita zagovornica stališča, da moramo, ko uvedemo pravice, izpolnjevati tudi obveznosti. Seveda imajo tudi starši nalogo, da zagotovijo, da se spoštujejo vse pravice otrok. Vendar pa imajo po mojem mnenju države članice EU dovolj instrumentov, da lahko zagotovijo tak prostor, in ne bodo kaznovane, če starši ne bodo izpolnjevali svojih obveznosti.
<SPEAKER ID="369" NAME="Stanimir Ilchev" LANGUAGE="BG">
Gospa predsednica, tudi jaz bi se rad zahvalil poročevalki, gospe Járóka, ter predstavnikom Komisije, Sveta in madžarskega predsedstva za številne resne obljube, ki so jih dali tukaj, in za zelo pomembne zaveze, ki so jih sprejeli.
<P>
Ko govorimo o vključevanju Romov, ne smemo pozabiti, da govorimo o najbolj posebnem in morda najbolj zapletenem vprašanju v Evropi in Evropski uniji. Gre za vprašanje, ki ga ni mogoče rešiti samo s financiranjem, samo s protidiskriminacijsko zakonodajo ali samo z uvedbo izobraževalnih programov. Rešitev za to težavo lahko najdemo le v kombinaciji vseh teh pristopov in predvsem s skupno politično voljo.
<P>
Zdaj Unija bolj kot kdajkoli sama obravnava svojih 12 milijonov Romov. Nekateri se še vedno ne zavedajo, da ti ljudje niso le bolgarski, romunski ali slovaški Romi, temveč tudi državljani Evropske unije z enakimi pravicami in obveznostmi in hkrati omejenimi možnostmi.
<P>
Razmere so, kot lahko vidimo, precej zapletene. Višja kot bo stopnja povezanosti ukrepov, pobud in politik, ki jih izvajajo države članice in vse evropske institucije, večji bo uspeh strategije Evropske unije za vključevanje Romov.
<P>
Improvizirani in enostranski ukrepi lahko celo bolj škodijo kot koristijo. Pri tem bi moral omeniti, da je poznavanje Romov v nekaterih državah članicah neustrezno in v nekaterih primerih celo zmotno. Zaradi tega je treba vprašanje Romov v Evropi aktivno proučiti in strokovno spremljati njegov napredek. V nasprotnem primeru se lahko zgodi, da problematičnih razmer ne bomo odpravili, temveč jih bomo samo prenesli na drugo lokacijo na stari celini.
<P>
V središču naše velikopotezne strategije morajo biti velika prizadevanja za zagotavljanje izobraževanja za Rome. To pomeni popolno vključitev njihovih otrok v izobraževalni sistem, osnovno znanje mladih in zagotavljanje opismenjevanja za odrasle.
<P>
Glavni cilj mora biti enakomerno povečevanje deleža Romov, usposobljenih za trg dela in z naprednim odnosom do institucij in pravne države. To je edino zagotovilo, da življenje Romov v prihodnosti ne bo več potekalo tako kot zdaj, kot beden obstoj v živem pesku, ki je po nepotrebnem požrl denar evropskih davkoplačevalcev.
<SPEAKER ID="370" NAME="Hélène Flautre" LANGUAGE="FR">
Gospa predsednica, to, da imamo zdaj konkreten evropski okvir, v skladu s katerim bo vsaka država članica morala predstaviti svojo nacionalno strategijo vključevanja Romov, je seveda dobra novica. Komisija bo te strategije ocenila do konca leta in potem bomo morali približno čez eno leto o tem vprašanju ponovno razpravljati. Danes zato dejansko določamo načrt, ki bi moral poslancem, javnim organom in civilni družbi omogočiti, da izvajajo nenehen in zelo strog nadzor na zelo pomembnih področjih, ki ste jih omenili.
<P>
Ugotavljam, da sporočilo Komisije upošteva nekatere točke iz parlamentarnega poročila. Govorim na primer o sodelovanju Agencije Evropske unije za temeljne pravice pri ocenjevanju strategij. Mislim, da je ta agencija dokazala svojo usposobljenost na tem področju. Govorim tudi o tem, da bi s Svetom Evrope razvili sodelovanje pri usposabljanju posrednikov romske skupnosti. To je pomemben strateški dejavnik za uspeh projektov na vseh ravneh, prav tako kot pozornost, posvečena Romom, ki so državljani tretjih držav, in vidik širitve, ki se upošteva v tem poročilu. Kot zadnje mislim, da je vzpostavitev skupnih kazalnikov za podporo sistema spremljanja zelo dobrodošla.
<P>
Vendar pa moram izpostaviti nekatere pomanjkljivosti v tem sporočilu. Mislim, da pri omembi potrebnega sodelovanja Romov na vseh ravneh, torej na ravneh priprave, izvajanja in ocenjevanja projektov, ni dovolj strogo in odločno. Sporočilo govori o informacijah in posvetovanju, a sodelovanje romske skupnosti je bistvenega pomena. Dokaz za to so bogate izkušnje, saj smo imeli tudi v Evropi v resnici dobre izkušnje. To se mi zdi pomanjkljivost sporočila.
<P>
Druga pomanjkljivost sporočila je, da obravnava vprašanje nediskriminacije kot medsektorsko temo vsakega od štirih področij. Vendar pa mislim, da je ali da bi bilo zelo pomembno imeti poseben odstavek, ki bi govoril o boju proti diskriminaciji in nasilju ter o dostopu do sodnega varstva za Rome. Protidiskriminacija, temeljne pravice in dostop do sodnega varstva niso vključeni kot posebna sestavina. To se mi zdi še ena pomanjkljivost dokumenta Komisije.
<P>
Mislim, da smo govorili tudi o vprašanju posrednikov, o programu, ki ga je začel izvajati Svet Evrope. Dobro je, da je omenjeno v tem sporočilu. Mi in tudi vi bi lahko omenili smernice, ki jih je že določil Svet Evrope, da ne bi na koncu imeli dveh strategij ali dveh vrst okvirov za ocenjevanje nacionalnih strategij. Mislim, da bi to sporočilo izboljšalo.
<P>
Nazadnje mislim, da delo Komisije še ni končano in da bi morala delovna skupina nadaljevati svoje delo, da bi zagotovila, da se države članice stalno zavedajo pritiska Komisije, civilne družbe in lokalnih organov v zvezi z dejanskim izvajanjem teh smernic.
<SPEAKER ID="371" NAME="Timothy Kirkhope">
v imenu skupine ECR. - Gospa predsednica, ta predlog je priložnost za boljše vključevanje Romov v državah članicah in za iskanje načinov, kako Romom zagotoviti polne, enake možnosti in pravice, do katerih so upravičeni vsi državljani EU. Glavni cilj programa bi moral biti ta, da se dosežejo temeljne splošne pravice za vse te ljudi.
<P>
Toda bojim se, da bomo morda morali ta zelo obsežni in zapleteni program tako kot prejšnje omejiti. Pristojnosti držav članic na področju izobraževanja, zdravstva in stanovanj je treba spoštovati in glede na to, kar sem do zdaj prebral, se bojim, da Komisija morda deluje ultra vires v škodo pravic držav članic, da na teh področjih določijo svoje politike. Vendar pa upam, da ta nova strategija pomeni novo obdobje, v katerem bo EU začela obravnavati vprašanje tako, da bo najprej prisluhnila Romom.
<P>
Programi so bili predlogo preveč zapleteni in preprosto niso dosegli ljudi, ki pomoč najbolj potrebujejo. V skoraj desetih letih je bilo na terenu doseženega le malo. Upam, da se bo Komisija zdaj osredotočila na to, kako bi lahko najbolje poenostavila postopke za dostop do sredstev EU in kako bi lahko bolje spremljala, ocenjevala in izvajala svoje programe. Če EU porablja denar na tem področju, ga je treba uporabiti zdaj in bolje.
<SPEAKER ID="372" NAME="Cornelia Ernst" LANGUAGE="DE">
Gospa predsednica, gospe in gospodje, dobro je, da bomo zdaj imeli splošno strategijo za Rome, a bojim se, da ni vse tako rožnato. To je zaradi tega, ker splošni predlogi, ki jih je predložila Komisija, zaostajajo za mnogimi leti pogovorov s predstavniki Romov, med katerimi jih je nekaj potekalo v tem parlamentu.
<P>
Več let so predstavniki romske skupnosti, z okvirno strategijo ali brez nje, opozarjali na potrebo po usmerjenih ukrepih in jasnih, posebnih zahtevah. Nimamo niti jasnih sankcij, ki bi jih uvedli, če se ta strategija ne bi upoštevala. Čeprav je bilo predloženih nekaj predlogov v tej smeri, dejansko ne obstajajo nobene sankcije, tako da ima ta sistem več lukenj kot švicarski sir.
<P>
V strategiji za Rome je treba upoštevati vsa pomembna področja. Tako je bilo dogovorjeno. Toda kaj lahko poleg teh štirih ključnih točk še ponudi Komisija? V strukturah ni nobene določbe o sodelovanju in vključevanju romskih skupnosti v vse odločitve v zvezi z njimi. Ni struktur za posebno izvajanje ciljev. Ni vidika spola. To, kar me tudi resnično jezi in kar se mi zdi sramotno, je dejstvo, da niste pripravljeni jasno ukrepati proti diskriminaciji romske skupnosti.
<P>
Pritožujete se, da se strukturni skladi EU za Rome ne uporabljajo. Rada bi vas povsem odkrito vprašala: ali ni diskriminacija Romov tudi eden od razlogov, zakaj skupnost do zdaj ni uporabila takšnih sredstev EU? Mislim, da je.
<P>
Kot člani skupine GUE/NGL smo do tega sporočila zelo kritični. Mislimo, da ni ustrezno, in pričakujem ustrezne spremembe.
<SPEAKER ID="373" NAME="Mario Borghezio" LANGUAGE="IT">
Gospa predsednica, gospe in gospodje, kljub temu da sem evroskeptik, bi lahko soglašal z načrtom v zvezi s strategijo 2020, da se odpravijo diskriminacija, težave in marginalizacija, če bi nam Evropska komisija resnično ponudila odločne ukrepe za nadzor delovanja držav članic.
<P>
Vendar pa imamo le govore o sijajni prihodnosti in o velikem nadzoru, govore evropske komisarke, ki mi še vedno ne more razložiti, zakaj se v njeni državi, v Velikemu vojvodstvu Luksemburg, ti nomadi ne smejo utaboriti, v bližini mojega doma, v Italiji in Franciji, pa se lahko naselijo. Tako govorimo o tem, da bi nomadom zagotovili dom, v nekaterih evropskih državah, zlasti v državi gospe Reding, pa se ti ljudje ne smejo niti utaboriti.
<P>
V današnji izdaji najpomembnejšega časopisa v moji državi, časopisa Il Corriere della Sera, je članek o materi, ki si ne zasluži, da jo imenujemo mati, nomadki, ki so jo v Italiji prijeli, ker je svojo hčerkico prodala trgovcem, ki so jo nameravali prodati za prostitucijo. Prodala je svojo hčerkico. Drugi jih pošljejo delat druge stvari. Pogosto jih sami ne pošljejo v šolo, kljub pritisku in pozornosti oblasti, posrednikov in dobrodelnih organizacij.
<P>
Ali želimo govoriti tudi o teh težavah? Ali se želimo znebiti te zaslepljenosti z neumno dobrodelnostjo in se zavesti, da si številne težave povzročajo izključno in predvsem Romi sami?
<SPEAKER ID="374" NAME="Predsednica">
Razprava je končana.
<P>
Pisne izjave (člen 149)
<SPEAKER ID="374" NAME="Cătălin Sorin Ivan" LANGUAGE="RO">
Nova evropska strategija vključevanja Romov služi le ponavljanju starih ciljev, za katere se je v preteklih letih izkazalo, da jih je nemogoče doseči. Ko je bila leta 2005 uvedena pobuda Desetletje vključevanja Romov, so bili verjetni. Zdaj, ko se skrajno ravnanje in nasilje proti Romom v EU stopnjujeta, pa bi potrebovali strategijo, ki bi ponujala veliko bolj posebne ukrepe. Na Madžarskem se stopnjujejo napetosti in ukrepanje policije je vse bolj nasilno. Brez trdnega stališča se bodo razmere poslabšale. Zaradi tega je nerazumljivo, zakaj Komisija ni poskusila najti ustreznih rešitev za reševanje posebnih težav, zlasti ker je na voljo imela tudi resolucijo, ki jo je sprejel Evropski parlament.
<SPEAKER ID="375" NAME="Marian-Jean Marinescu" LANGUAGE="RO">
Nova strategija za usklajevanje nacionalnih strategij za Rome, ki jo je danes predstavila Komisija, je pomemben korak za EU. Vzpostavitev nacionalnih kontaktnih točk za vključevanje Romov, poenostavitev postopkov financiranja, ocenjevanje nacionalnih načrtov s strani institucij EU in preverjanje napredka vključevanja Romov v državah članicah so ukrepi, ki bodo prispevali k izboljšanju gospodarskega in socialnega položaja Romov v Evropi. Države članice morajo to strategijo pozorno pregledati in čim prej vzpostaviti upravni organ, katerega naloga bo izvajanje strategije in usklajevanje z drugimi državami članicami. Upam, da bo od tega poletja naprej Komisija prevzela vodilno vlogo pri usklajevanju strategije glede na razvoj na ključnih področjih, kot so spodbujanje državljanske vzgoje, poklicno usmerjanje in zaposlovanje. Obžalovanja vredno se mi zdi, da v novi strategiji ni jasnih priporočil glede vrst programov za Rome, ki se bodo v vseh državah članicah razvijali in izvajali na podoben način z nekaj razlikami. Svet in države članice pozivam, naj pripravijo takšna priporočila za vrste programov, ki jih bo centralno vodila Komisija. Brez takšnih vrst programov, prilagojenih nomadskim značilnostim romskega življenjskega sloga, Evropska unija nikoli ne bo mogla v celoti prispevati k povečanju dodane vrednosti na ravni EU.
<SPEAKER ID="376" NAME="Rovana Plumb" AFFILIATION="S&amp;D">
v pisni obliki. - Okvir EU za nacionalne strategije vključevanja Romov zagotavlja priložnost za združitev sil na vseh ravneh in z vsemi zainteresiranimi stranmi, da bi odpravili izključevanje Romov. Cilje, določene na ravni EU, ki zajemajo štiri pomembna področja za vključevanje Romov - dostop do izobraževanja, zaposlovanja, zdravstvenega varstva in stanovanj -, bomo izpolnili le, če se bodo države članice temu jasno zavezale. Zdaj je bistveno, da pospešimo svoja prizadevanja in zagotovimo, da so nacionalne, regionalne in lokalne politike vključevanja osredotočene na Rome na jasen in specifičen način ter da so posebni ukrepi usmerjeni v potrebe Romov, da bi preprečili in izravnali njihov neugoden položaj. Države članice bi morale zagotoviti dostop do kakovostne izobrazbe za vse romske otroke in določiti konkreten cilj za dvig stopnje zaposlenosti Romov v okviru strategije Evropa 2020, povečanje deleža romskih gospodinjstev z dostopom do vode, sanitarnih storitev in elektrike ter spodbujanje nediskriminatorskega dostopa do stanovanj, tudi do socialnih. Države članice bi morale določiti konkretne cilje s konkretnimi roki za dvig pričakovane življenjske dobe Romov, povečanje deleža cepljenih otrok na raven neromskega prebivalstva in zmanjšanje umrljivosti dojenčkov in mater na raven neromskega prebivalstva.
<SPEAKER ID="376" NAME="Marie-Thérèse Sanchez-Schmid" LANGUAGE="FR">
Komisija nam je končno dala nekaj velikopoteznih ciljev za vključevanje Romov v Evropi: zagotavljanje vsaj osnovnošolske stopnje izobrazbe za vse romske otroke, zmanjšanje umrljivosti otrok in zmanjšanje razlik glede pričakovane življenjske dobe. Vendar pa je te ambicije treba prenesti še v prakso. Eno leto po tem, ko je Evropski parlament sprejel spremembo uredbe o Evropskem skladu za regionalni razvoj v zvezi z naložbami v stanovanja za marginalizirane skupnosti, pri začetku projektov prihaja do težav. Pomembno je, da države članice vlagajo in poročajo o svojih ukrepih na področjih, kot so zaposlovanje, izobraževanje, zdravstvo in stanovanja za Rome, in tudi, da Komisija zagotovi strogo spremljanje uporabe obstoječih evropskih programov. In nazadnje, Romi morajo izkoristiti to priložnost, da vzamejo usodo v svoje roke, vedoč da se lahko zanesejo na podporo Evrope. Čakanje na to, kaj se bo izcimilo, in prazne besede bodo le spodbujali skrajno desnico in nezaupanje med skupnostmi. Naslednji petek, 8. aprila, bomo praznovali mednarodni dan Romov. Upam, da bomo 8. aprila 2012 lahko praznovali doseženi napredek.
