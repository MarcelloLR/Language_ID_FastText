<CHAPTER ID="008">
Obrazložitev glasovanja
<P>
Ustne obrazložitve glasovanja
<SPEAKER ID="153" NAME="Zuzana Roithová" AFFILIATION="PPE-DE">
- (CS) Gospod predsednik, obseg finančne krize kaže na to, da niti banke, niti potrošniki niso sprejemali odgovornih odločitev. Močno podpiram naložbe v finančno izobraževanje, prav tako pa sem odobrila poročilo, vendar pa se ne morem strinjati z površnimi kampanjami in splošnimi načeli. Skrbi me, da analiza kaže na različne razmere v državah članicah. Prav tako se zavedam, da je treba izobraževanje ozko osredotočiti glede na posebne zahteve najrazličnejših skupin državljanov, da bi lahko bilo res učinkovito.
<P>
Rada bi vas seznanila z vzorno prakso v Češki republiki. V zadnjih letih je ena sama oseba skrbela za spletno stran z imenom www.bankovnipoplatky.com. Ta spletna stran ključno prispeva k finančnemu izobraževanju čeških državljanov, ki imajo dostop do interneta. Iz tega je več kot očitno, da je mogoče vprašanje poceni in učinkovito rešiti. Vendar pa pri tem manjka izobraževanje šoloobveznih otrok in starejše generacije in to nam ne bo uspelo brez javnega financiranja.
<SPEAKER ID="154" NAME="Zita Pleštinská" AFFILIATION="PPE-DE">
- (SK) Finančna kriza za evropske potrošnike predstavlja odlično priložnost, da preverijo svoje znanje na področju financ. Dana jim je bila čudovita lekcija glede pomembnosti njihovega razumevanja osebnih financ, glede načrtovanja varčevanja, glede uporabe zavarovalniških produktov in glede razumevanja navadnih bančnih izpiskov in računov. Vse to zahteva poznavanje finančnega izrazoslovja in njihovo pravilno uporabo pri upravljanju njihovih financ.
<P>
Zaradi tega menim, da je poročilo poročevalke, gospe Iotove, še dodaten pomemben prispevek EP na področju varstva potrošnikov in glasovala sem zanj. Trdno sem prepričana, da se mora izobraževanje potrošnikov začeti že v osnovni šoli. Države članice morajo to temo, predvsem finance, vključiti v učbenike osnovnih in srednjih šol. Spletne strani DOLCETA in EURÓPSKY DIÁR morajo biti deležne večje promocije.
<P>
Cenim dejavnosti potrošniških organizacij, ki niso namenjene le izobraževanju šoloobveznih otrok, ampak tudi učiteljev. Najrazličnejša tekmovanja, prirejena z velikim zanosom, pritegnejo veliko število mladih potrošnikov. Slovaška zveza potrošnikov prireja, pod mojim pokroviteljstvom in v sklopu izobraževanja potrošnikov, namenjenega šoloobveznim otrokom, letno tekmovanje z imenom potrošniki skozi celo življenje. Tekmovanje zbuja ogromno zanimanja, zmagovalci pa bodo nagrajeni z obiskom EP.
<SPEAKER ID="155" NAME="Syed Kamall" AFFILIATION="PPE-DE">
Gospod predsednik, hvala za priložnost, da lahko obrazložim glasovanje. V Parlamentu smo verjetno soglasni, da sta kreditni krč in likvidnostna kriza, s katerima se soočamo, posledica slabih odločitev glede kreditiranja, ne le s strani bank - te odločitve jim je vsilila Clintonova administracija in naslednje vlade, ki so predlagale, da morajo banke posojati tudi potrošnikom, ki so šteli za kreditno nesposobne - , ampak tudi s strani potrošnikov. Ker so bili spodbujani k tem, naj najamejo kredite, ki si jih mogoče niso mogli privoščiti, so se potem znašli v okoliščinah, ko jih niso bili več zmožni odplačevati.
<P>
To izpostavlja pomembnost finančnega izobraževanja potrošnikov. Vendar pa se mi zdi, da smo se ujeli v past, saj menimo, da EU predstavlja rešitev za vse probleme. Če pogledamo rešitve, ki so navedene na spletni strani Komisije, v evropskem dnevniku, zelo malo pripomorejo k reševanju vprašanja, ki se nanaša na izobraževanje potrošnikov. Upoštevati bi morali družbene organizacije - kot je kreditna zadruga Croydon Caribbean Credit Union v mojem volilnem območju - ki pomagajo pri reševanju teh problemov na ravni skupnosti, ne pa na evropski ravni.
<SPEAKER ID="157" NAME="Astrid Lulling" AFFILIATION="PPE-DE">
- (FR) Gospod predsednik, Parlament sem pozvala, naj glasuje proti poročilu, saj je le slaba manjšina glasovala za okvirne vrednosti, ki so nižje od trenutno veljavnih.
<P>
Rada bi poudarila, da Komisija okvirnih vrednosti ne podpira. Leta 2005 je ta Parlament glasoval za poročilo gospoda Rosatija o odpravi okvirnih vrednosti, sedaj pa se vračamo korak nazaj in odpravljamo to, za kar smo glasovali. Večina poslancev ne ve, za kaj so glasovali.
<P>
Sedaj zmanjšujemo okvirne vrednosti za 50 %, kar pomeni, da ste namesto za 800 cigaret glasovali za 400 cigaret, namesto 10 litrov žganih pijač, ste glasovali za 5 litrov, namesto 90 litrov vina, ste glasovali za 45 litrov, namesto 110 litrov piva, ste glasovali za 55 litrov piva. Ubrali ste korak nazaj in prepolovili trenutne vrednosti glede nakupa s strani fizičnih oseb.
<P>
Menim, da je sporočilo komisarja Kovácsa in Sveta ministrov jasno; le pet poslancev na koncu ne bo glasovalo za moje poročilo. Zato želim Svet seznaniti s tem, da se komisar - kot je včeraj zvečer zatrdil - strinja z okvirnimi mejnimi vrednostmi, vendar s tistimi, ki trenutno veljajo. To mora biti jasno, gospod predsednik, da moram kot poročevalka to povedati, saj je ključnega pomena za obrazložitev glasovanja.
<SPEAKER ID="158" NAME="Daniel Hannan" AFFILIATION="NI">
Gospod predsednik, v čast mi je, da zastopam prečudovite vasi, valovito gričevje in gozdičke divjih modrih hijacint domačih angleških okrajev. Kot vsi ostali poslanci v EP iz jugovzhodne Anglije sem prejel precej ganljivih pritožb volivcev, ki jih je prizadel samovoljen odvzem zakonito kupljenega alkohola in tobaka v pristaniščih Rokavskega kanala.
<P>
Ponavljajoče gonje laburistov pri trošarinah so odgnale prihodek, ki bi ga morali biti prodajalci v mojem volilnem območju, preko kanala. Počasi so bila iz domačih angleških okrajev prek morja izrinjena tudi delovna mesta. Prihodek, ki bi se moral stekati v britanski proračun, prihaja v celinske zakladnice.
<P>
Odziv vlade je bil takšen, da je ta vse manjši vir prihodkov zapravila za vse večje število uradnikov, z jalovim poskusom nadzorovanja sistema, v katerem se sedaj večina našega alkohola in tobaka pretihotapi. To je sitem, za katerega so pravkar, na njihovo sramoto, glasovali laburistični poslanci v EP. To je sramota.
<SPEAKER ID="159" NAME="Syed Kamall" AFFILIATION="PPE-DE">
Gospod predsednik, rad bi le ponovil občutke, ki sta jih izrazila predhodna govornika, gospa Lulling, poročevalka in moj kolega, Dan Hannan iz jugovzhodne Anglije.
<P>
Tudi sam sem, kot poslanec Evropskega parlamenta za London - najboljšega mesta na svetu in prestolnice najboljše države na svetu - prejel številna pisma volivcev, ki se pritožujejo nad strogim pristopom carine in trošarin, ko so kupili alkohol in cigarete na celini in jih pripeljali nazaj v domovino, kjer bi jih porabili sami ali pa njihove družine in prijatelji.
<P>
Kaj počnejo cariniki v Združenem kraljestvu? Izbirajo si jih za tarče, zastavljajo jim vsiljiva vprašanja, vlačijo jih iz vozil, tudi upokojence, ter jih s preiskavami, ki spominjajo na Gestapo, zaslišujejo, da bi ugotovili, koliko alkohola popijejo in koliko cigaret pokadijo. Takšnega ravnanja od uradnikov kazenskega pregona ali carinikov v Združenem kraljestvu ali v Evropi ne bi pričakovali. Glede na to, kako smo danes glasovali, smo se vrnili nazaj - ne le pred leto 1992, ampak v obdobje, kjer ni bilo prostega pretoka blaga, ali pa je bil ta prost pretok zelo omejen.
<SPEAKER ID="161" NAME="Milan Gaľa" AFFILIATION="PPE-DE">
Glasoval sem za poročilo, saj se je pojav prekomerne telesne teže in debelosti v Evropski uniji v zadnjih dveh desetletjih močno razširil in ima skoraj 22 milijonov otrok prekomerno telesno težo, ta številka pa se vsako leto poveča še za 400 000. Več kot 90 % primerov debelosti pri otrocih je posledica slabih prehranjevalnih navad in pomanjkanja telesne aktivnosti. Ti otroci trpijo zaradi resnih motenj hranjenja, kot tudi zaradi bolezni sklepov, nizke odpornosti in povečane pogostosti bolezni.
<P>
Po odobritvi bele knjige o"strategiji za Evropo glede vprašanj v zvezi s prehrano, prekomerno telesno težo in debelostjo", predstavlja ta direktiva dobro novico v boju proti debelosti pri otrocih. Menim, da je sistem, namenjen večjemu razdeljevanju sadja in zelenjave v evropskih šolah nujen. Prav tako bi morali več pozornosti nameniti predšolskim ustanovam. Svetovanje in razvijanje dobrih in uravnoteženih prehranjevalnih navad bi več prispevalo k razvoju zdravega prebivalstva, kot samo sistem razdeljevanja.
<SPEAKER ID="162" NAME="Czesław Adam Siekierski" AFFILIATION="PPE-DE">
(PL) Gospod predsednik, sistem razdeljevanja sadja v šolah, kot tudi sistem razdeljevanja mleka v šolah in razdeljevanje hrane najbolj ogroženim v EU so čudovite pobude EU, ki so zelo potrebne in jih moramo vsekakor podpreti. Razdeljevanje brezplačnega sadja in zelenjave šoloobveznim otrokom ne bo pripomoglo le k izboljšanju njihovega zdravja in spreminjanju njihovih prehranjevalnih navad, ampak bo imelo tudi pozitiven družben vpliv. Pozitivno gledam na številne predloge Evropske komisije in menim, da ne bodo povzročile večjih polemik. Istočasno upam, da bo komisarka, predvsem pa kmetijski ministri EU-27, bolj radodarni. Ne smemo pozabiti, da govorimo o zdravju naših otrok in pri tem ne smemo varčevati.
<SPEAKER ID="163" NAME="Hynek Fajmon" AFFILIATION="PPE-DE">
- (CS) Gospod predsednik, gospe in gospodje, glasoval sem enako, kot ostali poslanci EP skupine PPE-DE iz Češke republike, proti poročilu gospoda Buska o sadju in zelenjavi v šolah. Za zdravo prehrano svojih otrok so predvsem odgovorni njihovi starši. Evropska unija nima na področju izobraževanja ali zdravja nobenih pristojnosti. Te zadeve morajo urejati države članice v skladu s svojimi nacionalnimi prednostnimi nalogami. Nobenega razumnega razloga ni, da bi Evropska unija z denarjem evropskih davkoplačevalcev plačevala šoloobveznim otrokom en obrok sadja tedensko. EU bi se morala ukvarjati s pravimi vprašanji, ki se nanašajo na celotno Evropo, kot je na primer odpravljanje ovir za štiri temeljne svoboščine in ne bi smela delovati v nasprotju s svojimi načeli glede subvencioniranja.
<SPEAKER ID="164" NAME="Mairead McGuinness" AFFILIATION="PPE-DE">
Gospod predsednik, veliko se je spremenilo od takrat, ko smo poskušali šoloobveznim otrokom preprečiti vstop v sadovnjak, saj so kradli jabolka, pa do danes, ko jih jabolka in sadovnjaki ne zanimajo več. Zato je program sadja dobrodošel. Težava je v tem, da se številni starši ne zavedajo pomena sadja in zelenjave, kar pomeni, da bo pomagal pri izobraževanju otrok in staršev o pozitivnem vplivu uživanja sadja in zelenjave na zdravje.
<P>
Seveda so za uspeh sistema ključnega pomena same države članice. Ne želimo zapletenega sistema, ki temelji na številnih pravilih. Želimo prožnost, prav tako pa moramo sodelovati z učitelji, ki bodo razdeljevali sadje in zelenjavo, in s starši, ki bodo poskrbeli, da bodo otroci zaužili in uživali v sadju in zelenjavi, ter tako razvili zdrave prehranjevalne navade za celo življenje.
<SPEAKER ID="165" NAME="Ewa Tomaszewska" AFFILIATION="UEN">
(PL) Gospod predsednik, v ameriških mestih lahko pogosto srečamo najstnike, ki tehtajo prek 150 kg. Ne želim, da tudi mi ponovimo to napako. Spodbujanje zdravih prehranjevalnih modelov in uživanje bolj zdravih proizvodov, ki ne redijo, že v otroštvu in mladosti, predstavlja naložbe v zdravje prihodnjih generacij. Prav tako bo to pomenilo prihranke pri stroških zdravljenja sladkorne bolezni, bolezni srca in ožilja in bolezni kosti.
<P>
Zaradi tega bo sistem, ki je preskromen, v praksi neučinkovit tako z vidika zdravja, kot tudi z vidika gospodarstva. Prav zaradi tega sem podprla spremembo 7, v skladu s katero bi se najnižji izdatek za sadje, namenjeno šoloobveznim otrokom, povečal za štirikrat, s čimer bi bilo mogoče zagotoviti en obrok sadja ali zelenjave vsaj štirikrat in ne enkrat tedensko. Veseli me, da gre za spremembo, ki jo je predlagala Komisija. Izvajanje sistema ne bi smelo biti odvisno od strinjanja staršev, da ga bodo sofinancirali. Sadja in zelenjave v šolah bi morali biti predvsem deležni otroci revnejših staršev, zaradi tega je treba povečati sredstva za financiranje sistema.
<SPEAKER ID="167" NAME="Ivo Strejček" AFFILIATION="PPE-DE">
Gospod predsednik, naj pojasnim, zakaj sem glasoval proti poročilu gospoda Pervencha Berèsa in gospoda Wernera Langena. Izpostaviti želim vsaj tri točke.
<P>
Prva točka je, da poročilo poziva k obsežnejšemu in globljemu usklajevanju gospodarskih in finančnih nacionalnih politik. Druga je ta, da bo vključevala zelo usklajevano fiskalno politiko, ki bo zahtevala politično poenotenje in prav politično poenotenje je tretji razlog, zakaj sem glasoval proti.
<P>
Nisem mnenja, da bo politično usklajevanje, ki odpravlja naravne razlike med državami članicami, predstavljalo zdravilo za trenutne evropske probleme. Trenutni evropski problemi so prost pretok delovne sile ter prost pretok kapitala in storitev.
<SPEAKER ID="168" NAME="Czesław Adam Siekierski" AFFILIATION="PPE-DE">
(PL) Gledano z vidika 10-letnih izkušenj ekonomske in monetarne unije si moramo zastaviti vprašanje, ali res povezujemo oznako za evro z blaginjo in stabilizacijo. Nobenega dvoma ni, da lahko na to vprašanje odgovorimo le z enim odgovorom. Čeprav priznavamo, da so obstajali nekateri negativni vidiki sprejemanja skupne valute, kot je dviganje cen v začetni fazi, je treba priznati, da je evro postal ena izmed vodilnih svetovnih valut.
<P>
Ekonomska in monetarna unija je prispevala k rasti in gospodarski stabilnosti v državah članicah, prav tako pa je pozitivno vplivala na mednarodno trgovino, ter je tako imela prednosti za EU. Pozitiven vpliv evra je postal še posebej opazen v zadnjem času, ko smo se zaradi globalne finančne krize zavedli prednosti stabilnega menjalnega tečaja.
<SPEAKER ID="170" NAME="Siiri Oviir" AFFILIATION="ALDE">
(ET) Rad bi obrazložil svoje glasovanje. Vzdržal sem se glasovanja o zahtevi za odvzem poslanske imunitete Massimu D'Alemi, saj imam kot odvetnik nekaj zadržkov v zvezi s pristojnostjo Parlamenta v tej zadevi, hkrati pa nimam nobene pravice ali želje, da bi se vmešaval v notranje zadeve Italije.
<SPEAKER ID="172" NAME="Gyula Hegyi" AFFILIATION="PSE">
(HU) Kot pripravljavec mnenja Odbora za okolje, javno zdravje in varnost hrane pozdravljam izide glasovanja. Govorimo o tehnologiji, ki lahko, če bo vse potekalo dobro, zagotovi rešitev za podnebne spremembe, vendar pa nas to ne sme odvrniti od pomembnosti celotnega podnebnega paketa.
<P>
Nove države članice, vključno z Madžarsko, so od konca osemdesetih let prejšnjega stoletja znatno zmanjšale emisije toplogrednih plinov. Če bi jih sedaj kaznovale tiste, ki so do sedaj povečale svoje škodljive emisije, bi bilo to zelo sramotno. Zaradi tega želimo doseči sorazmerno porazdelitev 10 % prihodkov iz naslova sistema trgovanja z emisijami med tiste države članice, kjer je BDP na prebivalca nižji od povprečja Evropske unije.
<P>
Podobno bi dodelili 10 % tistim, ki so v zadnjih 15 letih zmanjšale emisije. Odboru za okolje, javno zdravje in varnost hrane je uspelo doseči izvzetje daljinskih ogrevalnih sistemov iz dajatev za podnebne spremembe, dosežek, ki ga je treba ohraniti zaradi interesa več milijonov evropskih državljanov z nizkimi prihodki. Kot pripravljavec mnenja Odbora za okolje, javno zdravje in varnost hrane, poleg zgoraj navedenih, tudi sam podpiram poročilo.
<P>
Pisne obrazložitve glasovanja
<SPEAKER ID="175" NAME="Alessandro Battilocchio  " AFFILIATION="PSE">
v pisni obliki. - (IT) Glasujem za ta ukrep. Kazahstan je pričel z izvajanjem procesa demokratizacije, ki napreduje počasneje, kot izjemna gospodarska rast, ki jo je država zabeležila v preteklih letih: veliko je tujih podjetnikov, ki vlagajo velike zneske kapitala v to bivšo sovjetsko republiko. V tem kontekstu mora Evropska unija nenehno spodbujati k ukrepom, ki so namenjeni širjenju območij svobode, demokracije in socialne pravičnosti za državljane Kazahstana in da ne deluje le kot trgovinska partnerica z vse večjimi interesi. Gospodarska rast in demokracija morata potekati sočasno.
<SPEAKER ID="176" NAME="Dragoş Florin David  " AFFILIATION="PPE-DE">
v pisni obliki. - (RO) Med posvetovalnim postopkom sem glasoval za poročilo, ki odobrava sklenitev Protokola k Sporazumu o partnerstvu in sodelovanju med Evropsko skupnostjo in Republiko Kazahstan in ki upošteva tudi pristop Bolgarije in Romunije k Evropski uniji. To poročilo bo spodbudilo sodelovanje med Romunijo in Republiko Kazahstan.
<SPEAKER ID="177" NAME="Glyn Ford  " AFFILIATION="PSE">
v pisni obliki. - Glasoval sem za poročilo gospoda Saryusz-Wolskega o partnerstvu in sodelovanju med Evropsko skupnostjo in Republiko Kazahstan. To sem storil kljub nenehnim zadržkom v zvezi z spoštovanjem človekovih pravic vlade v Kazahstanu. Pomembno je, da Parlament in Komisija še naprej spremljata razmere v Kazahstanu in če se poslabšajo ali pa se ne izboljšajo v obdobju naslednjih dvanajstih mesecev, moramo ukrepati in začasno prekiniti ta sporazum.
<SPEAKER ID="996" NAME="Luca Romagnoli  " AFFILIATION="NI">
v pisni obliki. - (IT) Glasoval sem za poročilo gospoda Saryusz-Wolskega, ter s tem tudi za sklenitev Sporazuma o partnerstvu in sodelovanju med Evropsko skupnostjo in njenimi državami članicami ter Republiko Kazahstan.
<P>
Tudi sam, tako kot poročevalec in Svet, podpiram stališče, da je zaradi obstoja Sporazuma o partnerstvu in sodelovanju s Kazahstanom pred pristopom Romunije in Bolgarije treba pripraviti Protokol k Sporazumu o partnerstvu in sodelovanju, ki ga bosta lahko podpisali novi državi članici.
<SPEAKER ID="179" NAME="Ilda Figueiredo  " AFFILIATION="GUE/NGL">
v pisni obliki. - (PT) Zadevni dokument ne spreminja bistveno vsebine uredbe, ki jo je Parlament sprejel novembra 2006 in je vzpostavila zasebno-javno partnerstvo za razvoj evropskega sistema upravljanja zračnega prometa.
<P>
Sedaj predlagane spremembe uredbe so namenjene prepoznavanju SESAR (nova generacija evropskega sistema upravljanja zračnega prometa) kot organa Skupnosti in omogočajo uporabo kadrovskih predpisov Evropskih skupnosti za njegovo osebje. Prav tako so predlagane spremembe količinske opredelitve prispevka Skupnosti in njegovega prenosa na SESAR, pri čemer največ 700 milijonov EUR v enakih delih prihaja iz Sedmega okvirnega programa za raziskave in tehnološki razvoj in iz programa vseevropskega omrežja.
<P>
Ustanovitev tega podjetja predstavlja nevaren precedenčni primer v uporabi javnega denarja za zasebne namene. Pristop javnega sektorja bi se lahko uporabil za posodobitev in izboljšanje sistema upravljanja zračnega prometa, vključno v zvezi z zanesljivostjo, kar bi zagotavljalo varnost strokovnih delavcev in uporabnikov zračnega prostora. Menimo, da teh ciljev ne bo nič kaj lažje doseči, če bodo izpostavljeni interesom in pritiskom zasebnega sektorja. Zato tega poročila nismo podprli.
<SPEAKER ID="995" NAME="David Martin  " AFFILIATION="PSE">
v pisni obliki. - Ta predlog bo imel velik pozitiven finančni vpliv na program posodobitve evropskega sistema upravljanja zračnega prostora. Podpiram predlog, da bodo prihranjena sredstva namenjena naložbam in raziskavam, razvoju in preverjanju, kar bo ugodno vplivalo na celotno skupnost.
<SPEAKER ID="994" NAME="Luca Romagnoli  " AFFILIATION="NI">
v pisni obliki. - (IT) Povedal bi rad, da sem glasoval za poročilo gospe Niebler o ustanovitvi skupnega podjetja za razvoj nove generacije evropskega sistema upravljanja zračnega prometa SESAR.
<P>
Jasno, da obsežni projekti Skupnosti v sektorju raziskav in tehnološkega razvoja zahtevajo skupna prizadevanja javnih in zasebnih sektorjev, da bi tako lahko zagotovili trajne pozitivne učinke. Verjamem, da je v tem primeru usklajen sistem upravljanja zračnega prometa nove generacije potreben za zagotavljanje prihodnje rasti zračnega prometa na evropskem nebu in sicer iz gospodarskega in okoljskega vidika. Zato verjamem, da moramo ustanovitev skupnega podjetja na tem področju toplo pozdraviti. Vendar pa bi pri tem rad poudaril, da se moramo učiti na preteklosti (v tem primeru se nanašam na likvidacijo skupnega podjetja Galileo) in oblikovati jasno opredelitev statusa, ki bi ga morala imeti ta pravna oseba, tako da prednosti znanstvenega in tehnološkega ne bodo ovirane zaradi problemov postopkovne ali pravne narave.
<SPEAKER ID="992" NAME="Luca Romagnoli  " AFFILIATION="NI">
v pisni obliki. - (IT) Glasoval sem za poročilo gospe Wallis o kodifikaciji predpisanih oznak za dvo- ali trikolesna motorna vozila. Ker je bila direktiva o predpisanih oznakah za tovrstna vozila večkrat spremenjena, verjamem, da je kodifikacija potrebna, da bi tako bilo mogoče zagotoviti boljše razumevanje in dostopnost do te zakonodaje Skupnosti za državljane, ter posledično do uveljavljanja pravic, ki izhajajo iz te zakonodaje.
<SPEAKER ID="990" NAME="Luca Romagnoli  " AFFILIATION="NI">
v pisni obliki. - (IT) Glasoval sem za poročilo gospoda Mayerja o sklenitvi Konvencije o pristojnosti in priznavanju ter izvrševanju sodnih odločb v civilnih in gospodarskih zadevah. Pridružujem se mnenju kolega poslanca, da lahko predlog, ki ga je predložila Komisija in ki naj bi zamenjal Lugansko konvencijo 1988, pripomore k pohitritvi in večji učinkovitosti sistema priznavanja ter izvrševanja sodnih odločb na prizadetih področjih, predvsem pa v zvezi z registracijo in veljavnostjo pravic intelektualne lastnine.
<SPEAKER ID="181" NAME="Šarūnas Birutis  " LANGUAGE="LT">
Ta predlog je še posebej pomemben, saj uporaba postopka nadzorne uredbe močno razširja pravice Evropskega parlamenta, v skladu s katerimi lahko spremlja, kako se uporabljajo izvedbeni ukrepi. Evropskemu parlamentu je podeljena pravica, da nadzira osnutek izvedbenega ukrepa. Poleg tega obstajajo dodatne osnovnih uredbe, ki Evropskemu parlamentu dajejo pravico nasprotovati osnutku ukrepa ali predlagati spremembe osnutka izvedbenega ukrepa.
<SPEAKER ID="989" NAME="Luca Romagnoli  " AFFILIATION="NI">
v pisni obliki. - (IT) Podpiram odlično poročilo gospe Berès o spremembi uredbe Sveta o evropskem sistemu nacionalnih in regionalnih računov v Skupnosti, kar zadeva Komisiji podeljena izvedbena pooblastila. Menim, da moramo po uvedbi novega postopka komitologije in sicer regulativnega postopka s pregledom, ki širi pravice Parlamenta glede pregleda nad izvedbenimi ukrepi, nadaljevati s splošnim procesom usklajevanja, ki ga je predlagala Komisija, tako da bo mogoče učinkovito uporabljati nov postopek.
<SPEAKER ID="988" NAME="Pedro Guerreiro  " LANGUAGE="PT">
Med letom 2007 in 2008 je Italija predložila vloge v zvezi s presežnimi delavci na Sardiniji (1 044 presežnih delavcev, 5 podjetij), v Piemontu (1 537, 202), Lombardiji (1 816, 190) in Toskani (1 588, 461) zaradi liberalizacije sektorja oblačil in tekstila. Za skupaj 5 985 presežnih delavcev v 858 podjetjih Italija prosi za finančni prispevek v višini 38 158 075 EUR.
<P>
Kot smo že povedali, tega sklada ni mogoče uporabiti kot začasno "blaženje" nesprejemljivih socialno-ekonomskih stroškov, ki so posledica liberalizacije trgovine, predvsem v sektorju tekstila in oblačil, in za vse večjo negotovost delavcev.
<P>
Glede na (morebitni) potek roka 31. decembra 2008 sistema dvojnega preverjanja pri izvozu nekaterih kategorij oblačil in tekstila iz Kitajske, moramo vzpostaviti mehanizme za omejevanje uvoza v EU iz vseh držav.
<P>
Glede na naraščajoče število podjetij, ki zaustavljajo ali selijo svojo proizvodnjo, povečevanje brezposelnosti in vse večje izkoriščanje delavcev - predvsem na Portugalskem - moramo zaustaviti politiko liberalizacije svetovne trgovine (h kateri poziva EU in socialistična vlada na Portugalskem) ter zavarovati proizvodnjo in zaposlitve s pravicami v številnih državah EU.
<SPEAKER ID="183" NAME="Luís Queiró  " AFFILIATION="PPE-DE">
v pisni obliki. - (PT) Uporaba sredstev Evropskega sklada za prilagoditev globalizaciji na zahtevo Italije predstavlja odlično priložnost, da pretehtamo ukrepe, ki bodo potrebni v prihodnje, ko bo kombinacija učinkov globalizacije in gospodarske krize postala še bolj pereča. Iz oblike tega sklada, ki temelji na načelih, katerih področje uporabe je omejeno, je razvidno, da Evropska unija gleda na globalizacijo kot na dejstvo, njene negativne posledice pa so stvarnost, na katero se moramo prilagoditi, ne pa ji nasprotovati. Po mojem mnenju gre za realističen pogled z znatnim potencialom glede učinkovitosti.
<P>
Razumevanje globalnih sprememb in usmerjanje prizadevanj, da bi se odzvali na te spremembe, je primernejše, kot upanje, da se je mogoče v nedogled izogibati tem izzivom ali celo prepričanje, da je nasprotovanje tem izzivom učinkovito. Prilagoditev globalizaciji je politično primernejša možnost kot nasprotovanje globalizaciji.
<SPEAKER ID="987" NAME="Luca Romagnoli  " AFFILIATION="NI">
v pisni obliki. - (IT) Podpiram poročilo gospoda Bögeja o uporabi Solidarnostnega sklada Evropske unije. Strinjam se, da so zahteve, ki so jih predložile štiri italijanske regije, v skladu z zahtevami za določevanje finančnih prispevkov, kot je določeno v uredbi EU, prav tako pa so v skladu z razlogi, na podlagi katerih je bil sklad ustanovljen. Danes moramo bolj kot kadar koli poprej pomagati tistim delavcem, ki so izgubili delo zaradi sprememb v strukturi svetovne trgovine in jim nuditi pomoč, da se vrnejo na trg dela. Zaradi tega podpiram zahtevo za uporabo sklada, kot je navedeno v poročilu kolega poslanca.
<SPEAKER ID="185" NAME="Philip Claeys  " AFFILIATION="NI">
v pisni obliki. - (NL) Proti poročilu sem glasoval iz različnih razlogov. V odboru glede tega ni bilo resne razprave. Prisotnih je bilo le 7 članov od 28. Na plenarnem zasedanju razprava sploh ni bila mogoča. O tem je tekla razprava na flamski javni televiziji še pred glasovanjem v odboru, ko gospodu Vanheckeju ni bilo dovoljeno, da bi spoznal vsebino poročila. To je nezaslišano. Najhujši pa je zaključek poročila. V njem priporočajo, da se imuniteta odvzame, čeprav gospod Vanhecke ni avtor spornega besedila, belgijska ustava pa jasno opredeljuje, da je mogoče sodno preganjati samo avtorja, če je poznan.
<P>
Zaradi tega neprimernega dokumenta obstaja tveganje, da bo gospod Vanhecke izgubil politične pravice, saj delitev oblasti in neodvisnost belgijskega sodstva obstaja samo v teoriji. Gre le za politični manever, s katerim bi izpostavili vodjo flamske nacionalistične opozicije. Sramotno je, da EP dopušča izkoriščanje v ta namen.
<SPEAKER ID="186" NAME="Carl Lang  " AFFILIATION="NI">
v pisni obliki. - (FR) Odbor za pravne zadeve in člani političnih skupin so na današnjem plenarnem zasedanju še enkrat pokazali, kako nepomembna se jim zdita nepristranskost in spoštovanje zakonodaje v primerjavi z njihovo obsedenostjo, da bi se znebili vseh tistih, ki niso del njihove velike družine evrofederalistov.
<P>
Moj kolega, gospod Vanhecke, je tarča resničnega lova na čarovnice na Belgiji, katerega namen je, da bi ga obsodili in prisilili k odhodu s politične scene. Evropski parlament je pozabil, da je, kadar prejme kakršno koli zahtevo s strani države glede odvzema poslanske imunitete, dolžen v celoti uporabiti pravila za varstvo poslancev EP, kot je določeno v Poslovniku.
<P>
Prav tako kot gospod Gollnisch, ki je leta 2006 ostal brez poslanske imunitete izključno zaradi političnih razlogov, je tudi gospod Vanhecke žrtev zelo resnega napada zaradi preoblikovanja pravnega v politično vprašanje. Nesprejemljivo je, da institucija neupravičeno trdi, da je demokratična.
<SPEAKER ID="187" NAME="Fernand Le Rachinel  " LANGUAGE="FR">
13. oktobra 1981 je André Laignel, socialistični poslanec Parlamenta, v francoskem parlamentu opravil svoj znameniti govor, naslovljen na poslance parlamenta iz opozicije, v katerem je trdil, da je nacionalizem, ki ga podpira vlada, neustaven. V tem govoru je trdil, da so razpravo spremenili iz pravne v politično in čeprav so bili do tega upravičeni, so bili v tem primeru pravno gledano v zmoti, saj so bili v politični manjšini.
<P>
Evropski parlament je več kot očitno to frazo vzel za svojo, saj se poskuša znebiti vseh, ki si ga drznejo obremenjevati s političnimi pogledi, za katere velja mnenje, da po njegovem okusu niso dovolj federalistična ali pro-evropska.
<P>
Moj kolega, gospod Vanhecke, je tarča pravega lova na čarovnice v tem Evropskem parlamentu, v katerega je bil zakonito izvoljen. Ta institucija je v popolni zmoti in se je osramotila s tem, ko dopušča nesprejemljivo: linčanje enega izmed svojih članov, s tem ko zaničuje vsa pravna načela in pravna varstva, ki se nanašajo na poslansko imuniteto in trenutno veljajo.
<SPEAKER ID="188" NAME="Andreas Mölzer  " AFFILIATION="NI">
v pisni obliki. - (DE) Glede na to poročilo in povezane pravne postopke belgijskih oblasti je treba nedvomno povedati, da celoten proces - predvsem sodni postopki - predstavljajo popoln politično motiviran sodni pregon bivšega vodje stranke Vlaams Belang, Franka Vanheckeja. Gospod Vanhecke je prejel ta sklep dva dni po tem, ko je odstopil z vodilnega položaja stranke.
<P>
Ker je do evropskih volitev ostalo le še šest mesecev, je popolnoma jasno, da je namen očrniti ime kandidata stranke Vlaams Belang v politične namene. V skladu z belgijsko ustavo bi prav tako bilo treba pravno gledano sodno preganjati avtorja članka, saj je njegova identiteta poznana, ne pa založnika. Zato močno poudarjam, da na politično motiviran kazenski pregon ne smemo gledati kot na razlog za odvzem poslanske imunitete Franku Vanheckeju, ta lov na čarovnice s strani belgijskih pravosodnih organov pa je treba najostreje obsoditi. Do podobne situacije je prišlo leta 2003, ko so bili kazenski postopki sproženi proti Danielu Cohn-Benditu iz skupine Zelenih/Evropske svobodne zveze, čeprav je takrat odbor to zavrnil, saj je obstajal sum politične motiviranosti. Prav to velja tudi v tem primeru, če ni celo še očitneje in zaradi tega sem dolžen glasovati proti predlogu.
<SPEAKER ID="189" NAME="Frank Vanhecke  " AFFILIATION="NI">
v pisni obliki. - (NL) Vse moje iluzije so se razblinile in povedati moram, da se Evropski parlament spreminja v sramotnega sokrivca pri političnem linču, ki so ga sprožila belgijska sodišča. V Odboru za pravne zadeve mi je bilo, v navzočnosti 7 od 28 članov, danih 20 minut za zagovor v zvezi z dokumentom, ki je dolg več sto strani. Na plenarnem zasedanju mi - v nasprotju s členom 7 našega Poslovnika - ni bila dana možnost, da bi se zagovarjal.
<P>
Če bi se to zgodilo v Rusiji, bi se že pripravljali na bitko. Sam še vedno stojim z dvignjeno glavo in se zavzemam za svobodno izražanje mnenja v Flandriji in v Evropi, ne samo v zvezi z vprašanji priseljencev in nevarnostjo, ki jo predstavlja Islam.
<SPEAKER ID="191" NAME="Marco Cappato  " AFFILIATION="ALDE">
v pisni obliki. - (IT) Predstavniki radikalne stranke, skupaj z Marcom Pannello, glasujemo proti poročilu gospoda Lehneja o imuniteti gospoda D'Alema, saj vsebuje nelogične zaključke, ki lahko temeljijo le na samoobrambi - ali na refleksnem odzivu - dela italijanske in evropske politične elite.
<P>
Poročilo navaja, da je zahteva za odobritev glede nadaljevanja neutemeljena, saj prestreženo gradivo že zadostuje za pripravo obtožb proti tistim, ki so v postopku preiskave. Če bi bila zahteva urada javnega tožilstva dejansko namenjena obtožnici gospoda D'Aleme, potem bi bila zahteva neutemeljena, saj Parlamentu ni treba sprejemati svojih odločitev v skladu z Italijanskim zakonom.
<P>
Če je prestreženo gradivo res tako neuporabno, zahteva pa neutemeljena in preprosto nepotrebna, zakaj se je potem moral Evropski parlament odločiti, da "ne bo odobril uporabe zadevnih telefonskih prisluškovanj in odvzel imunitete Massimu D'Alemi", kot je predlagano v poročilu? Zakaj ne bi upoštevali odločitev italijanskega parlamenta, ki je v okviru te preiskave odobril nadaljevanje postopka proti gospodu Fassinu?
<P>
Izrekamo priznanje skupini ALDE, ker se je odločila, da se bo vzdržala glasovanja in se ne bo pridružila socialni enotnosti skupine Evropske ljudske stranke in skupine socialdemokratov v Evropskem parlamentu glede te dvomljive odločitve.
<SPEAKER ID="986" NAME="Adam Bielan  " LANGUAGE="PL">
V zadnjih letih so se na trgu pojavili številni novi finančni produkti. Zaradi vse večje zapletenosti teh produktov so potrošniki vse bolj nemočni in pogostokrat brez strokovne pomoči ne morejo ugotoviti, katera finančna ponudba najbolj ustreza njihovim potrebam. To ima za posledico številne napačne odločitve, predvsem tistih manj premožnih.
<P>
Na Poljskem se srečujemo s številnimi primeri goljufij ali primerov, ko potrošniki sprejmejo slabe finančne odločitve in se ne zavedajo posledic. V teh okoliščinah je finančno izobraževanje ključnega pomena in najboljši način za varstvo potrošnikov pred sprejemanjem napačnih finančnih odločitev.
<SPEAKER ID="193" NAME="Šarūnas Birutis  " AFFILIATION="ALDE">
v pisni obliki. - (LT) Finančno izobraževanje je pomembna točka na agendi EU, predvsem v času finančne krize. Potrošniki potrebujejo osnovna znanja, ki bi jim pomagala pri odločitvah in pri popolnemu razumevanju informacij in ponudb. Potrošniki se srečujejo z vse večjo ponudbo vse zapletenejših storitev in blaga. Istočasno pa se informacije in nasveti za potrošnike ne ujemajo s stopnjo zahtevnosti finančnih produktov. Zaradi tega je ranljivost potrošnikov v zvezi s finančnimi zadevami vse večja.
<P>
Če se bodo vrzeli v znanju in finančni usposobljenosti finančnih posrednikov in potrošnikov zmanjšale, se bo zmanjšalo tudi tveganje prekomernega zadolževanja, nezmožnosti plačevanja ali stečajev. Prav tako bo prišlo do povečanja konkurenčnosti med posojilodajalci in celovite učinkovitosti trga, saj lahko potrošniki z več znanja razumejo, kako se posamezne finančne ponudbe med sabo razlikujejo in izberejo tisto, ki najbolj ustreza njihovim potrebam. Trenutno znanje in usposobljenost ne zadostujeta, da bi lahko potrošniki ustrezno upravljali svoje finance.
<SPEAKER ID="194" NAME="Dragoş Florin David  " AFFILIATION="PPE-DE">
v pisni obliki. - (RO) Glasoval sem za pošteno, nepristransko in pregledno finančno izobraževanje, kot tudi za dolžnost ponudnikov storitev na tem področju, da zagotovijo ustrezne, pravilne informacije. Informacije morajo biti jasno ločene od reklamnih nasvetov in oglaševanja. Upam, da bodo države članice še posebej pozorne na najbolj ogrožene skupine, kot so mladi ljudje, upokojenci ali delavci ob koncu poklicne kariere.
<SPEAKER ID="195" NAME="Bruno Gollnisch  " LANGUAGE="FR">
Tako kot številna besedila tega Parlamenta, je tudi poročilo gospe Iotove primer dozdevno dobre ideje z zavajajočim naslovom. Ob nepazljivem branju bi lahko mislili, da je namenjeno varstvu potrošnikov s tem, ko jih informira o njihovih pravicah in jih izobražuje o finančnih storitvah; na kratko, o tem, kako jim zagotoviti, da bodo s svojimi bankami imeli odgovoren odnos z vsemi potrebnimi informacijami.
<P>
Dejansko pa je namenjeno spreminjanju ljudi, že iz otroštva (zdi se, da že od osnovne šole), v popolne majhne potrošnike finančnega sistema, ki željno pričakuje njihove prihranke, ki pa ni nič kaj prijazen, kadar pride do posojanja, namenjeno vsiljevanju vseh vrst finančnih produktov, ki jih izmišljeni začetniki imenujejo zapletene in ki so v večini primerov preprosto smešni, ter namenjeno, da bi jih na rahločuten način pripravilo do vodenja svojih računov in pripravilo na upokojitev - vsekakor pri bankah - čeprav vplačujejo tudi v obvezne javne sheme.
<P>
V času ko je svetovni finančni sistem pokazal, kako pokvarjen je, ko banke godrnjaje odobravajo kredite podjetjem in posameznikom, kljub več sto milijardni javni pomoči, ko delavci ter mala in srednje velika podjetja plačujejo ceno nenehne finančne norije ter so se "pomembni igralci" pretvarjajo, da uveljavljajo reforme s katerimi bi podaljšali življenje tega sistema, se lahko milo izrazimo le, da je to poročilo neprepričljivo.
<SPEAKER ID="196" NAME="Małgorzata Handzlik  " LANGUAGE="PL">
V času finančne krize je to poročilo dobilo nov pomen. To pa zaradi tega, ker je kriza hipotekarnih posojil pokazala na nevarnosti, do katerih lahko pride zaradi zagotavljanja neustreznih informacij posojilodajalcem. Prav tako je pokazala na nesposobnost potrošnikov, da bi razumeli finančne in gospodarske informacije ter vpliv, ki ga lahko imajo spremembe makroekonomskih kazalnikov na odplačevanje njihovih kreditov, ter s tem tudi na pomanjkanje njihove ozaveščenosti glede tveganja, povezanih z insolventnostjo in prezadolženostjo.
<P>
Poročilo opozarja na potrebo po izobraževanju potrošnikov ter dvigovanju njihove ozaveščenosti, kar bo pomagalo, da bodo lahko uporabili svojo znanje pri ocenjevanju finančnih produktov, ki so jim na voljo. Zato podpiram pobudo, ki poziva k razvoju programov finančnega izobraževanja, predvsem tistih, ki so pripravljeni ob upoštevanju potreb morebitnih uporabnikov, kjer se upošteva njihova starost, dohodek, izobrazba ter področje njihove zaposlitve ali interesov. Poleg tega morajo programi finančnega izobraževanja temeljiti na praktičnih in dejanskih razmerah, s katerimi se srečujemo v vsakodnevnem življenju.
<P>
Upam, da bo to poročilo v pomoč finančnim ustanovam, kot tudi potrošnikom, da bodo razumeli potrebe po finančnem izobraževanju. Prepričana sem, da imajo lahko od tega oboji koristi, saj insolventnost in prezadolženost potrošnikov predstavlja težavo za posojilne ustanove, katerih stranke imajo težave pri odplačevanju kreditov.
<SPEAKER ID="197" NAME="Ian Hudghton  " AFFILIATION="Verts/ALE">
v pisni obliki. - Glasoval sem za poročilo gospe Iotove o izobraževanju potrošnikov v zvezi s krediti in financami. Svet prehaja v obdobje velike finančne negotovosti in številni evropski državljani se bojijo za svoja delovna mesta, svoje prihranke, pokojnine in prihodnost. V takšnem obdobju je ozaveščenost potrošnikov o posojilih, dolgu in financah na splošno, vsekakor pomembnejša kot kadar koli poprej. To poročilo poziva k prilagajanju finančnega izobraževanja posebnim skupinam, tovrstne pobude na ravni EU pa je treba pozdraviti.
<SPEAKER ID="985" NAME="Eija-Riitta Korhola" AFFILIATION="PPE-DE">
v pisni obliki. - (FI) Glasovala sem za poročilo gospe Iotove o izobraževanju in ozaveščenosti potrošnikov v zvezi s posojili in financami. To je potrebno in dobrodošlo poročilo, ki je nastalo na pobudo odbora.
<P>
Kriza, ki je posledica hipotekarnih posojil (visoko tvegana stanovanjska posojila), je pokazala, da so bili posojilodajalci premalo informirani. To pomanjkanje informacij in razumevanje je pripeljalo do razmer, v katerih se premalo zavedajo tveganj insolventnosti in prezadolženosti. Prav tako je treba povedati, da se ozaveščenost potrošnikov in svetovanje nista tako hitro razvijala, kot zapleteni finančni produkti.
<P>
Ustrezna raven finančnega znanja bi v številnih primerih zmanjšala tveganje prezadolženosti in zamud pri odplačevanju. Prav tako bi potrošnikom to omogočilo boljše možnosti za primerjavo konkurenčnosti kreditojemalcev, kar bi pripomoglo k preživetju trga.
<P>
Predvsem podpiram predlog, ki izhaja iz poročila, o večjem vključevanju finančne izobrazbe v programe državnih šol in posedovanju vseh finančnih informacij mladim ljudem, ki jih na začetku svojih poklicnih karier, glede na nove izzive, potrebujejo, ko se odločajo, kako bodo porabili svoje prihodke.
<SPEAKER ID="198" NAME="Andreas Mölzer  " AFFILIATION="NI">
v pisni obliki. - (DE) Potrebujemo pošteno obravnavo vlagateljev in posojilojemalcev z dolgimi obdobji omejitev in prenosom dokaznega bremena. Tveganja in stroški morajo biti jasni in primerljivi že od vsega začetka. V primeru banke Lehman Brothers so bile fizične osebe množično prevarane, na primer, s tem, ko so prejele informacije, da so tvegana delniška potrdila varna, malo pred tem, ko je banka propadla in ko so jim svetovali, naj ne prodajo teh delnic. Državljani se sedaj soočajo z valom vsiljenih pretvarjanj njihovih posojil v tujih valutah ali pa morajo doplačevati povečane stroške refinanciranja bank, kar je v nasprotju z javno politiko.
<P>
V teh razmerah govoriti našim državljanom, da so neumni in pozivati k splošni lekciji v "finančnem izobraževanju" je res hud udarec, predvsem zaradi tega, ker tudi samooklicani finančni guruji niso spregledali številnih plasti špekulacij. S pozivanjem k večji učinkovitosti trga, namesto k večji konkurenčnosti med posojilodajalci, to poročilo še naprej služi kot glasnik o mitu trga, ki se sam uravnava. Niti približno ne morem povedati, kako močno nasprotujem temu poročilu.
<SPEAKER ID="199" NAME="Nicolae Vlad Popa  " AFFILIATION="PPE-DE">
v pisni obliki. - (RO) Glasoval sem za poročilo, ki ga je pripravila gospa Iotova, saj spodbuja države članice, da razvijejo izobraževalne programe za upokojence, ki jim grozi finančna izključenost, kot tudi za mlade ljudi, ki so šele začeli s svojo poklicno kariero in se soočajo z izzivi, kako najustrezneje uporabiti svoje nove prihodke.
<P>
Potrošniki, ki nimajo nobenega finančnega znanja, imajo težave z izbiro produktov in storitev, ki najbolj ustrezajo njihovim potrebam. Težko ocenijo nasvet, ki so ga deležni in so lahko zaradi tega zavedeni, postanejo žrtve nepoštenih prodajnih praks.
<P>
Pozdravljam pobude Komisarja na področju finančnega izobraževanja strank, predvsem nedavno ustanovitev strokovne skupine o finančnem izobraževanju. Vseeno pa menim, da mora imeti strokovna skupina o finančnem izobraževanju jasne odgovornosti in pristojnosti.
<P>
Spletna stran, ki jo je Komisija že vzpostavila za izobraževanje potrošnikov (http://www.dolceta.eu), se je izkazala za uporabno. Upam, da se bo razvoj in posodabljanje tega spletnega orodja nadaljevalo v vseh uradnih jezikih.
<SPEAKER ID="200" NAME="Luís Queiró  " AFFILIATION="PPE-DE">
v pisni obliki. - (PT) Eden izmed najpomembnejših dejavnikov v finančni krizi je bila izjemno enostavna pridobitev sredstev ali prekomerna tolerantnost do dolga. Zaključki, do katerih moramo priti na podlagi tega, so, da bi bilo koristno bankam naložiti obveznost, v skladu s katero bi morale zagotoviti, da so tisti, katerim dajo posojilo, sposobni in bodo zelo verjetno lahko odplačali dolg, glede na dejstva, ki izhajajo iz krize in njenih vzrokov. Istočasno pa pomanjkanje ozaveščenosti med potrošniki glede tveganj, ki so povezana s posojili - če začnemo z vprašanjem sprememb referenčnih mer - kaže na to, da je lahko in treba izvesti vsakršen ukrep, ki je namenjen potrošnikom. Jasno je, da bo pritisk gospodarskega modela, ki temelji na največji potrošnji, zelo težko odpraviti s tovrstnimi kampanjami, vendar pa so prizadevanja za povečanje ozaveščenosti potrebna in po našem mnenju uporabna.
<P>
Kakor koli že, to poročilo bi moralo prispevati k večji preglednosti in vzpostavitvi jasnejših pravil glede pogojev za storitve, ki jih ponujajo posojilodajalci. V zvezi z izobraževanjem na področju posojil ali vseh drugih vrst potrošnje, je najpomembnejši element izobraževanje na splošno, kar ljudem daje orodje, s katerim lahko sprejemajo vsakodnevne odločitve.
<SPEAKER ID="202" NAME="Šarūnas Birutis  " AFFILIATION="ALDE">
v pisni obliki. - (LT) Zaupanje evropskih potrošnikov je ključnega pomena za učinkovito delovanje in rast notranjega trga. Skupni trg sestavlja skoraj 500 milijonov potrošnikov ter najrazličnejše blago in storitve.
<P>
Komisija že vse od leta 1997 uporablja točkovno tabelo potrošniških trgov, s katero spremlja in opozarja na načine, na katere države članice izvajajo pravne akter notranjega trga. Točkovna tabela potrošniških trgov omogoča prepoznavanje problematičnih področij, tako da je lahko vsestransko in prožno sredstvo za poročanje o pomanjkljivostih, na katere morajo biti pozorni družba, udeleženci na trgu in ustanove. Kljub temu točkovna tabela potrošniških trgov ni bila nikoli namenjena poročanju potrošnikom o notranjih trgih in zelo pomembno je, da to popravimo. Zagotoviti moramo, da trg deluje čim bolj učinkovito in da so potrošnikom ponujene storitve, katerih cene in kakovost ustreza njihovim pričakovanjem. V zvezi s tem ni potrebno sprejeti več ali strožjih pravnih aktov. Včasih je lahko učinkovitejša in primernejša metoda zagotavljanje informacij, izobraževanje ali samoregulacija.
<SPEAKER ID="203" NAME="Małgorzata Handzlik  " LANGUAGE="PL">
Enotni trg ni namenjen le podjetjem, ki jim je, zahvaljujoč uspešni odpravi ovir, celoten evropski trg praktično na dosegu roke. Vzpostavljen je bil tudi ob upoštevanju potrošnikov, da bi jim tako omogočil enake standarde v vseh državah članicah.
<P>
Točkovna tabela potrošniških trgov predstavlja orodje za spremljanje, analiziranje in prepoznavanje problemov na enotnem trgu iz potrošniškega vidika. Uporablja kazalnike, ki zajemajo pritožbe, ravni cen, zadovoljstvo in zamenjavo. Kljub dejstvu, da se zdijo nekateri rezultati, prikazani na točkovni tabeli, vprašljivi - na primer cene, saj, čeprav jih je mogoče enostavno posredovati in primerjati, na končno ceno vplivajo številne spremenljivke, ki se ne odražajo vedno na točkovni tabeli - kazalniki nedvomno predstavljajo izjemno uporabno in primerno metodo ocenjevanja rezultatov za potrošnike na enotnem trgu.
<P>
Prav tako želim izpostaviti, da gre za prvo različico točkovne tabele potrošniških trgov. Zato lahko pričakujemo nove različice, ki bodo podajale odgovore na naša vprašanja. Pomembno je, da je točkovna tabela napisana v razumljivem jeziku in enostavno razumljiva najrazličnejšim uporabnikom, saj so njeni rezultati nedvomno zanimiv vir informacij o rezultatih za potrošnike na enotnem trgu.
<SPEAKER ID="205" NAME="Jan Andersson, Göran Färm, Anna Hedh, Inger Segelström in Åsa Westlund  " AFFILIATION="PSE">
v pisni obliki. - (SV) Švedski socialni demokrati v Evropskem parlamentu smo glasovali za poročilo o predlogu direktive Sveta, ki se nanaša na splošen režim za trošarino in želimo še posebej poudariti pomembnost sprejetja spremembe 48 o okvirnih količinah za uvoz alkohola in tobaka. Znižanje (50 % nižje, kot predhodno navedene okvirne količine) je korak v pravi smeri k odgovornejši politiki, ki resno obravnava javno zdravje. Vendar pa bi radi izpostavili, da na to gledamo, kot na prvi korak k ambicioznejši politiki na tem področju. Prav tako smo veseli, da sta bili zavrnjeni sprememba 60 in sprememba 68. Zaradi tega bo trošarina še vedno pobrana v ciljni državi.
<SPEAKER ID="206" NAME="Hélène Goudin in Nils Lundgren  " AFFILIATION="IND/DEM">
v pisni obliki. - (SV) Junijska lista se je odločila, da bo glasovala za poročilo, saj menimo, da predstavlja napredek pri zagotavljanju možnosti za združenje zahtev v prizadevanjih na nacionalni ravni v zvezi z zdravstveno politiko s prostim notranjim trgom. Vendar smo se odločili, da bomo glasovali proti nekaterim predlogom, ki imajo močan federalističen prizvok.
<P>
Junijska lista meni, da je zelo pomembno, na primer, da je švedsko alkoholno politiko mogoče uresničevati v skladu z vrednotami in odločitvami švedskega parlamenta. To zahteva plačevanje trošarin v državi prejemnici na primer za prodajo alkohola na daljavo. To se ne bi zgodilo, če bi bile spremembe izglasovane. Prav nasprotno, to bi med drugim pomenilo, da bi bile določbe, ki se nanašajo na blago, pridobljeno s strani fizičnih oseb, razširjene in bi se nanašale tudi na prodajalca na daljavo, pri čemer se trošarina plačuje v državi članici, v kateri je bilo blago pridobljeno. Ker se stroški, ki so posledica problemov v nacionalnem javnem zdravju, kot so bolezni, povezane s tobakom in alkoholom, v veliki meri financirajo z nacionalnim pobiranjem davkov, bi predlog, ki se nanaša na prepoved trošarin v zvezi s prodajo na daljavo, oviral možnosti javnega sektorja pri učinkovitem reševanju problemov javnega zdravstva.
<P>
Obstaja tudi problem z vidika konkurence, saj lahko prodajalci na daljavo ponudijo enak proizvod, kot nacionalni akterji, vendar po znatno nižji ceni, preprosto zaradi tega, ker se trošarina ne plačuje v isti državi. Junijska lista podpira konkurenčnost, vendar pri tem menimo, da morajo akterji konkurirati pod enakimi pogoji.
<SPEAKER ID="984" NAME="David Martin  " AFFILIATION="PSE">
v pisni obliki. - Podpiram to direktivo, ki bo zmanjšala število prevar in tihotapljenje blaga, ki zmanjšujejo javne prihodke. Ta posodobljena in poenostavljena direktiva bo zmanjšala obveznosti za dobavitelje, ter jim omogočala učinkovitejši boj proti trošarinskim prevaram.
<SPEAKER ID="207" NAME="Andreas Mölzer  " AFFILIATION="NI">
v pisni obliki. - (DE) Naši davčni sistemi so zelo zapleteni in so v določenem obsegu res razumljivi le strokovnjakom. Zaradi tega je treba pozdraviti vsak poskus izboljšanja formalnosti in splošnih pogojev ter boja proti davčnim goljufijam, če je pri tem ohranjena suverenost obdavčevanja držav članic in se ne skuša prikrito usklajevati davčnih stopenj.
<P>
Prav tako je pomembno, da imamo jasna pravila o brezcarinskih prodajalnah, kar je pomembno tudi za potnike. Zdi se, da je namen tega projekta takšen, zato sem glasoval za poročilo gospe Lulling.
<SPEAKER ID="983" NAME="Luca Romagnoli  " AFFILIATION="NI">
v pisni obliki. - (IT) Glasoval sem za poročilo gospe Lulling o splošnem režimu za trošarino. Določbe, ki so vključene v predlog Komisije, vsekakor niso dovolj, da bi bilo mogoče fizičnim osebam in podjetjem v EU zagotoviti svobodo pri čezmejnih nakupih in prodaji blaga, ne da bi se pri tem soočali z nepotrebnimi davčnimi ovirami.
<P>
Čeprav predlog Komisije vsebuje nekatere izboljšave in spremembe, kot je člen 37 (davčne oznake, ki jih lahko države članice uveljavljajo, ne smejo pomeniti dvojnega obdavčevanja), je treba razširiti določbe, ki urejajo nakupe fizičnih oseb pri prodaji na daljavo, da bi bil tako vzpostavljen pravi notranji trg trošarinskega blaga, ki ga kupijo fizične osebe za osebno uporabo.
<SPEAKER ID="982" NAME="Lars Wohlin  " AFFILIATION="PPE-DE">
v pisni obliki. - (SV) Pozdravljam dejstvo, da je Evropski parlament končno spremenil svoje mnenje in sprejel restriktivnejše stališče v zvezi z alkoholom. Izid današnjega glasovanja o poročilu gospe Lulling o splošnem režimu za trošarino bo imel za posledico 50 % znižanje okvirnih količin za uvoz alkohola in tobaka. Prav tako bodo omejene možnosti za brezcarinske nakupe v pristaniščih in na letališčih. Druga posledica tega poročila je, da ne bo z ničemer mogoče preprečiti, da na primer ne bi bila zaračunana švedska trošarina na blago, naročeno iz druge države EU preko interneta. V zvezi s to zadevo ima Evropski parlament le vlogo svetovalca, vendar pa današnji izid vseeno predstavlja pomemben mejnik.
<SPEAKER ID="209" NAME="John Attard-Montalto  " AFFILIATION="PSE">
v pisni obliki. - V EU pojemo premalo sadja in zelenjave glede na SZO, ki priporoča, da zaužijemo vsaj 400 gramov dnevno. Med otroci vlada epidemija debelosti. Ta je še posebej resna na Malti.
<P>
Povečano uživanje sadja in zelenjave zmanjšuje tveganje za nastanek številnih bolezni in preprečuje prekomerno telesno težo.
<P>
Leta 2007 je organizacija trga sadja in zelenjave doživela temeljno reformo za večjo tržno usmerjenost. Sadje in zelenjava sta sedaj v celoti vključena v sistem enotnih plačil.
<P>
Prekomerna telesna teža predstavlja večje tveganje za nastanek bolezni srca in ožilja ter sladkorne bolezni, visok krvni tlak in nekatere oblike raka. Naš cilj za ljudi, stare več kot 11 let, bi moral biti dnevna zaužita količina 600 gramov.
<P>
Komisija predlaga dodelitev 90 milijonov EUR iz proračuna Skupnosti. To zadostuje za en kos sadja, en dan v tednu za obdobje 30 tednov letno, ter zajema otroke stare od 6 do 10 let.
<P>
Da bi dosegli vse pozitivne učinke uvajanja sistema razdeljevanja sadja v šolah, je treba povečati sredstva. Sistem razdeljevanja sadja v šolah mora vključevati obroke sadja na učenca vsak dan, prav tako pa ne sme biti namenjen le šolskim otrokom, starim od 6 do 10 let.
<SPEAKER ID="210" NAME="Richard Corbett  " AFFILIATION="PSE">
v pisni obliki. - Pozdravljam sprejetje poročila o sistemu razdeljevanja svežega sadja v šolah. Ta predlog bo zares pripomogel k boljšemu zdravju več milijonov otrok po vsej Evropi.
<P>
Financiranje brezplačnega sadja za šoloobvezne otroke iz proračuna skupne kmetijske politike bo pomenilo oprijemljive koristi SKP za navadne evropske državljane. Zaradi sofinanciranja sistema s strani EU in držav članic bo mogoče razširiti obstoječe sisteme brezplačnega razdeljevanja sadja v Angliji ter vzpostaviti podobne sisteme na Škotskem, Severnem Irskem in v Walesu.
<P>
Čeprav bi bil proračun, večji od 90 milijonov EUR, ki ga predvideva Komisija, dobrodošel - kot je Parlament izpostavil v svojem poročilu z zahtevo po povečanju proračuna na 500 milijonov EUR -, bo vzpostavitev tega sistema omogočila otrokom reden dostop do brezplačnega sadja in njegovih pozitivnih učinkov na zdravje, kot so manjše možnost za pojav debelosti, sladkorne bolezni in drugih resnih bolezni kasneje v življenju. Sistem bo poleg zagotavljanja takojšnjih pozitivnih učinkov za otroke, istočasno pomagal pri oblikovanju pogleda mladih ljudi na prehranjevanje, razvijanju bolj zdrave Evrope in zmanjševanju stroškov državnih sistemov zdravstvenega varstva.
<SPEAKER ID="981" NAME="Hanne Dahl  " AFFILIATION="IND/DEM">
v pisni obliki. - (DA) Junijsko gibanje je glasovalo za poročilo kot celoto kljub dejstvu, da načeloma nasprotujemo kmetijski pomoči. Mislimo, da je zagotavljanje bolj zdravih prehranjevalnih navad otrok pomembno. Vendar pa nasprotujemo zahtevi, da mora biti to sadje s poreklom Skupnosti, saj to pomeni posredno subvencijo evropskim kmetovalcem. Prav tako želimo, da je sadje, ki ga bodo prejeli otroci, ekološko pridelano.
<SPEAKER ID="211" NAME="Dragoş Florin David  " AFFILIATION="PPE-DE">
v pisni obliki. - (RO) Glasoval sem za boljše financiranje tega sistema, kot tudi za jasnejšo opredelitev proizvodov, ki jih je mogoče vključiti v ta sistem. Statistike kažejo, da je v EU približno 22 milijonov otrok s prekomerno telesno težo in več kot 5 milijonov debelih otrok, predvsem zaradi prekomernega uživanja izdelkov z visoko vsebnostjo maščob, sladkorja in soli. Glede na to je več kot nujno, da EU in države članice začnejo sodelovati pri oblikovanju zdravih prehranjevalnih navad, predvsem z zagotavljanjem najrazličnejšega sezonskega sadja. Prav tako sem glasoval za povečane proračuna, ki je namenjen temu sistemu, in sicer z 90 milijonov EUR na 500 milijonov EUR, saj prvotni znesek, namenjen temu sistemu, omogoča zagotavljanje le enega obroka sadja vsakemu otroku, staremu od 6 do 10 let v obdobju 30 tednov.
<SPEAKER ID="212" NAME="Avril Doyle  " AFFILIATION="PPE-DE">
v pisni obliki. - Čeprav verjamem, da so za zdravje svojih otrok odgovorni predvsem njihovi starši in da mora biti sistem razdeljevanja sadja v šolah dovolj prožen, da bo mogoče upoštevati lokalne, regionalne in nacionalne razmere, pozdravljam to poročilo.
<P>
Med otroci obstaja epidemija debelosti in glede po ocenah je v EU 22 milijonov otrok s prekomerno telesno težo, od tega jih je 5,1 milijona močno predebelih. Otroci v EU ne jedo dovolj zdrave hrane in zagotoviti je treba bolj zdrave možnosti. Upam, da bo ta predlog nekoliko pripomogel k zmanjševanju debelosti pri otrocih.
<SPEAKER ID="980" NAME="Lena Ek  " AFFILIATION="ALDE">
v pisni obliki. - (SV) Nobenega dvoma ni, da se otroci bolje počutijo, če jedo sadje. Jabolka, banane in pomaranče nas varujejo pred debelostjo in pripomorejo k boljšemu zdravju. Zaradi tega je na nek način razumljivo, da je danes toliko ljudi glasovalo za predlog v Evropskem parlamentu glede subvencioniranja sadja za šoloobvezne otroke v EU.
<P>
Težava je le v tem, da odgovornost za uživanje sadja ni na ravni EU. Za dobre prehranjevalne navade otrok so v prvi vrsti odgovorni njihovi starši. Na drugem mestu so za to odgovorne občine, na tretjem mestu pa država. Kot federalistka si želim, da bi se odločitve sprejemale čim bližje državljanom. To je nekaj, kar želi tudi EU. V skladu s členom 5 Pogodbe 5 morajo biti odločitve, ki bi jih bilo primerneje sprejeti na nižji ravni, tam tudi sprejete. Zaradi tega sem glasovala proti predlogu Parlamenta glede povečanja proračuna za sadje z 90 milijonov EUR na 500 milijonov EUR.
<P>
V EU si moramo prizadevati za zmanjšanje emisij, povečanje mobilnosti in sodelovanje v boju proti kriminalu. Več sadja, boljša telesna vadba in manj sladkarij so vprašanja, s katerimi se lahko bolje ukvarjajo šole, starši in lokalni politiki.
<SPEAKER ID="213" NAME="Edite Estrela  " LANGUAGE="PT">
Glasovala sem za poročilo gospoda Buska o predlogu za vzpostavitev sistema razdeljevanja sadja v šolah, saj menim, da je podpora Skupnosti pri brezplačnemu razdeljevanju teh proizvodov otrokom ključnega pomena za spodbujanje zdravih prehranjevalnih navad v Evropski uniji, s tem pa tudi za izboljšanje zdravstvenega stanja Evropejcev.
<P>
Vse bolj pogosta debelost in prekomerna telesna teža evropskega prebivalstva, predvsem v otroštvu, je posledica slabih prehranjevalnih navad in sedečega življenjskega sloga. Zaradi tega moramo nujno pripraviti učinkovite ukrepe, s katerimi bi se lahko zoperstavili tej epidemiji, nenazadnje tudi s spodbujanjem zdravih prehranjevalnih navad v zgodnjem življenjskem obdobju. V sodelovanju z družinami in šolami lahko ima temeljno vlogo pri zagotavljanju, da se otroci zdravo prehranjujejo.
<SPEAKER ID="214" NAME="Ilda Figueiredo  " LANGUAGE="PT">
Podpiramo to poročilo, za katerega smo prispevali številne predloge. Kljub nasprotovanju Evropske komisije, poročilo zagovarja brezplačno in vsakodnevno razdeljevanje svežega sadja v šolah, da bi se tako izboljšala kakovost zdravja in življenja otrok, predvsem otrok, ki prihajajo iz bolj prikrajšanih okolij.
<P>
V naši podpori temu sistemu upoštevamo potrebo po spodbujanju mladih ljudi, da bi uživali sadje in zelenjavo, kar bo imelo zelo pozitiven vpliv na javno zdravje in v boju proti revščini otrok. Da pa bi lahko bil ta sistem učinkovit, mora biti razširjen na več otrok, kar pomeni, da mora v prihodnosti biti razširjen tudi na druge starostne skupine in prikrajšana področja družbe. V tem sistemu mora Skupnost upoštevati nekatere prednosti, povedano drugače, prednost mora biti zagotovljena nacionalni in lokalni proizvodnji, pa tudi financirati ga mora Skupnost, da bi bilo mogoče zagotoviti večjo socialno kohezijo.
<P>
Ta sistem lahko služi kot primer politike, ki zagotavlja pravo solidarnost med državami. Upamo, da vse to ne bo končalo, kot le še ena propagandna kampanja in da bo v Svetu mogoče doseči sporazum, ter tako zagotoviti sredstva za učinkovito izvajanje tega sistema v vseh državah.
<SPEAKER ID="215" NAME="Glyn Ford  " AFFILIATION="PSE">
v pisni obliki. - Podpiram predlog Odbora za kmetijstvo glede sistema razdeljevanja sadja v šolah, vendar pa skupaj s kolegi poslanci iz britanske laburistične stranke želimo ohraniti element nacionalnega sofinanciranja, ter tako zagotoviti povečan obseg. Prav tako podpiram pozive k ekološko pridelanim, lokalnim in regionalnim proizvodom, vendar to ne more v celoti nadomestiti potrebe po raznolikosti in razmerju med ceno in kakovostjo. Na severozahodu Anglije, bi pozdravil zamenjavo naših odličnih vrst jabolk in hrušk za banane s Cipra ali Kanarskih otokov.
<SPEAKER ID="216" NAME="Neena Gill  " AFFILIATION="PSE">
v pisni obliki. - Zelo sem vesela, da se o zdravju naših otrok govori na evropski ravni.
<P>
Debelost med otroci predstavlja vse večji problem v Evropi, še bolj pa v Združenem kraljestvu, kjer je debelih skoraj 25 % prebivalstva, 10 % otrok pa ima prekomerno telesno težo. To vprašanje predstavlja resen problem za številne volivce iz mojega volilnega območja in pozdravljam pobudo, namenjeno reševanju tega vprašanja.
<P>
Obravnava prehranjevalnih navad v otroštvu je ključnega pomena za preprečevanje debelosti kasneje v življenju, uživanje sadja in zelenjave pa dokazano zmanjšuje obseg debelosti in bolezni srca in ožilja.
<P>
V Združenem kraljestvu privlačnost pripravljene hrane vodi v razvoj slabih prehranjevalnih navad, kar naše zdravstveno varstvo letno stane 6 milijard GBP. Jasno je, da je zagotavljanje podpore tej pobudi prav tako gospodarsko smiselno.
<P>
Zaradi tega sem glasovala za to poročilo in upam, da bodo države članice učinkovito porabile sredstva za boj proti temu, kar postaja resen problem za naše otroke.
<SPEAKER ID="217" NAME="Hélène Goudin in Nils Lundgren  " AFFILIATION="IND/DEM">
v pisni obliki. - (SV) Že tako slaba ideja Komisije je postala še slabša zaradi sprememb, ki jih je predložil Odbor za kmetijstvo in razvoj podeželja Evropskega parlamenta, predvsem ker odbor želi povečati določen znesek iz 90 milijonov EUR na 500 milijonov EUR na račun davkoplačevalcev. Odbor poudarja, da se to nanaša le na sadje s poreklom iz Skupnosti. Sadje z drugim poreklom je popolnoma nepomembno.
<P>
Predlog odbora, ki na način "velikega brata" navaja, da je treba zagotoviti razdeljevanje sezonskega sadja, ob tem pa je treba prednost dajati raznolikemu sadju, da bi "otrokom omogočili, da odkrijejo različne okuse" je popolnoma smešen.
<P>
Še enkrat, Evropski parlament se vmešava v izobraževalno politiko. Države članice naj bi "sprejele te ukrepe in jih vzgojno vključile v učne programe za zdravje in prehranjevanje v šolah".
<P>
Večina v tem Evropskem parlamentu ima izkrivljen pogled na skupno kmetijsko politiko. Glede na poslance EP imajo davkoplačevalci denarja v izobilju, da ga lahko mečejo v kmetijsko politiko in razvoj podeželja. Še dobro, da Evropski parlament na teh področjih nima moči soodločanja - in tako naj tudi ostane.
<SPEAKER ID="218" NAME="Małgorzata Handzlik  " LANGUAGE="PL">
Zelo vesela sem, da smo danes sprejeli sistem razdeljevanja sadja v šolah. V mnenju glede zdravstvenih vprašanj, ki so povezana s prehranjevanjem, prekomerno telesno težo in debelostjo, ki ga je sprejel Odbor za notranji trg in zaščito potrošnikov, sem zapisala, da je še posebno pozornost treba nameniti problemu debelosti med otroci in mladostniki, saj prekomerno telesno težo povezujemo s povečanim tveganjem za nastanek bolezni srca in ožilja ter sladkorne bolezni, visok krvni tlak in nekaterih oblik tumorjev.
<P>
Namen sistema razdeljevanja hrane v šolah je spodbujati dobre prehranjevalne navade, ki vključujejo sadje in zelenjavo ter izobraževati šoloobvezne otroke o zdravi prehrani. Prehranjevalne navade se izoblikujejo v otroštvu in dokazano je bilo, da ljudje, ki so se v otroštvu naučili jesti veliko sadja in zelenjave, to počnejo tudi, ko odrastejo.
<P>
Razdeljevanje sadja šoloobveznim otrokom zagotovo prispeva k povečanemu uživanju sadja in zelenjave med zelo mladimi, zato bo učinek sistema razdeljevanja sadja v šolah pri preprečevanju širjenja debelosti pri evropskih otrocih in mladostnikih zagotovo zelo pomemben. Poleg tega bo učinek večji, če uživanje sadja v šolah ne bo zgolj simbolično. Zato z zadovoljstvom opažam, da je bilo z glasovanjem potrjeno znatno (štirikratno) povečanje proračuna, namenjenega sistemu.
<SPEAKER ID="219" NAME="Ian Hudghton  " AFFILIATION="Verts/ALE">
v pisni obliki. - Glasoval sem za poročilo gospoda Buska in v celoti podpiram to pobudo za zagotavljanje sadja evropskim šoloobveznim otrokom. Moja dežela Škotska ima ene izmed najslabših zdravstvenih evidenc v Evropi in vlada aktivno izvaja številne politike, ki so namenjene izboljšanju zdravja otrok, v upanju, da se bo s tem izboljšalo tudi njihovo dobro počutje kasneje v življenju. Pobuda EU bo dopolnila delo škotske vlade in je zato dobrodošla.
<SPEAKER ID="220" NAME="Mieczysław Edmund Janowski" AFFILIATION="UEN">
v pisni obliki. - (PL) Po mojem mnenju sistem razdeljevanja sadja v šolah nima le simbolnega pomena - "Evropska unija otrokom nekaj daje" - gre za pobudo, ki spodbuja dobre prehranjevalne navade. Zdi se mi, da bi morali v sistem vključiti tudi srednješolske otroke. Želim poudariti, da bi na ta način pomagali revnejšim družinam, ki večkrat niso zmožne zagotoviti sadja svojim otrokom. Seveda zagotavlja dodatno možnost tudi kmetovalcem in sadjarjem. V moji državi je sadje in zelenjava, predvsem pa jabolka, relativno enostavno razdeljevati. Vendar pa ne smemo pozabiti, da mora biti sadje dobre kakovosti, čisto in sveže. Prav tako moramo na izvajanje tega sistema pripraviti tudi naše šole. Realno gledano, ga ni mogoče začeti izvajati prej, kot v šolskem letu 2009/2010.
<P>
Stroški v zvezi s tem niso astronomski: v predlogu Komisije so ocenjeni na 90 milijonov EUR in bi verjetno lahko bili višji. To drži, vendar pa se moramo istočasno zavedati tudi visokih stroškov zdravljenja bolezni, ki so povezane s prekomerno telesno težo in debelostjo. Naj ta sistem ne postane le kratkotrajna pobuda, ki bo namenjena le promociji. Vključimo vanj tudi nacionalne, regionalne in lokalne organe, ki so odgovorni za izobraževanje. Prav tako ohranimo razumno prožnost v zvezi s podrobnostmi izbire sadja ali zelenjave, pri tem pa ne pozabimo, da je sistem namenjen spodbujanju zdravja otrok na najboljši možen način.
<SPEAKER ID="221" NAME="Tunne Kelam  " AFFILIATION="PPE-DE">
v pisni obliki. - Čeprav sem se odločil, da bom glasoval proti poročilu Nielsa Buska, izražam svojo popolno podporo in naklonjenost obravnavani temi - zagotoviti več sadja šoloobveznim otrokom v Evropi. Povečan obseg debelosti pri mladih ljudeh je pereč problem.
<P>
Vendar pa v prvi vrsti podpiram načelo subsidiarnosti. Popolnoma sem prepričan, da bi morali državam članicam in njihovim vladam zaupati, da bodo dobro poskrbele za svoje mlade generacije. Ni stvar EU, da ureja konkretne probleme, kot je ta problem. Zadevna pobuda nedvomno temelji na dobrih namenih. Vendar pa se z reševanjem takšnih problemov z vseevropskimi uredbami zanemarja vloga in odgovornost glavnih akterjev v tem vprašanju: staršev, šol, lokalnih vlad in nacionalnih vlad. Prepričan sem, da vsi delijo enake skrbi in so enako motivirani za obravnavo potrebe po povečanju uživanja sadja v šolah.
<SPEAKER ID="979" NAME="David Martin  " AFFILIATION="PSE">
v pisni obliki. - Podpiram ta sistem, ki zagotavlja financiranje brezplačnega sadja in zelenjave za šoloobvezne otroke. To lahko ima le pozitivne rezultate, pomaga pri zmanjševanju debelosti otrok, s tem ko se približamo priporočilom "pet na dan" in prav zaradi tega sem glasoval za to poročilo.
<SPEAKER ID="222" NAME="Erik Meijer  " AFFILIATION="GUE/NGL">
v pisni obliki. - (NL) V pojasnilu glasovanja o proračunu 2009 z dne 23. oktobra 2008 sem vas opozoril na vrednost vključevanja EU v zagotavljanje sadja šoloobveznim otrokom. Sistem razdeljevanja sadja v šolah lahko pomaga pri preprečevanju, da bi otroci postali še debelejši in nezdravi. Postavlja se vprašanje, zakaj bi morala za to skrbeti EU in ne občine, ki skrbijo za izobraževanje. Trenutno države članice iz skladov EU prejemajo sredstva, pri tem pa morajo tudi same prispevati dodaten znesek, občine pa so odgovorne za izvajanje sistema. Takšen način dela povzroča veliko nepotrebne administracije in zamudne birokracije.
<P>
Med nedavno razpravo o proračunu je bil znesek podvojen na 182 milijonov EUR, zahvaljujoč poročilu gospoda Buska, pa bo vsota v prihodnje povečana na 500 milijonov EUR. Nizozemska kmetijska ministrica, ki podpira trenuten sistem, je za tisk povedala, da po njenem mnenju to ogromno povečanje ne bo imelo nobenih koristi in da mu bo nasprotovala. Ker o tem ne odloča Parlament, ampak Svet, lahko pričakujemo, da to povečanje ne bo uresničeno. V tem času pa sadje v šolah v očeh javnosti predstavlja prednostne naloge EU, ki so popolnoma zgrešene.
<SPEAKER ID="978" NAME="Dumitru Oprea  " AFFILIATION="PPE-DE">
v pisni obliki. - (RO) Glasoval sem za poročilo gospoda Buska, ki temelji na ugotovitvah zdravstvenih organizacijah v zvezi z boleznimi, ki lahko doletijo sodobnega človeka, številne od teh pa je mogoče pripisati ravno slabi prehrani. Uživanje sadja, ki vsebuje vitamine, lahko pomaga pri preprečevanju in/ali zdravljenju teh bolezni.
<P>
Svoje otroke moramo naučiti, kako in kaj naj jedo. Prav zaradi tega verjamem, da bi lahko vključili tudi izobraževanje o prehrani, kar je še toliko pomembneje, saj Svetovna zdravstvena organizacija priporoča, da bi morali otroci do starosti 11 let, zaužiti vsaj 400 gramov sadja in zelenjave dnevno. Na drugi strani pa lahko opazimo močno povečanje števila otrok, ki "uživajo" nezdravo, čudno in neprimerno hrano, krivda za to pa ne leži le na šoli ali družini, ampak na vseh nas, celotni družbi. Tovrstne prehranjevalne navade je treba nemudoma prekiniti.
<P>
Tudi šola je odgovorna za oblikovanje navad, kar bi nam moralo omogočiti, da ponovno začnemo z uživanjem sadja. Zaradi tega v celoti podpiram razdeljevanje in uživanje sadja v šolah. Ta sistem mora biti na seznamu glavnih prednostnih nalog z vidika dejavnikov sprejemanja odločitev, da ga bo mogoče čim prej začeti izvajati.
<SPEAKER ID="223" NAME="Neil Parish  " AFFILIATION="PPE-DE">
v pisni obliki. - Konzervativni poslanci EP smo se vzdržali glasovanja o poročilo gospoda Buska o uvedbi sistema razdeljevanja sadja v šolah na ravni EU. Čeprav z veseljem pričakujemo spodbujanje zdravih prehranjevalnih navad med mladimi v Združenem kraljestvu in EU, imamo zadržke glede dodeljevanja proračunskih sredstev, predlaganega v tem poročilu, ki znatno presegajo 90 milijonov EUR, ki jih je predlagala Komisija. Glede na izid glasovanja bo Parlament pozval k dodeljevanju proračunskih sredstev vsaj v višini 360 milijonov EUR ali celo 500 milijonov EUR. Menimo, da je veliko bolj smiselno začeti z izvajanjem sistema z manjšim obsegom financiranja in naknadno preučiti proračunske potrebe ob upoštevanju pridobljenih izkušenj - kot je navedeno v oceni učinka Komisije.
<SPEAKER ID="224" NAME="Zita Pleštinská  " LANGUAGE="SK">
Trg sadja in zelenjave v EU trenutno ureja povpraševanje. Izvajanje sistema razdeljevanja sadja v šolah bo povečalo porabo sadja in zelenjave v EU, hkrati pa se bo povečalo tudi povpraševanje, kar ne bo pripomoglo le k boljšemu javnemu zdravju, ampak bo v pomoč tudi pridelovalcem zelenjave in sadja.
<P>
Povečano uživanje sadja in zelenjave zmanjšuje tveganje za nastanek številnih bolezni in preprečuje prekomerno telesno težo in debelost pri otrocih. Zdravstveni vidik je najpomembnejši razlog zakaj se s sistemom razdeljevanja sadja v šolah spodbuja uživanje sadja. Ker se prehranjevalne navade oblikujejo že v zelo zgodnem obdobju otroštva, po mojem mnenju ni dovolj, da začnemo sistem izvajati v šolah, ampak bi ga morali že v predšolskih ustanovah.
<P>
Vendar pa bo mogoče z 90 milijoni EUR, ki bodo v skladu s predlogom Komisije dodeljeni iz proračuna Skupnosti, zagotoviti le en kos sadja tedensko, kar ne zadostuje za spreminjanje prehranjevalnih navad ali vplivanje na javno zdravje.
<P>
Menim, da bi realen proračun za ta sistem znašal 500 milijonov EUR, kot je predlagal EP. Takšen znesek bi zadostoval za obrok sadja na učenca vsak dan, istočasno pa bi bilo mogoče v sistem poleg šoloobveznih otrok, starih od 6 do 10 let, vključiti tudi mlajše otroke v predšolskih ustanovah.
<P>
Trdno verjamem, da bo denar, porabljen za sistem razdeljevanja sadja v šolah, ki je namenjen večji porabi sadja v šolah po vsej EU, pomenil manjše stroške zdravstvene oskrbe za države članice, zato sem glasovala za poročilo gospoda Nielsa Buska.
<SPEAKER ID="225" NAME="Luís Queiró  " AFFILIATION="PPE-DE">
v pisni obliki. - (PT) Cilji sistema, predlaganega v tem poročilu, so jasni. Spodbujanje (in v nekaterih primeri zagotavljanje) uživanja sezonskega sadja pri najmlajših v družbi ima različne cilje, tako takojšnje, s spodbujanjem različne prehrane, kot tudi v prihodnosti, z vidika razvoja zdravih prehranjevalnih navad. Vendar pa moramo izpostaviti dve stvari.
<P>
Povečevanje jamstvenih mehanizmov, s katerimi bi bilo mogoče zagotoviti, da je ponujeno sadje proizvedeno v Evropi, zbuja občutek, da motivi za tem celotnim ukrepom niso le prehrana mladih ljudi, ampak predvsem spodbujanje evropskega kmetijstva. Čeprav je korelacija med tem vprašanjem in skupno kmetijsko politiko jasna, kot je bilo že omenjeno, je vprašljiva potreba po reševanju tega vprašanja na ravni Skupnosti. Očitno je, da bi morala biti izbira med razdeljevanjem jabolk ali hrušk Rocha, prepuščena državam članicam. Vendar dvomimo, ali je treba v zvezi s tem vzpostaviti sistem Skupnosti.
<SPEAKER ID="226" NAME="Frédérique Ries  " AFFILIATION="ALDE">
v pisni obliki. - (FR) 1. februarja 2007, ko je bil sprejeto moje poročilo o spodbujanju zdrave prehrane in telesne dejavnosti v EU, je Evropski parlament izdal številne stroge ukrepe, vključno s ključno vlogo izobraževanja v zvezi s prehranjevanjem in zdravjem, da bi tako bilo mogoče preprečiti prekomerno telesno težo in debelost, s katero se sooča več kot 5 milijonov otrok, ter pozval Komisijo in Svet, da izvedeta potrebne ukrepe, znotraj okvira pregleda SKP (skupne kmetijske politike) leta 2008 in 2013, s katerimi bi bilo mogoče spodbuditi pobude za zdravo prehrano znotraj okvira politik razvoja podeželja.
<P>
Zdi se, da je Komisija prisluhnila sporočilu, ki vsebuje ta evropski sistem razdeljevanja brezplačnega sadja v šolah za otroke stare od šest do deset let od 2009/2010. Sedaj je na 27 državah članicah, da opravijo svoj del. Očitno bo potrebno veliko časa, denarja in osebja, prav tako pa bo treba v številnih šolskih jedilnicah spremeniti jedilne liste, da bi dnevna količina zaužitega sadja in zelenjave (400 gramov), ki jo priporoča SZO (Svetovna zdravstvena organizacija) postala kaj več, kot le oglaševalski slogan, napisan v drobnem tisku na televizijskih ekranih.
<SPEAKER ID="977" NAME="Luca Romagnoli  " AFFILIATION="NI">
v pisni obliki. - (IT) Glasoval sem za poročilo gospoda Buska o sistemu, namenjenemu spodbujanju uživanju sadja v šolah. Jasno je, da otroci v Evropski uniji zaužijejo malo sadja ali zelenjave, deloma tudi zaradi slabe prehrane, ki jo imajo v šolskih jedilnicah. Povečano uživanje sadja in zelenjave pa bi zmanjšalo tveganje za nastanek rednih bolezni in bi preprečilo prekomerno telesno težo in debelost pri otrocih. Poleg tega je uživanje zelenjave že od otroštva dalje dobra navada, ki se nadaljuje skozi vse življenje.
<P>
Prav tako se strinjam s poročevalcem, da so sredstva, ki jih je Komisija namenila za ta sistem, popolnoma nezadostna. Predlagana subvencija zadostuje le za zagotavljane enega obroka sadja tedensko. Prav tako želim povedati, da sem zadovoljen z dejstvom, da Komisija upošteva najrazličnejše obstoječe poskuse z namenom izvedbe kakovostnih izboljšav sistema.
<SPEAKER ID="227" NAME="Olle Schmidt  " AFFILIATION="ALDE">
v pisni obliki. - (SV) Na Švedskem svojim otrokom ponavadi pravimo, da sadje predstavlja naravne sladkarije. Tudi sam imam zelo rad sadje in menim, da je zelo dobro za evropske otroke, da uživajo dovolj tega zdravega živila. V zvezi s tem podpiram stališče poročevalca. Vendar pa morajo odgovornost, da naši šoloobvezni otroci zaužijejo zadostne količine jabolk in banan, nositi starši otrok, pa tudi občine, ki izvajajo programe izobraževanja. Evropska unija pri tem ne sme igrati nadnacionalne sadne policije. Namesto tega našo energijo in naše vire usmerimo v bolj pereče zadeve.
<SPEAKER ID="228" NAME="Brian Simpson  " AFFILIATION="PSE">
v pisni obliki. - V celoti podpiram predloge Komisije o razdeljevanju brezplačnega sadja in zelenjave v šolah kot del strategije v boju proti debelosti pri otrocih. Ne le, da v celoti podpiram uporabo denarja EU za reševanje pomembnega problema javnega zdravja, s katerim se soočajo vse države članice, ampak podpiram tudi močan socialni element tega predloga, saj bodo države članice tako lahko zagotovile pomoč otrokom, ki prihajajo iz revnejših okolij in pojejo manj sadja in zelenjave ter so bolj izpostavljeni tveganju za pojav debelosti. Poleg tega je to tudi prvi primer, ko bo denar SKP uporabljen za reševanje problema javnega zdravja, kar predstavlja spremembo v razumevanju ciljev SKP.
<P>
Veseli me, da je Parlament poslal jasno sporočilo Komisiji in Svetu s tem, ko podpira povečan proračun, ki bo omogočil, da bo v sistemu lahko sodelovalo več otrok. Vendar pa se ne strinjam s stališčem Parlamenta, ki predvideva, da bi moralo sadje in zelenjava izvirati le iz Skupnosti. Ne smemo pozabiti, da je ta sistem namenjen spodbujanju raznolikosti sadja in zelenjave, ki jo uživajo šolski otroci, in boju proti debelosti.
<P>
(Obrazložitev glasovanja je bila skrajšana v skladu s členom 163(1))
<SPEAKER ID="229" NAME="Bart Staes  " AFFILIATION="Verts/ALE">
v pisni obliki. - (NL) Bitka proti odvečnim kilogramom se mora začeti že v mladih letih. Razdeljevanje svežega sadja v šolah lahko veliko pripomore k zdravemu prehranjevanju. Zaradi tega moramo ta sistem, ki zagotavlja vsaj en kos sadja vsakemu otroku, staremu od 3 do 10 let, pozdraviti z odprtimi rokami.
<P>
Po ocenah naj bi bilo v Evropski uniji 22 milijonov otrok s prekomerno telesno težo, od tega jih je 5,1 milijona debelih. Ne samo, da to povzroča številne zdravstvene probleme, ampak tudi povečuje stroške zdravstvenega varstva v državah članicah. Če bo Komisija sprejela predlog Parlamenta glede povečanja proračuna z 90 milijonov EUR na 500 milijonov EUR, bo lahko vsak otrok pridobil zdrave prehranjevalne navade že v rani mladosti. S tem se povečuje verjetnost, da bodo otroci te navade tudi ohranili, kar bo pripomoglo k zmanjšanju problema debelosti.
<P>
To poročilo vsebuje tudi pripombe glede sestave oskrbe s sadjem. Države članice bi morale dati prednost lokalno pridelanemu in sezonskemu sadju. Poročilo poziva k zagotavljanju svetovanja glede zdravja in prehranjevanja za otroke, skupaj z informacijami o značilnostih ekološkega kmetijstva. Zadovoljen sem z vsebino poročila in zaradi tega sem glasoval zanj.
<SPEAKER ID="230" NAME="Catherine Stihler  " AFFILIATION="PSE">
v pisni obliki. - Podpiram načelo, s katerim naj bi sadje postalo dostopnejše mladim ljudem v šolah. Uspešen škotski projekt, namenjen zagotavljanju sadja in zelenjave v šolah, je pripomogel k temu, da je bolj zdravo prehrano uživalo rekordno število otrok. Programi so bili namenjeni tistim, ki so bili najbolj potrebni pomoči in upam, da bo ta sistem v prvi vrsti namenjen najrevnejšim in najranljivejšim otrokom.
<SPEAKER ID="232" NAME="Jan Andersson, Göran Färm, Inger Segelström in Åsa Westlund  " AFFILIATION="PSE">
v pisni obliki. - (SV) Švedski socialni demokrati v Evropskem parlamentu se strinjamo z analizo razmer v evroobmočju. Cenimo dejstvo, da so bili izpostavljeni socialni vidiki sodelovanja in da so izpostavljeni problemi z rastjo. Istočasno ne podpiramo odstavka 40 poročila, ki navaja, da bi morale države članice zunaj evroobmočja, ki izpolnjujejo maastrichtska merila in za katere v Pogodbi niso predvidena odstopanja, uvesti skupno valuto ob prvi primerni priložnosti.
<P>
Menimo, da to ne spada v pristojnosti Parlamenta in da ni pristojen za dajanje pripomb. Spoštujemo odločitev, ki so jo sprejeli Švedi na referendumu, pri tem pa bi radi poudarili, da gre za zadevo, ki bi morala biti obravnavana v zadevnih državah članicah.
<SPEAKER ID="233" NAME="Ilda Figueiredo  " LANGUAGE="PT">
Vsi smo glasovali proti temu poročilu, ki poveličuje Pakt stabilnosti, ne upošteva posledic trenutnih resnih gospodarskih in socialnih razmer, zanemarja vse hujše socialne in regionalne neenakosti in pozablja na vse večjo revščino in brezposelnost.
<P>
Nesprejemljivo je, da to poročilo vztraja na lažni neodvisnosti Evropske centralne banke, namesto, da bi zagovarjalo njen demokratičen nadzor ter spreminjanje njenih ciljev, ki bi bili osredotočeni na proizvodnjo, ustvarjanje delovnih mest s pravicami in izboljšanje kupne moči ljudi, predvsem delavcev in upokojencev.
<P>
Žal so bili predlogi, ki jih je predlagala naša skupina, zavrnjeni, predvsem tisti, ki so bili kritični do fiskalne in konkurenčne politike in opozarjali na vse večjo negotovost zaposlitve, nizke plače ter posledice deregulacije in liberalizacije.
<P>
Prav tako je obžalovanja vredno, da je bil zavrnjen naš predlog o odpravi Pakta stabilnosti in o njegovi zamenjavi z novo strategijo solidarnosti, razvoja in družbenega napredka.
<SPEAKER ID="234" NAME="Bruno Gollnisch  " LANGUAGE="FR">
Nihče ne more reči, da se "na splošno pozitivna" ocena, ki sta jo pripravila poročevalca o prvih desetih letih ekonomske in monetarne unije ne zdi popolnoma objektivna. Nobeno presenečenje ni, da naj bi za tistih nekaj prepoznanih problemov bile krive države članice in pomanjkanje evropskega združevanja.
<P>
Resnica je v tem, da je uvedba evra avtomatsko pripeljala do zvišanja cen potrošniškega blaga in zmanjšanja kupne moči delavcev. Resnica je v tem, da je Pakt stabilnosti proračunski in socialistični maltuzianizem. Resnica je v tem, da sta odsotnost tečajne politike in precenjenost evra ogrozila mednarodno konkurenčnost evroobmočja. Resnica je v tem, da skupna monetarna politika in enotna obrestna mera za 11 ali 15 gospodarstev z zelo različnimi strukturami in stopnjami razvoja, ne ustrezata potrebam teh posameznih gospodarstev, kot tudi ne potrebam celotne skupine teh gospodarstev.
<P>
Evro članicam, ki so sedaj večinoma v recesiji, ni prinesel obljubljenega napredka. To pa zaradi tega, ker evro v svoji zasnovi in delovanju ni ekonomsko orodje. Predvsem je močno politično orodje za uničevanje neodvisnosti narodov.
<SPEAKER ID="976" NAME="David Martin  " AFFILIATION="PSE">
v pisni obliki. - Podpiram to poročilo, ki poziva k izboljšanemu gospodarskemu usklajevanju, s katerim bi bilo mogoče preprečiti podaljšano, globoko recesijo. Ta načrt bi moral izboljšati spremljanje finančne krize, prav tako pa bi moral bili v pomoč gospodarstvu.
<SPEAKER ID="975" NAME="Luca Romagnoli  " AFFILIATION="NI">
v pisni obliki. - (IT) Glasoval sem za poročilo gospe Berès in gospoda Langena, ki povzema desetletje ekonomske in monetarne unije. Popolnoma se strinjam z dejstvom, da je Evropski parlament, edini evropski organ, ki ga neposredno volijo ljudje, odigral pomembno vlogo v prvem desetletju ekonomske in monetarne unije. Parlament deluje kot sozakonodajalec na področju notranjega trga, predvsem v zvezi s finančnimi storitvami; prek Odbora za gospodarske in denarne zadeve vodi dialog o usklajevanju ekonomskih politik; ima dominantno vlogo v monetarni politiki z imenovanjem članov izvršnega odbora ECB. To je le nekaj glavnih funkcij, ki jih je v zadnjih letih izvajal Parlament. Na koncu želim čestitati svojima kolegoma poslancema za poročilo, predvsem glede na poudarek, namenjen širjenju evroobmočja, kar bo služilo kot odskočna deska za novo gospodarsko prihodnost EU.
<SPEAKER ID="974" NAME="Andrzej Jan Szejna  " LANGUAGE="PL">
Poročilo "EMU@10: dosežki in izzivi po desetih letih obstoja ekonomske in monetarne unije" je eno izmed najpomembnejših poročil, predstavljenih na tem plenarnem zasedanju. V času finančnih težav daje nov okvir za razprave o gospodarstvu. Poročilo vsebuje podrobno analizo, na podlagi katere lahko opazimo pozitivne in negativne vidike Ekonomske in monetarne unije. Vsebuje zanimive zaključke o skupni valuti, evru.
<P>
Nobenega dvoma ni, da je bila uvedba evra velik finančni uspeh za EU. Priznati je treba, da je prestal številna nihanja na trgu. Vendar pa skupna valuta ne vpliva ne vse regije enako. Težave zaradi stopnje razvitosti različnih držav Evropske unije postajajo vse boj očitne. Sedaj, v času finančne krize, je postalo usklajevanje gospodarske politike nujno. Prav tako moramo upoštevati določbe Pakta stabilnosti in rasti.
<P>
Zelo pomembno je, da podpremo neodvisnost Evropske centralne banke. Njene pristojnosti morajo biti omejene na monetarna vprašanja, se pravi na ohranjanje stabilnosti cen, ter na njeno izključno pravico določanja obrestnih mer.
<P>
Zaradi tega podpiram sprejetje poročila.
<SPEAKER ID="236" NAME="Richard James Ashworth  " AFFILIATION="PPE-DE">
v pisni obliki. - Konzervativna stranka je nedavno objavila načrt "Pošteno plačilo za ženske: načrt premagovanja razlik v plačilih med spoloma v šestih točkah". Konzervativna stranka želi pomagati pri trajnem odpravljanju teh razlik.
<P>
To vključuje obvezne plačilne preglede za delodajalce, pri katerih je bila ugotovljena diskriminacija, nove ukrepe zagotavljanja pomoči ženskam pri iskanju dela in doseganju boljših delovnih mest, ter razširitev pravice do prilagodljivega delovnega časa za vse starše otrok, starih osemnajst let ali manj.
<P>
Enako plačilo je ključnega pomena za pošteno in enakopravno družbo, vendar pa so nacionalne oblasti in parlamenti na splošno primernejši za ukrepanje na način, ki najbolj ustreza njihovim družbam in gospodarstvom. To priporočilo Evropskega parlamenta na ravni EU ni potrebno.
<P>
Vendar pa poročila gospe Bauer ne moremo podpreti, ker zahteva za nov zakonodajni predlog o enakem plačilu temelji na členu 141(3) Pogodbe ES, na katerega se nanaša prošnja Konzervativne stranke glede umika iz socialnega področja.
<SPEAKER ID="237" NAME="Charlotte Cederschiöld, Christofer Fjellner, Gunnar Hökmark in Anna Ibrisagic  " AFFILIATION="PPE-DE">
v pisni obliki. - (SV) Razlike v plačilu moških in žensk predstavljajo velik problem, ki so ga še posebej skrbno dolžni obravnavati posamezni delavci in socialni partnerji. Tovrstna diskriminacija krši osnovne določbe Pogodbe in delodajalci, ki ne prevzamejo odgovornosti za to, bi morali biti sodno preganjani.
<P>
Vendar pa je to v nasprotju z našim temeljnim stališčem do švedskega trga dela in odgovornosti strani, v skladu s trenutno zakonodajo, da vzpostavijo nove pravne instrumente za oblikovanje plač na ravni EU ali s pomočjo državne plačne politike. Oblikovanje plač ni in ne sme biti v pristojnosti EU.
<P>
Ker je bila naša zahteva v zvezi z odstranitvijo sklicev na nove pravne instrumente za oblikovanje plač na ravni EU obravnavana, smo se odločili, da bomo glasovali za celotno poročilo. Žal poročilo še vedno vsebuje številne nezaželene podrobnosti, kot je predlog za "enak dan plačila". Vztrajna navada Parlamenta, da zahteva poimenovanje dni, tednov in let po najrazličnejših pojavih, je plakatna politika, ki ne razlikuje med različnimi vsebinami. Prav nasprotno, vsebino se obravnava povsem ravnodušno in vsakdanje.
<SPEAKER ID="238" NAME="Carlos Coelho  " AFFILIATION="PPE-DE">
v pisni obliki. - (PT) Razlike v plačilu moških in žensk predstavljajo problem po vsej Evropi. Očitno je, da je zakonodaja Skupnosti o enakem plačilu za moške in ženske, ki velja vse od leta 1975 in je bila pregledana leta 2006, neučinkovita.
<P>
Čestitamo poročevalki, ki je od Komisije zahtevala, naj do 31. decembra 2009 predloži zakonodajni predlog na osnovi priporočil, ki so navedena v poročilu. Prav tako ji čestitamo za odgovoren in resen način, na katerega je predstavila svoja priporočila, ki so osredotočena na najpomembnejše vprašanje, v nasprotju z nekaterimi spremembami, ki jo jih predložili social demokrati, in ne pripomorejo k reševanju tega problema, saj vsebujejo podrobnosti iz politične folklore ali priporočila, ki niso smiselna, glede na to, da ne spadajo v sklop pristojnosti držav članic.
<P>
Na Portugalskem se je med letom 2005 in 2006, kljub enakim okoliščinam, razlika v plačilu moških in žensk pod trenutno vlado povečala za 8,9 %. Nadomestilo za brezposelnost, ki so ga ženske prejemale v letu 2007, je bilo za 21,1 % nižje od nadomestila, ki so ga prejemali moški. Zneski, ki jih prejemajo ženske, vključno z nadomestili, so pod pragom revščine in so se v obdobju od 2006 do 2007 dejansko zmanjšali.
<P>
Poslanci EP iz portugalske Socialdemokratske stranke podpiramo to poročilo. Kljub socialistični folklori ne mešamo med bistvenim in dodatnim in ne bomo dopustili, da bi to dodatno uničilo bistveno in povzročilo nesprejemljive razmere diskriminacije.
<SPEAKER ID="239" NAME="Brian Crowley  " AFFILIATION="UEN">
v pisni obliki. - Načelo enakega plačila za enako delo pomaga pri odpravljanju diskriminacije žensk na delovnem mestu. Vendar moramo za zaščito pravic žensk storiti več. Cilj tega poročila ni le povečati vrednosti dela, ki ga opravljajo ženske, ampak tudi izboljšati kakovost javnih storitev.
<P>
Več kot 30 let po uvedbi zakonodaje o enakem plačilu ženske v EU še vedno zaslužijo 15 % manj kot moški, zmanjševanje razlike v plačilu moških in žensk pa je zelo počasno. Pred dvajsetimi leti je bila razlika v plačilu moških in žensk na Irskem približno 25 %, danes pa ta razlika znaša 13 %. Kljub temu napredku razlika v plačilu moških in žensk še vedno predstavlja vzrok za redno zaskrbljenost. Porajajo se novi izzivi, še posebej v trenutnih gospodarskih razmerah, ki jih je treba prepoznati in rešiti.
<P>
Številne ženske se še naprej osredotočajo le na ozko področje poklicev, predvsem na dela s skrajšanim delovnim, časom in nizkimi plačami, ter dela, kjer so njihove sposobnosti in prispevek podcenjene. Potrebujemo večplastni pristop. Povečati moramo udeležbo žensk na trgu dela. Izboljšati moramo storitve otroškega varstva in otroške dodatke ter tako ženskam z otroci pomagati, da se ponovno vključijo na delovno mesto.
<SPEAKER ID="240" NAME="Dragoş Florin David  " AFFILIATION="PPE-DE">
v pisni obliki. - (RO) Glasoval sem za odpravo posredne in neposredne diskriminacije, socialnih in gospodarskih dejavnikov, kot tudi segregacije na trgu dela. Poročilo poziva k nevtralnemu strokovnemu ovrednotenju, ki bi moralo temeljiti na novih sistemih za razvrščanje in organiziranje osebja, na poklicnih izkušnjah in produktivnosti, ki se ocenjuje predvsem z vidika kakovosti. Prav tako je bilo predlagano, da se organizira Evropski dan enakega plačila, ki bi prispeval k osveščanju splošne javnosti in delodajalcev o razlikah v plačah.
<SPEAKER ID="241" NAME="Avril Doyle  " AFFILIATION="PPE-DE">
v pisni obliki. - Podprla sem poročilo, saj potrebujemo ustrezno okrepitev za obstoječe zakone o načelu enakega plačila. Čeprav je izvajanje obstoječih zakonov o načelu enakega plačila za enako delo in delo enake vrednosti bistveno za zagotovitev enakosti med spoloma, je prav tako zelo pomembna ponovna vzpostavitev izbire za vse ženske. Sistem mora biti prožen, prav tako pa mora vključevati ustrezno uravnoteženost dela in zasebnega življenja. Ženskam mora biti zagotovljena: možnost, da se odločijo za poroko; možnost, da imajo otroke, poklicno kariero, da se dalje izobražujejo, da ostanejo doma, da odidejo na delovno mesto, da ustanovijo podjetje ali da imajo dostop do lastnine. Kako zagotoviti, da gospodarski pritisk ne bi odpravil teh možnosti, predstavlja pravi izziv.
<SPEAKER ID="242" NAME="Edite Estrela  " LANGUAGE="PT">
Za poročilo gospe Bauer o enakem plačilu za moške in ženske sem glasovala, ker je nesprejemljivo, da ženske zaslužijo manj (razlika v EU je 15 %), čeprav so bolje usposobljene (med vsemi osebami z diplomo je 58 % žensk, medtem ko je med vsemi osebami z doktoratom 41 % žensk).
<P>
Poročilo vsebuje priporočila o spremembi trenutnega pravnega okvira, vključno s predlogom o uvedbi kazni za neskladnost, prav tako pa poziva k razširjenemu dialogu s socialnimi partnerji. Načelo enakega plačila za enako delo ali delo enake vrednosti ni le boj žensk, ampak celotne družbe. Ženske rabimo na vseh poslovnih področjih, še posebej na tistih, na katere se običajno gleda, kot na moška. To dokazuje tudi dejstvo, da so ženske dobre vodje.
<P>
Aktivno sodelovanje žensk je ključnega pomena v trenutnih razmerah in za doseganje ciljev rasti in zaposlovanja Lizbonske strategije.
<SPEAKER ID="243" NAME="Ilda Figueiredo  " LANGUAGE="PT">
Čeprav je bilo to poročilo sprejeto skupaj z večino sprememb, ki so bile predložene med razpravo v Odboru za pravice žensk in enakost spolov, zaradi česar je to zelo dobro poročilo, se v skupini PPE-DE niso mogli upreti in med glasovanjem na plenarnem zasedanju zmanjšati področje njegove uporabnosti, saj so se zavedali, da je bila potrebna absolutna večina 393 glasov.
<P>
Zaradi tega so bili žal nekateri predlogi neuspešni in niso vključeni v končno resolucijo, vključno z nekaterimi podrobnimi priporočili glede vsebine novega predloga, ki ga mora pripraviti Evropska komisija o skladnosti z načelom enakega plačila za moške in ženske.
<P>
Vseeno pa še vedno gre za pozitivno resolucijo, za katero smo glasovali. Želimo izpostaviti potrebo po ukrepih, v katerih se ceni delo, ki dajejo prednost zaposlovanju s pravicami in pošteni porazdelitvi bogastva, ki pomagajo pri odpravljanju razlik pri plačilih in stereotipov, povezanih z nekaterimi opravili in gospodarskimi sektorji, ki diskriminirajo ženske in v katerih se cenijo poklici in aktivnosti, v katerih prevladujejo ženske. Sem predvsem spadajo prodajni in storitveni sektor, ter industrije, kot je industrija tekstila in oblačil, plute, obutve, hrane in drugi s slabo plačani poklici in kategorije, v katerih prevladujejo ženske.
<SPEAKER ID="244" NAME="Neena Gill  " AFFILIATION="PSE">
v pisni obliki. - O tem bom danes spregovorila, ker razlike v plačilu moških in žensk predstavljajo razlog za zaskrbljenost med mnogimi volivci iz volilnega območja West Midlands, kot tudi med mnogimi nami, ki smo danes tukaj.
<P>
Razlika v plačilu moških in žensk je v Združenem kraljestvu večja od evropskega povprečja, ženske pa so pred kratkim prejele slabo novico, da se ta razlika sedaj povečuje.
<P>
Enakost moških in žensk je temeljna pravica in nujnost v demokraciji. Cilje EU glede rasti, zaposlovanja in socialne kohezije bomo dosegli le z enako udeležbo vseh naših državljanov.
<P>
Gospodarski argumenti za spremembe so spodbujajoči: sprostitev ženskega potenciala bi lahko prispevala tudi do 2 % BDP. V času finančne negotovosti je ključno zagotoviti, da naše gospodarstvo izrablja vse razpoložljive vire. Prav tako je treba zagotoviti, da ženske ne bodo še huje trpele.
<P>
Čeprav je bila sprejeta zakonodaja in so bile predlagane pobude, to ne zadostuje. Številni moji volivci podpirajo močnejše ukrepanje za odpravo te razlike.
<P>
Prav zaradi tega pozdravljam to poročilo in predloge za uvedbo plačilnih pregledov ter podeljevanje večjih pooblastil organom za vprašanja enakosti.
<SPEAKER ID="245" NAME="Hélène Goudin in Nils Lundgren  " AFFILIATION="IND/DEM">
v pisni obliki. - (SV) Po podrobnem premisleku, smo se v Junijski listi odločili, da bomo glasovali za poročilo. Večja enakost na trgu dela, zmanjšana razlika v plačilu med ženskami in moškimi ter enake pokojnine so pomembni cilji v pravični družbi. Zaradi tega so zelo pomembne ideje o obsežnejši statistiki, pregledni zakonodaji in usposabljanju za odpravljanje splošnih prepričanj v družbi, povezanih s spolom.
<P>
Vendar pa je Junijska lista kritična do navidezno nenasitne potrebe EU po vključevanju vedno novih področij politik v sklop svojih pristojnosti. Naše temeljno stališče je, da morajo vprašanja, ki se nanašajo na urejanje trga dela, reševati posamezne države članice, ne pa da se rešujejo na ravni EU.
<SPEAKER ID="246" NAME="Ian Hudghton  " AFFILIATION="Verts/ALE">
v pisni obliki. - Načelo enakega plačila za moške in ženske je izrecno navedeno v Rimski pogodbi, zaradi tega je škandalozno, da po EU še vedno obstajajo tako ogromne razlike med spoloma. Zaradi tega je ključnega pomena, da Evropske institucije resnično ukrepajo na tem področju in zato sem tudi glasoval za poročilo gospe Bauer.
<SPEAKER ID="973" NAME="David Martin  " AFFILIATION="PSE">
v pisni obliki. - Razlika v plačilu, katere zmanjševanje je bil eden od ciljev lizbonske strategije za rast in nova delovna mesta, vendar ga nekatere države članice niso zadosti obravnavale, resno vpliva na položaj žensk v gospodarskem in družbenem življenju. Podpiram to poročilo, ki obravnava dejstvo, da ženske v Evropi zaslužijo 15-25 % manj kot moški na istem položaju.
<SPEAKER ID="247" NAME="Angelika Niebler  " AFFILIATION="PPE-DE">
v pisni obliki. - (DE) Na današnjem glasovanju sem glasovala za poročilo kolegice Edit Bauer. Vendar ta odločitev ni bila lahka, saj imam nekaj zadržkov glede vsebine nekaterih točk.
<P>
Politika enakosti na evropski ravni obstaja že skoraj 50 let. V zadnjih 50 letih smo imeli jasen zakonodajni okvir. Kljub vsem našim prizadevanjem glede enakopravnosti, tako na evropski ravni, kot tudi v državah članicah, nam še vedno ni v celoti uspelo odpraviti diskriminacije žensk v zvezi s plačilom.
<P>
Poziv za sprejetje novih zakonov, kot je zapisano v poročilu gospe Bauer, je treba zavrniti. Odnosa v naši družbi ni mogoče spremeniti s pomočjo zakonodaje. Izkušnje v zadnjih letih kažejo, da vzroki za razliko v plačilu med ženskami in moškimi v veliki meri ležijo izven obsega pravnega sistema in ti pravni predpisi sami po sebi ne morejo izboljšati razmer za ženske na trgu dela.
<P>
Novi zakoni povzročajo še več birokracije s tem pa se povečuje predvsem obremenitev malih in srednje velikih podjetij. Zaradi tega podpiram doslednejšo izvajanje obstoječih predpisov za odpravo razlike pri plačilu, ki temelji na spolu, in nasprotujem dodatnim pravnim predpisom.
<SPEAKER ID="972" NAME="Dumitru Oprea  " AFFILIATION="PPE-DE">
v pisni obliki. - (RO) Glasoval sem za poročilo gospe Bauer zaradi neenakosti spolov, ki žal še vedno obstaja. Enakost moških in žensk je temeljna vrednota Evropske unije.
<P>
Spodbujanje enakih možnosti med ženskami in moškimi je relativno novo področje za Evropsko unijo - navedeno v Maastrichtski pogodbi ali Amsterdamski pogodbi - čeprav so bili različni vidiki izpostavljeni že v številnih deklaracijah ali mednarodnih sporazumih, kot je Deklaracija o odpravi diskriminacije žensk iz leta 1967.
<P>
V Romuniji sta zdravstvene in socialne storitve ter izobraževanje dve področji, kjer večino zaposlenih predstavljajo ženske (69,5 %). Poklici in delovna mesta, kjer prevladujejo ženske, so še vedno podcenjena v primerjavi s tistimi, kjer prevladujejo moški. Neenakosti in neskladja pri uporabi meril, ki temeljijo na spolu, vsekakor vplivajo na plačilo. Povprečna razlika v plači med ženskami in moškimi znaša od 8 do 15 % in je v zasebnem sektorju še večja, v korist moških. To je v nasprotju z Direktivo 75/117/EGS v zvezi z uporabo načela enakega plačila za moške in ženske.
<SPEAKER ID="248" NAME="Rovana Plumb  " AFFILIATION="PSE">
v pisni obliki. - (RO) Če ne bo enakega plačila za ženske in moške, bomo le stežka dosegli cilje, predlagane za leto 2010: izboljšanje življenjskih pogojev, doseganje gospodarske rasti in odprava revščine. Dejstvo, da v Evropski uniji ženske zaslužijo povprečno 15 % manj, kot moški in morajo delati približno do februarja (418 dni na leto), da bi prejele enak znesek, kot moški, je alarmantno. Da bi se temu zoperstavili, moramo izvesti posebne ukrepe.
<P>
Enaka zastopanost v Evropski komisiji in Evropskem parlamentu je lahko naše politično sporočilo za boljšo zastopanost žensk v vseh organih odločanja, predvsem pa za odpravljanje razlik v plačilu.
<P>
Glasovala sem za to poročilo in čestitam poročevalki.
<SPEAKER ID="971" NAME="Luca Romagnoli  " AFFILIATION="NI">
v pisni obliki. - (IT) Glasoval sem za poročilo gospe Bauer o uporabi načela enakega plačila za moške in ženske. O tem perečem problemu teče razprava že vrsto let: spoznanje, da je v nekaterih državah EU razlike v plačilu mogoče pripisati zgolj velikemu razlikovanju pri zaposlovanju in vplivu plačne strukture, je prav neprijetno. Zato potrebujemo večplastne politike usmerjene k izvajanju že obstoječe zakonodaje, ki pa ni preveč učinkovito. Pozdravljam delo, ki ga je opravila moja kolegica poslanka, in je namenjeno konsolidaciji veljavne zakonodaje, ki pa hkrati upošteva dejstvo, da je zelo težko vplivati na gospodarsko delitev s tovrstno zakonodajo. Podpiram zadevo, saj potrebujemo plačne politike, namenjene zmanjševanju neenakosti pri plačilih in doseganju boljšega plačila za delavce z nizkimi plačami, med katerimi prevladujejo ženske.
<SPEAKER ID="249" NAME="Catherine Stihler  " AFFILIATION="PSE">
v pisni obliki. - Podpiram organizacijo Evropskega dneva enakega plačila. Dejstvo, da so ženske še vedno diskriminirane in v povprečju prejemajo 15 % manj plačila kot moški na istem položaju, je v letu 2008 popolnoma nesprejemljivo.
<SPEAKER ID="250" NAME="Georgios Toussas  " AFFILIATION="GUE/NGL">
v pisni obliki. - (EL) Grška komunistična stranka je glasovala proti poročilu, saj izkorišča enako plačilo za zmanjševanje pravic zaposlenih žensk na najmanjši skupni imenovalec. Zaposlene ženske ne smejo pozabiti, da so EU, levosredinske in desnosredinske vlade v državah članicah pod pretvezo izvajanja zakonodaje na področju enakosti spolov za poenotenje na evropski ravni začele z odpravljanjem njihovih pridobljenih pravic, kot je prepoved nočnega dela za ženske. EU ter stranki Nova demokracija in PASOK so to isto zakonodajo uporabile za povišanje upokojitvene starosti za javne uslužbenke v imenu odpravljanja diskriminacije in enakosti spolov.
<P>
Ne samo, da to poročilo ne obravnava pravih vzrokov za neenako plačilo med ženskami in moškimi za enako opravljeno delo in dejstva, da so ženske in mladi ljudje prve žrtve dela s krajšim delovnim časom, prožnih pogodbo o zaposlitvi in prožne varnosti, prav nasprotno, rešitve, ki jih predlaga, gredo ravno v tej smeri. Argument "usklajevanje družinskega življenja in dela" se uporablja za posploševanje prožnih oblik zaposlovanja za ženske, prav tako pa predlaga uporabo denarja iz javnih sredstev, pogodb o javnih delih in financiranja, kot nagrado za "dobre kapitaliste", ki se sklicujejo na nekaj, kar je samoumevno: enako plačilo za enako opravljeno dnevno delo za moške in ženske.
<SPEAKER ID="251" NAME="Graham Watson  " AFFILIATION="ALDE">
v pisni obliki. - To poročilo vsebuje priporočila za Evropsko komisijo glede uporabe načela enakega plačila za moške in ženske in to načelo je ključno za zagotavljanje dostojanstva, poštenosti in enakosti pri upravičenosti do pokojnin.
<P>
Več let že močno podpiram peticijo starejših občanov Plymoutha, ki poziva k pravični obravnavi starejših žensk.
<P>
S ponosom sem predložil tri spremembe k poročilu gospe Bauer, ki odražajo zahteve pobudnikov iz Plymoutha, in zelo me veseli, da so bile vse tri sprejete.
<P>
Evropski parlament je spoznal, da številne ženske izgubljajo zaslužek zaradi nege otrok in starejših ljudi. Pozval je Komisijo, da odpravi revščino, ki grozi upokojencem, in jim zagotovi dostojen življenjski standard. Kot cilj pa je postavil enake pokojnine za moške in ženske, vključno z upokojitveno starostjo.
<P>
Sedaj morajo Evropska unija in nacionalne vlade upoštevati te besede in te obljube spremeniti v dejanja.
<P>
Enake pokojnine za starejše občane predstavljajo plemenit cilj in ponosen sem, da sem podprl to poročilo.
<SPEAKER ID="253" NAME="Jan Andersson, Göran Färm, Anna Hedh, Inger Segelström in Åsa Westlund  " AFFILIATION="PSE">
v pisni obliki. - (SV) Odločili smo se, da se bomo vzdržali glasovanja, saj menimo, da načeloma ni prav vnaprej komentirati zakonodajnega postopka, ki še poteka in se nanaša natanko na vprašanja iz poročila na lastno pobudo.
<SPEAKER ID="970" NAME="Adam Bielan  " LANGUAGE="PL">
Poročilo gospoda Ehlerja sem podprl iz dveh razlogov.
<P>
Ker v Evropi primanjkuje surovin, postaja ena izmed največjih uvoznic energije na svetu, ter tako povečuje svojo odvisnost od zunanjih dobaviteljev nafte in plina. Gre za sektorje, ki so povezani z največjim geopolitičnim tveganjem. Nahajališča premoga bodo na voljo dlje časa kot nafta in zemeljski plin in lahko za nas postanejo strateškega pomena, če bo oskrba z energijo ogrožena zaradi političnih razlogov.
<P>
Poleg tega je pridobivanje energije iz fosilnih goriv, kot je premog, lahko smiselno kljub strogim okoljskim standardom, to pa predstavlja dobre obete za rudnike v Evropi in na Poljskem. Uvedba čistih tehnologij predelave premoga bo prispevala z znatnemu razvoju infrastrukture in gospodarstva na Poljskem.
<SPEAKER ID="254" NAME="Šarūnas Birutis  " AFFILIATION="ALDE">
v pisni obliki. - (LT) Sporočilo Komisije o "podpori zgodnji predstavitvi trajnostne proizvodnje električne energije iz fosilnih goriv" je pomemben korak k nadaljnji razpravi o političnih in finančnih ukrepih. Sedaj je jasno, da bo Evropska unija lahko dopolnila svoje ambiciozne cilje na področju podnebne politike po letu 2020 le, če bo v elektrarnah zagotovila uporabo tehnologij za zajemanje in shranjevanje CO2. Res moramo narediti napredek pri pripravi in sprejemanju pravnih predpisov o geološkem zajemanju in shranjevanju CO2.
<P>
Čeprav trenutno na evropski ravni potekajo poskusi za čimprejšnje sprejetje direktive o geološkem zajemanju in shranjevanju CO2, na nacionalni ali regionalni ravni ni dovolj ustreznih pobud, ki so še posebej potrebne na področju prometne infrastrukture.
<SPEAKER ID="255" NAME="Charlotte Cederschiöld, Christofer Fjellner, Gunnar Hökmark in Anna Ibrisagic  " AFFILIATION="PPE-DE">
v pisni obliki. - (SV) Vse dokler bodo fosilna goriva potrebna za zadoščanje energetskih potreb EU, je pomembno, da podpiramo pobude, katerih cilj je blažitev okoljskih vplivov, na primer z uporabo tehnologij CCS (zajemanje in shranjevanje ogljika).
<P>
Vendar pa smo mnenja, da morajo izkupičke iz dražbe pravic do emisij prejeti ustrezne države članice in ne bi smeli biti namenjeni za druge projekte. Sicer obstaja tveganje, da bo sistem za trgovanje z emisijami postal neučinkovit in nadzorovan z vrha.
<SPEAKER ID="256" NAME="Dragoş Florin David  " AFFILIATION="PPE-DE">
v pisni obliki. - (RO) Glasoval sem za poročilo, saj poudarja pomembnost večjega dodeljevanja evropskih sredstev za raziskave, namenjene uvajanju novih tehnologij za zajemanje toplogrednih plinov, predvsem CO2, predvsem sredstev, namenjenih za izvajanje pilotskih projektov, ki bodo prispevali k večjemu pomenu teh raziskav, skupaj s možnostmi, ki jih ponujajo in varnosti novih tehnologij. Evropa se še ne more odreči svojemu največjemu energetskemu viru, premogu, saj številnim državam članicam predelava premoga še vedno zagotavlja energetsko neodvisnost. Prihodnjim generacijam moramo zagotoviti, da bo pridobivanje elektrike iz fosilnih goriv trajnostno in povzročalo čim manjšo onesnaženost.
<SPEAKER ID="257" NAME="Avril Doyle  " AFFILIATION="PPE-DE">
v pisni obliki. - Podprla sem to poročilo, saj je v skladu s spremembo, ki sem jo predlagala v zvezi s financiranjem obsežnih demonstracijskih elektrarn CCS (zajemanje in shranjevanje ogljika) v poročilu o pregledu sistema EU za trgovanje z izpusti.
<P>
Verjetno bomo še kar nekaj časa odvisni od fosilnih goriv in raziskati bi morali vse možnosti, s katerimi bi lahko ublažili njihove škodljive učinke. S CCS je mogoče zajeti in zakopati ogljik iz vseh virov ogljikovodikov, ter tako prepreči njegovo uhajanje v ozračje. Če bo tehnologija CCS nemudoma uvedena in bo zagotovljeno ustrezno financiranje, lahko pripomore k znatnemu zmanjšanju emisij CO2 v EU.
<SPEAKER ID="969" NAME="David Martin  " AFFILIATION="PSE">
v pisni obliki. - V poročilu je izražena potreba po zmanjšanju emisij iz fosilnih goriv, ki se bodo uporabljale za odpravljanje vrzeli, vse dokler se ne bomo mogli zanesti na obnovljive energetske vire, in prav zaradi tega ga podpiram.
<SPEAKER ID="968" NAME="Luca Romagnoli  " AFFILIATION="NI">
v pisni obliki. - (IT) Glasoval sem za poročilu gospoda Ehlerja o podpori zgodnji predstavitvi trajnostne proizvodnje električne energije iz fosilnih goriv. Evropska unija bo svoje ambiciozne cilje v podnebni politiki lahko dosegla le, če ji bo uspelo zagotoviti široko uporabo tehnologij CSS (zajemanje in shranjevanje ogljika) v elektrarnah.
<P>
Strateški pomen premoga nam ne sme preprečiti, da bi našli način, kako uporabiti ta dragoceni vir na način, ki ne bi vplival na podnebje. Prav tako se strinjam s poročevalcem glede malega števila ukrepov, ki jih je sprejela Komisija, s katerimi bi zagotovila, da bi bilo takšne ambiciozne projekte mogoče dokončati do leta 2015. Pozdravljam oceno, ki jo je pripravil gospod Ehler in v kateri poudarja pomanjkanje ustreznega zakonodajnega okvira, s katerim bi bilo mogoče zagotoviti finančne vire. Zelo pomembno je, da odpravimo to pomanjkljivost.
<SPEAKER ID="258" NAME="Elisabeth Schroedter  " AFFILIATION="Verts/ALE">
v pisni obliki. - (DE) S sprejetjem poročila gospoda Ehlerja se je Evropski parlament odločil za popolnoma zastarelo energetsko strategijo. Zaradi CCS (zajemanje in shranjevanje ogljika) proizvodni procesi, ki so škodljivi za podnebje, na videz postanejo "podnebju prijazni". Vendar pa ne odpravlja ali zmanjšuje proizvodnje CO2, kot bi se zgodilo v primeru obnovljive energije. Po mnenju skupine Zelenih/Evropske svobodne zveze obsežno javno financiranje CCS na gospodarski ravni ni nič kaj smiselno. Ta denar bi bilo mogoče bolje in bolj trajnostno uporabiti, če bi bil naložen v raziskave za učinkovitejšo uporabo obnovljive energije.
<P>
Poročilo gospoda Ehlerja gre še dlje kot Komisija: prizadeva si za uporabo evropskih strukturnih skladov pri naložbah v tehnologijo CCS, zaradi česar bodo prikrajšane regije in njihovi načrti za trajnostni razvoj prikrajšani za te vire. Član CDU, ki zastopa Brandenburg, gospod Ehler, si prizadeva zagotoviti denar za Vattenfall, peto največje energetsko podjetje v Evropi, ter tako zagotoviti odprtje odpiranje novih rudnikov lignita v Lužicah (Brandenburg/Saška), zaradi česar bo verjetno treba preseliti še več vasi. Znano je, da namerava Vattenfall pridobivati elektriko iz lignita naslednjih 50 do 60 let, čeprav je to mogoče le z izkoristkom, ki je manjši od 50 %. Energetsko intenzivna tehnologija CCS bo to zmanjšala še za nadaljnjih 10 % do 15 %. To je korak nazaj in prav zaradi tega ne sprejemamo tega poročila, ampak smo zato vložili alternativni predlog.
