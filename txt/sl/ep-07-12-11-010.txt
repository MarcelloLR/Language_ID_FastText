<CHAPTER ID="010">
Podelitev nagrade Saharov (slavnostna seja)
<SPEAKER ID="133" NAME="Predsednik">
Spoštovani poslanci, gospe in gospodje, Evropski parlament že dve desetletji podeljuje Nagrado Saharov za svobodo misli ljudem iz vseh delov sveta, ki se borijo za človekove pravice, svobodo govora in svobodo izražanja.
<P>
Danes tukaj, v Evropskem parlamentu, z veseljem toplo pozdravljam dobitnika nagrade Saharov za leto 2007, Saliha Mahmuda Osmana.
<P>
(Ploskanje.)
<P>
Prav tako lepo pozdravljam njegovo ženo, Salvo Ahmed Faragala Ali, ki mu je v različnih obdobjih njegovega življenja zmeraj stala ob strani. Dobrodošli med nami.
<P>
(Ploskanje.)
<P>
Konferenca predsednikov, ki predstavlja predsednike političnih skupin, je soglasno sprejela odločitev, da nagrado Saharov podeli Salihu Mahmudu Osmanu, in sicer na podlagi predloga, ki ga je sprejelo veliko število poslancev Evropskega parlamenta iz različnih skupin. Evropski parlament je tako ponovno potrdil svojo solidarnost z ljudmi v Darfurju in svoje prepričanje, da se trajnostna rešitev za to območje lahko doseže le s pravičnostjo, demokracijo in spoštovanjem človekovih pravic.
<P>
Konflikt, ki Darfur obremenjuje od leta 2003, poglablja stisko države, ki jo je opustošila več kot dvajset let trajajoča državljanska vojna. Tako kot pri večini konfliktov so zaradi napadov milice, uničenih vasi, politike požiganja zemlje in prisilnih izselitev najbolj trpeli civilisti.
<P>
Konflikt je terjal vsaj 400 000 življenj in je vzrok za več kot dva in pol milijona izseljenih ljudi in beguncev, ne glede na podpisan mirovni sporazum v Darfurju leta 2006.
<P>
Prav tako kot Evropski parlament, tudi dobitnik nagrade Saharov za leto 2007 ne more preprosto sprejeti teh nepravičnih razmer, ampak protestira proti nekaznovanosti teh, ki so jih povzročili. Salih Mahmud Osman že več let brani pravice žrtev konflikta v Darfurju. Na tisoče ljudi, ki so brez sojenja bili v zaporih, mučeni in so jim grozili s smrtjo, tisti, ki so bili prisilno izseljeni iz svojih domov ali so bili spolno zlorabljeni, dobro poznajo ime Salih Mahmud Osman.
<P>
Njegova predanost je pomembna iz več vidikov. V državi, v kateri se nasilje neprestano povečuje, Salih Osman vsak dan ogroža svoje življenje za človekovo dostojanstvo in pravico.
<P>
Salih Osman zaradi človekovega dostojanstva obubožanim, nemočnim in prestrašenim možem in ženam, ki so pozabili, da se svet zaveda njihovega trpljenja, zagotavlja, da niso pozabljeni in da lahko z razlogom upajo na vrnitev v popolnoma normalno in preprosto človeško življenje.
<P>
Salih Osman je od leta 2004 predan ustanovitvi in upravljanju centra Amal v Nyali (amal po arabsko pomeni "upanje") za rehabilitacijo žrtev nasilja in spolnih zlorab. V večinoma muslimanski državi je Salih Osman eden redkih moških, ki aktivno podpira pravice žensk, zlasti priznavanje pravice do odškodnine žrtvam spolnega nasilja.
<P>
Salih Osman si zaradi pravice neprestano prizadeva za zagotavljanje tega, da bodo odgovorni za vojne zločine odgovarjali na nacionalni in mednarodni ravni. Čeprav ima sudanski pravosodni sistem še zmeraj veliko napak, ki mu onemogočajo ustaviti prevladujoče brezpravje v državi, mednarodna pristojnost ponuja nadomestno rešitev.
<P>
Dejstvo, da sudanske oblasti zavračajo predajo domnevnih vojnih zločincev Mednarodnemu kazenskemu sodišču, izpostavlja omejitve mednarodnega sodstva in kaže, koliko napredka je še potrebnega za vzpostavitev pravne države v Darfurju in Sudanu.
<P>
Zato delo Saliha Osmana ni omejeno na pravno pomoč, ki jo nudi žrtvam. Kot član opozicije v sudanskem parlamentu od leta 2005 ne omahuje pri izražanju svojega prepričanja v sudanski politiki in v sodelovanju pri prizadevanjih za pristno reformo pravnega sistema.
<P>
Na srečanju Evropskega parlamenta in vseafriškega parlamenta konec zadnjega tedna vrha EU-Afrika v Lizboni, mi je bilo v zadovoljstvo spoznati Saliha Osmana. Prevzeli sta me njegova močna osebnost in njegova neomajna volja za boj za človekove pravice kljub vsem pregonom in nasilju, katerim je bil izpostavljen skupaj s svojo družino. Nedavno sem izvedel, da imate z ženo Ali tri otroke, ki jih imamo danes prav tako v mislih.
<P>
Salih Osman je leta 2004 bil v zaporu sedem mesecev, ne da bi bil obtožen, in izpustili so ga komaj takrat, ko je pričel gladovno stavkati. Člani njegove družine so bili mučeni in umorjeni ali jim je milica požgala hiše.
<P>
Veliki nemški pisatelj Johann Wolfgang Goethe je nekoč zapisal, da znanje ni dovolj, ampak ga je treba uporabiti ter da tudi želja ni dovolj, saj je treba ukrepati. Salih Osman tako predstavlja voljo in odločnost ter kaže svoj pogum v vsakdanjih bojih v imenu svojih soljudi. Zgledno se bori za večje spoštovanje pravne države v svoji regiji. Gospod Salih Mahmud Osman, trdno vas podpiramo in odobravamo vaše delo.
<P>
Kot veste je Evropski parlament bil vedno zelo dovzeten za trpljenje afriških narodov. Salih Osman je eden od številnih afriških dobitnikov nagrad, ki jih je Parlament v preteklosti podpiral in ki jih podpira še naprej. Nelson Mandela je dobitnik nagrade Saharov leta 1988, Salima Gezali leta 1997, Dom Zacarias Kamvenho leta 2001 in Hauva Ibrahim leta 2005.
<P>
Gospod Salih Osman, zahvaljujemo se vam za vaše neutrudno delo v te namene in v tem duhu ter upamo, da vam bo priznanje, ki ga prinaša ta nagrada, zagotovilo moč in zaščito v bojih v teh državah. Stojimo vam ob strani.
<P>
(Ploskanje.)
<SPEAKER ID="134" NAME="Salih Mahmud Osman">
sudanski odvetnik v imenu žrtev vojne v Darfurju. - Gospod predsednik, zahvaljujem se za to izredno čast. Ta nagrada se podeljuje kot soglasen sklep Evropskega parlamenta, zaradi česar sem zelo zadovoljen, zlasti ker imam tako priložnost govoriti pred vami.
<P>
Sem prebivalec Darfurja, saj sem bil rojen v gorski regiji Jebel Mari, ki je v središču Darfurja. Že več let delam kot odvetnik v Darfurju v Sudanu. Zaradi svojega poklica sem bil priprt in mučen. Člane moje družine je mučila in razselila milica v Darfurju. V več letih sem zastopal več tisoč ljudi, ki so potrebovali mojo pomoč na sodiščih. Videl sem na tisoče ljudi, ki so jih mučili; videl sem več sto žensk in mladih deklet, ki so bile žrtve spolne zlorabe; videl sem štiri milijone ljudi, ki so jih prisilno izselili iz njihovih domov, in pol milijona ljudi, ki so zdaj zaprti v taboriščih okrog mest v Darfurju, tj. Nyali, Al Faširju, Zalingi in Al Dženeini.
<P>
Varnostni svet ZN je sprejel več resolucij, povezanih z razmerami v Darfurju. Na žalost nobena od njih ni bila izvedena učinkovito. Žrtve so zato razočarane. Čakajo na vaš odgovor, na odgovor prebivalcev Evrope. Vaši voditelji so obsodili politiko sudanske vlade v Darfurju. Vendar pa nismo izkusili dejanskih ukrepov, ki bi obravnavali razmere odločno z jasnimi cilji.
<P>
Kot predstavnik žrtev konflikta imam danes edinstveno priložnost neposredno govoriti z voditelji Evrope. Prebivalci Darfurja želijo od Evropske unije odločno in enotno stališče do zaščite nedolžnih civilistov. Prebivalci Darfurja vas pozivajo, da jih zavarujete pred nasiljem, ubijanjem in zlorabami, s katerimi se vsakodnevno soočajo. Prebivalci Darfurja želijo, da zaščitite njihove otroke in ženske pred posilstvi in spolnim nasiljem, ki se uporabljajo kot "vojaška orožja". Ta zaščita se lahko omogoči s prihodom mešanih sil ZN-AU. Udeležba mednarodnih, zlasti evropskih sil je nujna, čeprav sudanska vlada tega zdaj še ni pripravljena sprejeti. Vendar mora Evropa bolj pritiskati na sudansko vlado ter spodbuditi prihod teh sil in zaščito prebivalcev Darfurja.
<P>
V Darfurju in Sudanu brez pravice in brez zaščite ne bo miru.
<P>
Mir lahko spodbudi tudi Evropa. Evropska unija ima veliko odgovornost glede spodbujanja miru po vsem svetu. Evropski voditelji so sposobni voditi mirovni proces v Sudanu. Pozivam vas, da si bolj prizadevate za nujna mirovna pogajanja med uporniškimi skupinami in sudansko vlado.
<P>
Vendar je jasno, da se uporniške skupine med seboj delijo, zaradi česar se razmere v Darfurju ne izboljšujejo. Želim, da vključite tudi ostale zainteresirane strani, tj. milijone žrtev v taboriščih, katerih klic na pomoč je neslišen, in ostale neposredno prizadete prebivalce Darfurja. Vključite tudi gibanja civilne družbe, nevladne organizacije in vodje skupnosti. To bi pomagalo izboljšati razmere v Darfurju.
<P>
Tudi če lahko zagotovimo zaščito in spodbujamo mir v Darfurju, pravičnosti in odgovornosti ne sme ogroziti noben politični dogovor. Trenutno se zaradi odsotnosti ali pomanjkanja varnosti ne more vrniti v svojo hišo ali dom nobena od žrtev. Naše skupnosti ne napadajo samo milice, ampak tudi bojni helikopterji sudanske vlade, ki z zračnimi bombardiranji uničujejo naše vasi. Kljub tem resnim kršitvam človekovih pravic in mednarodnega humanitarnega prava ni bil nihče od storilcev obsojen pred sodiščem, ker je sudanski pravosodni sistem nesposoben in nenaklonjen pravičnosti. Vsi krivci so zunaj dosega našega domačega pravosodja. Za ta konflikt je značilna kultura popolne nekaznovanosti.
<P>
Kot odvetnik in prebivalec Darfurja vem, da se dolgotrajni mir v tej regiji brez pravičnosti ne more zagotoviti. Mednarodno kazensko sodišče je doseglo bistven napredek glede spodbujanja odgovornosti. Vendar vseh nekaznovanih krivcev še ni obsodilo. Prebivalci Darfurja vas pozivajo, da podprete delo Mednarodnega kazenskega sodišča. Mednarodno kazensko sodišče ima največ pristojnosti za kaznovanje več splošno znanih storilcev vojnih zločinov in zločinov proti človeštvu.
<P>
Osumljencev Košejba in Haruna še vedno ni mogoče postaviti pred sodišče. Sudanska vlada vztraja, da ju nikoli ne bo predala Mednarodnemu kazenskemu sodišču.
<P>
Darfur ni edina regija v Sudanu, katere prebivalci trpijo zaradi kršitev človekovih pravic. Prebivalci iz vseh delov Sudana se vsak dan soočajo z omejitvami svobode izražanja, svobode združevanja in ostalih temeljnih pravic, ki so za številne prebivalce Evrope samoumevne. Pozivam vas, da spodbujate in podpirate pravno državo v moji domovini, tako da bodo lahko vsi državljani Sudana uživali svoje osebne in skupne pravice. Ob upoštevanju naslednjih volitev leta 2009 moramo zagotoviti svobodne in pravične volitve ter spoštovanje rezultata, za katerega se morajo potruditi vse strani.
<P>
Nazadnje se zahvaljujem poslancem Evropskega parlamenta, ki so junija letos obiskali Sudan in sami videli razmere, ki sem jih predstavil. Ta obisk je usklajeval urad Evropske komisije v Kartumu. Urad Evropske komisije mi zagotavlja veliko podporo in partnerstvo pri mojem delu že več let. Priznavanje Evropske komisije in Evropskega parlamenta glede dela zagovornikov človekovih pravic v Sudanu nam daje pogum in odločnost za nadaljevanje zastopanja žrtev in lajšanje njihovega trpljenja.
<P>
To pomeni, da ponosno sprejemam to čast v imenu ostalih kandidatov za to nagrado: ruske novinarke, ki je bila umorjena lani, Ane Politkovske, kitajskih disidentov Dzenga Džinjana in Hu Džia, afganistanske poslanke in aktivistke za pravice žensk, Džoje Malalaj, in tudi v imenu številnih Sudancev, ki tako kot jaz verjamejo v človeško dostojanstvo in pravičnost.
<P>
Najlepša hvala.
<P>
(Poslanci so vstali in navdušeno ploskali govorniku.)
<SPEAKER ID="135" NAME="Predsednik">
Gospe in gospodje, prosim, da vstanete oziroma obstojite zaradi evropske himne v čast Salihu Osmanu.
