<CHAPTER ID="020">
Socialni položaj Romov in boljše dostopanje do trga dela v EU (kratka predstavitev) 
<SPEAKER ID="185" NAME="Predsednica">
Naslednja točka je kratka predstavitev poročila gospe Kósáné Kovács v imenu Odbora za zaposlovanje in socialne zadeve o socialnem položaju Romov in boljšem dostopanju do trga dela v EU.
<SPEAKER ID="186" NAME="Magda Kósáné Kovács">
poročevalka -- (HU) Hvala, gospa predsednica. Komisar, gospe in gospodje. Po več mesecih dela sem Parlamentu predložila poročilo o socialnem položaju Romov in boljšem dostopanju do trga dela, poročilo, ki odraža našo odgovornost, ki jo čutimo do evropske prihodnosti Romov, etnične manjšine, katere prebivalstvo je enako obsežno kot prebivalstvo države članice.
<P>
V zadnjih mesecih potreba po ukrepanju ni pojemala, ampak je namesto tega postala še nujnejša. Svetovna finančna kriza pustoši po Evropi in gospodarski pretresi, ki jo spremljajo, ponovno resno vplivajo na najranljivejše socialne skupine in predvsem na Rome. Vse večja in upravičena eksistencialna skrb večine v družbi predstavlja plodna tla za sovraštvo do manjšin, za diskriminatorno, izključevalno držo in za iskanje grešnega kozla. K sreči in simboličnega pomena je, da bi lahko do sprejetja poročila o Romih prišlo ravno v tednu, ko Parlament pripravlja naslednji sestanek Sveta, in išče ne le instrumente, ki nam bodo pomagali iz krize, ampak tudi priložnost za zmanjšanje človeških travm in tveganj za preživljanje na podlagi načela solidarnosti, ki združuje Evropo.
<P>
V zadnjih desetletjih smo se naučili, da ni dinamičnega gospodarskega razvoja, ki bi lahko samodejno nudil mobilnost z uporabo obstoječih sistemov prerazporeditve tistim v najnižjem družbenem sloju. Nasprotno, videli smo, da če ni politike za podporo načela enakih možnosti, se lahko razlike na robovih družbe v obdobjih razvoja še povečajo. Naša naloga je sedaj mobilizacija sredstev za reševanje krize in rasti gospodarstva na tak način, da 10 milijonov Romov ne bo žrtev krize, ampak bodo udeleženi pri oživitvi gospodarstva. Stališče Odbora za zaposlovanje in socialne zadeve, sprejet z veliko večino, je, da je nesprejemljivo, da pomemben del romskega prebivalstva živi v pogojih, enakih tistim v svetu v razvoju. Več deset tisoč romskih otrok še vedno odrašča v ločenih šolah, kjer ne morejo pridobiti konkurenčnega znanja in skozi življenje s seboj nosijo rane izključevanja in diskriminacije. Več milijonov jih živi v getih brez pitne vode, kanalizacije in pogosto brez elektrike in njihova pričakovana življenjska doba je 10 do 20 let krajša kot življenjska doba večine. Primanjkuje jim poklicnega usposabljanja, živijo od občasnega dela in njihov način življenja je vsakodnevno predmet vidne diskriminacije. In kar je najbolj dramatično: ta položaj krepi njihovo besedno izključevanje, govor sovraštva in reševanje sporov, ki je določeno na etnični podlagi. Namreč, kdo še ni slišal, da "če je cigan, noče spremeniti svojega položaja, ampak raje krade kot dela"?
<P>
Glavni vzrok leži v dejstvu, da njihova kakovost življenja ostaja na ravni države v razvoju; v zameno pa to krepi težnjo k izključevanju, drevo sovraštva pa nosi sadeže morilskih dejanj. Silo je mogoče odpraviti le tako, da jo uničimo pri koreninah. To ne zadeva le držav srednje in vzhodne Evrope, ki si želijo mir, ampak vsakega evropskega državljana. Prav tako ne smemo pozabiti, da je v temeljnem interesu Evrope, ki se stara, da poskrbi, da je poseljena ne z nesrečnimi ljudmi, ki so odvisni od socialne pomoči, ampak z dobro izobraženimi, delovnimi državljani, ki so sposobni plačevati davke, socialne prispevke in zavarovanje. To je tema poročila, ki je danes pred vami.
<P>
Da bi naredili, kar je potrebno, je nujno, da različne institucije Evropske unije delajo na izpopolnitvi in načrtnem izvajanju obsežne romske politike. Potrebna je skupna evropska rešitev, da bi dobronamerna, pogosto draga prizadevanja držav članic, ki pogosto ostajajo neučinkovita zaradi pomanjkanja kolektivne volje, prešla na novo pot. Iskreno bi se rada zahvalila svojim kolegom poslancem, katerih pomembne pobude so pripomogle k temu, da je to poročilo obsežnejše. Volja za sodelovanje bi lahko pripomogla pospešiti razumevanje, da ne gre za izbiro, ampak za potrebo, da Evropska unija takoj vključi precejšnjo potencialno delovno silo, tisto, ki ima stoletne izkušnje pri prilagajanju na svoje okolje. Hvala za potrpljenje.
<SPEAKER ID="187" NAME="Jacques Barrot">
podpredsednik Komisije. - (FR) Gospa predsednica, gospa Kósáné Kovács, gospe in gospodje, gospe Kósáné Kovács bi se rad zahvalil za njeno poročilo, ki prispeva k skupnim prizadevanjem za spodbujanje socialnega vključevanja Romov.
<P>
Komisija se strinja z vašo analizo, gospa Kósáné Kovács, glede glavnih razlogov za to izključevanje: socialna segregacija, ki jo prenašajo, ovire, s katerimi se soočajo, ko poskušajo pridobiti izobrazbo, diskriminacija, ki jim preprečuje, da bi v celoti sodelovali v svetu dela in jim preprečuje dostop do blaga in storitev in predvsem - in to ste zelo dobro izpostavili - predsodki in stereotipi. ki se jih držijo.
<P>
Komisija prav tako podpira predloge Evropskega parlamenta za trajnostne rešitve, predvsem vaš poudarek na razvoju otrok od predšolske ravni, razvoj mikrokreditov za okrepitev podjetništva, samozaposlovanja in ciljno izvajanje strukturnih skladov. Za Komisijo so za izvajanje učinkovitih in trajnostnih rešitev potrebni vsi ključni igralci, vključno predvsem s samimi Romi, za razvoj, izvajanje in spremljanje politik, ki vplivajo nanje.
<P>
Poleg tega Komisija meni, da bi bilo za doseganje vključevanja Romov bolje uporabljati instrumente in politike Skupnosti, da je treba izmenjevati najboljše prakse, kot so program ACCEDER v Španiji ali prizadevanja za ukinitev rasne diskriminacije na Madžarskem. Za učinkovitost je treba ciljno usmeriti politike in za dosego cilja socialnega vključevanja spoštovati posebne položaje romskih skupnosti.
<P>
V duhu vašega poročila, gospa Kósáné Kovács, bo Komisija nadaljevala s podporo socialnega vključevanja Romov tako, da bo okrepila zaščito posameznih pravic vseh Romov, predvsem žensk in otrok, pri tem pa bo upoštevala probleme Romov v okviru usklajevanja politik na evropski ravni, predvsem v zvezi z zaposlovanjem in socialnim vključevanjem, preko aktivnejšega izvajanja strukturnih skladov in Evropskega socialnega sklada, in nazadnje z okrepitvijo institucionalnih pristojnosti romske civilne družbe.
<P>
Gospa Kósáné Kovács, rad bi se vam zahvalil za vaše poročilo. Lahko vam povem, da se s kolegom, komisarjem Špidlo, zelo dobro zavedava teh problemov. Dodal bi, da nam mora naša Agencija za temeljne pravice dati dve poročili o položaju Romov, ki upam, da nam bosta omogočili, da bomo lahko predlagali in spodbujali, kar ste nam pravkar tako dobro pojasnili.
<P>
Hvala, gospa Kósáné Kovács, in hvala Parlamentu za njegovo podporo.
<SPEAKER ID="188" NAME="Predsednica">
S tem se ta točka zaključi. Glasovanje bo potekalo v sredo.
<P>
Pisne izjave (člen 142)
<SPEAKER ID="999" NAME="Corina Creţu  " AFFILIATION="PSE">
v pisni obliki. - (RO) Priprava evropske rešitve za probleme, s katerimi se soočajo Romi, od nas zahteva, da upoštevamo dejstvo, da so tudi oni, ravno tako kot mi, državljani, čeprav se jih izključuje. Predstavniške organizacije in romske skupnosti morajo igrati aktivno vlogo pri pripravljanju politik vključevanja.
<P>
Za izboljšanje njihovih življenjskih pogojev in dostopa do izobraževanja in zdravstvenih storitev so potrebna povečana prizadevanja. To so najmanjši pogoji, ki so potrebni, da bodo lahko dobili in zadržali delovno mesto v državah, kjer živijo. Priložnosti za mobilnost so imele ravno nasproten učinek zanje, diskriminacija se je še povečala. Ženske so v še ranljivejšem položaju, ker so izpostavljene številnim oblikam diskriminacije s spolnega, etničnega in družbenega vidika.
<P>
Obstajajo nacionalni programi za vključevanje in boj proti revščini, ki so privedli do skromnih rezultatov. Gospodarske krize nikakor ne smemo uporabljati kot izgovor za neizvajanje programov socialnega vključevanja. Če že, je to razlog za skupno ukrepanje.
<P>
Romi, kot vsaka druga prikrajšana skupina, lahko zaradi vpliva krize drago plačajo. Nenavadni odzivi, ki smo jih doživeli v Italiji, so opozorilo. Lahko razmislimo o rešitvah problemov ali pa iščemo krivce. Desnica je vedno krivila druge, po večini ranljive. Kot predstavnik levice bi raje našel rešitve.
<SPEAKER ID="189" NAME="Lívia Járóka  " AFFILIATION="PPE-DE">
v pisni obliki. - (HU) Gospe Kósáné Kovács bi rada čestitala za njeno poročilo, ki predstavlja obsežno analizo socialno-ekonomskega statusa romskih skupnosti. Njeno poročilo oblikuje številna priporočila, usmerjena v prihodnost, ki na primer pozivajo Komisijo, da v svojih tehničnih politikah upošteva vpliv politik na Rome in da priporoči uvedbo enotnega sistema zahtev v razvojne programe. Neutemeljeni načrti in razdrobljeni projekti držav članic, med katerimi večino financira Evropska unija, ne prinašajo pravih rezultatov. Potrebujemo skupen akcijski načrt, ki temelji na pravni osnovi in ki lahko s pomočjo sankcij zagotovi izvajanje obvez držav članic. Romske skupnosti morajo biti vključene v postopek načrtovanja, izvajanja in spremljanja, od najnižje ravni do mednarodnih posvetovalnih organov; določiti je treba skupna merila uspešnosti in roke, da se potrdi, da so vložena finančna sredstva učinkovito porabljena.
<P>
Revščina in socialna izključenost sta geografsko osredotočeni in raziskave so jasno zarisale zemljevid evropske revščine. Večina Romov živi v malih regijah, "obsojenih na smrt", in celo ohranjanje njihove trenutne kakovosti življenja je ogromen strošek. Po dolgem obdobju bi lahko ohromilo proračune in obstaja nevarnost, da se bo zrušila širša socialna kohezija. Zato mora strategija Skupnosti omogočiti takojšnje nujno posredovanje na teh področjih s pomočjo jasnih programov, financiranih iz razvojnih skladov, namenjenih na ravni EU, ki bi morali reševati probleme v vsej njihovi zapletenosti kot tudi zagotavljati prepustnost med skladi in po potrebi z uvedbo oblik podpore, prilagojenih posameznim regijam.
<SPEAKER ID="190" NAME="Rumiana Jeleva  " AFFILIATION="PPE-DE">
v pisni obliki. - (BG) Kot predstavnica desnice verjamem v prispevek vsakega državljana k splošni blaginji in uspehu družbe. Mislim, da mora biti vključevanje socialnih skupin v družbo in socialna kohezija cilj, h kateremu se pristopa brez vsakršnega kazanja populizma in glasnega oznanjanja. Trajnostno, učinkovito vključevanje Romov mora temeljiti na njihovemu gospodarskemu prispevku in vključevanju vseh na trg dela.
<P>
V moji državi, ki ni izjema, so Romi socialno odrinjeni na rob in živijo v revščini. V praktičnem smislu se njihovo izobraževanje konča zelo zgodaj. Dejansko raziskava, ki jo je izvedla bolgarska Akademija za znanost leta 2007, kaže, da je delež diplomiranih Romov skoraj nič: komaj 0,2 %. Pomanjkanje izobrazbe Rome postavlja na najnižjo stopnico na trgu dela in povzroča visoko raven brezposelnosti. Da bi se lahko učinkovito vključevali, je treba poleg vprašanja izobrazbe izboljšati tudi njihove življenjske pogoje in morajo biti aktivno vključeni v trg dela. Vendar pa se ne more nič od tega zgoditi, če se Romi ne vključijo sami, če si sami aktivno in zavestno ne želijo, da bi se stvari spremenile. To zame predstavlja pomemben izziv, s katerim se soočamo.
<SPEAKER ID="191" NAME="Katalin Lévai  " AFFILIATION="PSE">
v pisni obliki. - (HU) Dogodki v preteklih letih so pokazali, da je čas, da resno izpostavimo gospodarski, kulturni in zdravstveni položaj Romov, ki živijo v Evropski uniji. Raven socialne prikrajšanosti v določenih regijah ima skoraj tragične razsežnosti in trenutna gospodarska kriza nam grozi s socialno eksplozijo. Zato zlasti pozdravljam poročilo gospe Magde Kósáné Kovács, ki išče rešitev za resen socialni problem. Prav tako sem zadovoljna s cilji, zastavljenimi v poročilu, a ocena položaja, informacijske kampanje in okrepitev civilne družbe sami po sebi ne zadostujejo. Potrebujemo konkretne, odločne korake na področjih izobraževanja in ustvarjanja delovnih mest.
<P>
Če za te cilje ne bo dovolj finančnih sredstev, bo ostala pobuda samo na papirju. Prav tako potrebujemo romsko strategijo EU, da bodo ti predlagani cilji vplivali na gospodarske, izobraževalne in zdravstvene politike držav članic, saj bo le na ta način mogoče zagotoviti življenje človeškega dostojanstva za 10 milijonsko romsko skupnost in pospešiti njihovo vključevanje.
<P>
Za strategijo za izboljšanje položaja evropskih Romov je potreben akcijski načrt in zato upam, da bodo obstajali ljudje, ki bodo pripravljeni nadaljevati delo, začeto v tem poročilu, ki se bo verjetno razširilo na več parlamentarnih obdobij.
<SPEAKER ID="192" NAME="Pier Antonio Panzeri  " AFFILIATION="PSE">
v pisni obliki. - (IT) Medtem ko vladni pristop do vprašanja Romov v Italiji ni bil vedno popolnoma skladen in včasih zelo vprašljiv v smislu človekoljubnih načel, smo si v Evropi vedno prizadevali, da bi ohranili težko ravnotežje med vključevanjem in varnostjo. Resolucija Evropskega parlamenta o socialnem položaju Romov in njihovem izboljšanem dostopu do trga dela v EU je primer tega.
<P>
Ponavljajoče se zatekanje k zasilnim zakonodajnim ukrepom za reševanje problemov, povezanih z Romi, jasno kaže na nezmožnost reševanja pojava, ki ni nov. Namesto tega so potrebni sistematični pristop in usklajene dolgoročne rešitve na področju izobraževanja, zdravstva in najpomembneje politik trga dela, saj zaposlovanje in izobraževanje pospešujeta socialno sprejemanje in vključevanje.
<P>
Evropa poziva h končanju diskriminatornih praks preganjanja prebivalcev romskih slumov in namesto tega k razvoju posebnih projektov naseljevanja, ki bo odpravilo nastanitvene probleme, s katerimi se soočajo te skupnosti.
<P>
Na kratko, zahtevamo skladne politične odločitve, ki združujejo solidarnost in odgovornost in nam omogočajo, da ponudimo uravnotežen odziv na potrebo, za katero je nevarno, da nam lahko v nasprotnem primeru uide iz rok. Dobro se zavedamo, da je to težka pot, a za dosego našega cilja ni druge poti.
<SPEAKER ID="193" NAME="Rovana Plumb  " AFFILIATION="PSE">
v pisni obliki. - (RO) Komisijo bi rada pozvala, da sprejme dejanske ukrepe za podporo vključevanja Romov v trg dela z zagotavljanjem financiranja za usposabljanje in ponovno usposabljanje kot tudi za ukrepe, usmerjene v strogo uporabo zakonodaje za boj proti diskriminaciji v zaposlovanju.
<P>
Rada bi ponovila potrebo po tem, da se v ES ustvari strokovni oddelek za podporo medsebojnega delovanja med Komisijo in nacionalimi vladami, usmerjen v izvajanje projektov, namenjenih romski manjšini glede njihovih socialnega, gospodarskega in kulturnega vključevanja.
<SPEAKER ID="998" NAME="Daciana Octavia Sârbu  " AFFILIATION="PSE">
v pisni obliki. - (RO) Vsi se zavedamo, da problem, ki ga predstavlja .položaj Romov, ni le nacionalni problem vsake posamezne države članice, ampak je to evropski problem in ga je treba rešiti na tej ravni.
<P>
Rada bi poudarila, da potrebujejo predvsem nove države članice podporo EU pri vključevanju Romov, tako iz socialnega vidika kot tudi v smislu trga dela.
<P>
Dobro je znano, da je število Romov, ki nimajo dostopa do trga dela Evropske unije, zakrbljujoče. Zato moramo nehati odlašati z izdelavo učinkovitih evropskih programov za pospeševanje predvsem dostopa Romov do izobrazbe, da brezposelnost ne bo več vidik življenja, ki se neprestano prenaša iz ene generacije na drugo.
<P>
Prosto gibanje, ki ga trenutno uživajo Romi iz novih držav članic, ne pomeni, da je dostop do trga dela EU ravno tako preprost. Vse, kar lahko rečemo, je, da je edino, kar so romski migranti naredili v drugih državah članicah to, da so izvozili svojo lastno revščino.
<P>
Glede na trenutno gospodarsko krizo je romskim prebivalcem še težje dostopati do trga dela, kar pomeni, da veliko število Romov živi pod mejo revščine.
<P>
Zato se v obdobju gospodarske krize soočamo z velikim izzivom v smislu spodbujanja delodajalcev, da nudijo delovna mesta največji manjšini v Evropi.
<SPEAKER ID="997" NAME="Dushana Zdravkova  " AFFILIATION="PPE-DE">
v pisni obliki. - (BG) Gospe in gospodje.
<P>
Poročilo gospe Kósáné Kovács o socialnem položaju Romov in njihovem izboljšanem dostopu do trga dela v EU odraža visoko raven politične odgovornosti, ki jo ima Evropski parlament do državljanov Evrope na vrhuncu gospodarske krize. V poročilu so podrobno izpostavljeni vsi pomembnejši izzivi za izboljšanje gospodarskega položaja in socialne vključenosti največje etnične manjšine v Evropi. V času krize je pomembno, da branimo vrednote, na katerih temelji naša unija, in da zaščitimo šibke pripadnike naše družbe.
<P>
Zagotavljanje izobrazbe za Rome, izvajanje posebnih politik zaposlovanja, zagotovljen dostop do zdravstvenih storitev in nenazadnje tudi spodbujanje boja za enakopravnost romskih žensk morajo biti sredstva, uporabljena za dolgoročno rešitev vprašanj, ki vplivajo na ta del evropske družbe.
<P>
Poročilo jasno in razločno izpostavlja načelo nevladnih organizacij in vključevanje Romov v osnovanje in izvajanje politik za socialno vključenost. Mislim, da morajo, ko vstopamo v četrto leto desetletja vključevanja Romov, države članice resneje spremljati posebna priporočila Komisije glede izvajanja tega obsežnega evropskega projekta.
<P>
Hvala za pozornost.
