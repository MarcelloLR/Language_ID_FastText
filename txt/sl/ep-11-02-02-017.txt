<CHAPTER ID="017">
Imenovanje vodstva Evropskega nadzornega organa (razprava) 
<SPEAKER ID="227" NAME="Predsednik">
Naslednja točka sta izjavi Sveta in Komisije o imenovanju vodstva Evropskega nazornega organa.
<SPEAKER ID="228" NAME="Enikő Győri">
predsedujoča Svetu. - Gospod predsednik, rada bi se zahvalila komisarju in spoštovanim poslancem - mojim dragim nekdanjim kolegom -, ker so mi dali možnost podati pripombe v imenu Sveta glede postopka imenovanja predsednikov in izvršnih direktorjev novih evropskih nadzornih organov in o načelih, ki bi morala voditi opravljanje njihovih dolžnosti.
<P>
Uredbe o evropskih nadzornih organih, ki smo jih sprejeli pred manj kot tremi meseci, ne dajejo posebne vloge Svetu pri imenovanju predsednika in izvršnega direktorja evropskega nadzornega organa, ki jih opravi ustrezni nadzorni odbor.
<P>
Tako v skladu z uredbami o evropskih nadzornih organih predsednika vsakega evropskega nadzornega organa imenuje nadzorni odbor. Dalje, uredbe o evropskih nadzornih organih dajejo odločilno vlogo Evropskemu parlamentu, ki je dobil možnost, da nasprotuje imenovanju tistih izvršnih organov ali odstranitvi predsednika s službe po odločitvi nadzornega odbora.
<P>
Kje je potem v tem scenariju Svet? Torej, Svet se je v vlogi sozakonodajalca s Parlamentom dogovoril, da v te predpise vstavlja določbe, katerih cilj je zagotavljanje, da bodo člani nadzornega odbora - upravnega odbora - predsednik in izvršni direktor vsakega evropskega nadzornega organa zaščiteni s strogo neodvisnostjo in ji zavezani, da bi ravnali izključno v interesu Unije.
<P>
Ne bom v celoti navajala določb teh uredb, natančneje členov 42, 46, 49 in 52, a njihov duh je jasen. To je, da niti člani odborov z glasovalno pravico niti predsednik ali izvršni direktor ne bodo prosili ali sprejemali navodil institucij ali teles EU, vlad držav članic ali katerega koli javnega ali zasebnega telesa in da ti potem ne bodo poskušali vplivati na predsednika ali izvršnega direktorja pri izvajanju njihovih nalog.
<P>
Uredbe o evropskih nadzornih organih so predmet kadrovskih predpisov, ki so jih sprejele institucije EU. Vsebujejo tudi številne ključne določbe, katerih cilj je zagotavljanje, da se predsednik in izvršni direktor vsakega organa izbereta čim bolj objektivno na strogi osnovi meril, določenih v členih 48 in 51 teh uredb.
<P>
Poleg vodstvenih izkušenj, ki so značilne za profil izvršnega direktorja, ugotavljam, da v obeh členih merila temeljijo na podlagi "dosežkov, znanja in spretnosti, poznavanja finančnih institucij in trgov ter izkušenj, pomembnih za finančni nadzor in pravno ureditev."
<P>
Kar zadeva financiranje, je Svet pri sprejemanju teh uredb evropskim nadzornim organom pripisal velike ambicije in prepričana sem, da je bilo tako tudi pri Parlamentu. Zdaj sta obe instituciji v vlogi organov za proračun dolžni zagotoviti, da bodo te ambicije vsako leto prenesene v ustrezna sredstva na podlagi proračunskega predloga Komisije.
<P>
Predsedstvo velik pomen pripisuje tudi temu, da vse države članice izpolnjujejo svoje obveznosti do novih organov. Za Svet kot sozakonodajalca je nujno, da se vse določbe uredb uveljavljajo v celoti in zvesto. Od Evropske komisije v vlogi varuhinje Pogodb pričakujemo, da bo zagotovila, da bo res tako.
<P>
Kakor spoštovani poslanci vedo, je Komisiji v uvodni izjavi 55 uredb zaupana tudi odgovornost, da sestavil ožji seznam kandidatov, ki bodo vodili postopek izbire prvega predsednika vsakega organa. Parlament in Svet sta se s tem začetnim postopkom strinjala, ko sta sprejela te uredbe.
<P>
Upam, da bodo predsedniki zdaj lahko začeli z delom. Temeljnega pomena je, da začnejo novi organi delovati čim prej. So temeljni del odziva EU na izzive, ki jih je ustvarila finančna kriza. Ne moremo si privoščiti čakanja in prepričana sem, da lahko računam na popolno podporo Parlamenta, da zagotovi tekočo ustanovitev in delovanje novih organov.
<P>
Kot posledica dobrega sodelovanja med Parlamentom in Svetom ima EU popolnoma novo strukturo nadzornega organa. Naša skupna odgovornost je zagotoviti, da bodo začeli evropski nadzorni organi čim prej poslovati.
<P>
Kot predstavnica predsedstva, ki je naklonjeno Parlamentu, sem popolnoma predana delu v največji možni usklajenosti z Evropskim parlamentom in upam tudi, da bom lahko delala s Parlamentom, ki je zvest partner.
<SPEAKER ID="229" NAME="Michel Barnier">
član Komisije. - (FR) Gospod predsednik, ministrica, gospe in gospodje, Evropska unija ima od 1. januarja novi nadzorni sistem za finančni sektor.
<P>
Ta sistem bo v kombinaciji s temeljno reformo uredbe trgov in finančnih subjektov okrepil finančno stabilnost Unije in menim, da bo razširil priložnosti ter položil trdne temelje za finančno industrijo, ki je v naših državah izredno pomembna.
<P>
Najprej bi rad čestital Evropskemu parlamentu za ključno vlogo, ki jo že več let igra v tem procesu. Da imamo zdaj učinkovitejši nadzorni sistem za finančni sektor in da črpamo iz lekcij krize na tem področju, pa tudi na drugih, je v veliki meri zasluga Evropskega parlamenta.
<P>
Zdaj se približujemo končnim stopnjam ustvarjanja te nove arhitekture treh evropskih nadzornih organov z imenovanjem njihovih predsednikov in izvršnih direktorjev v naslednjih nekaj dneh. Gospe in gospodje, ti postopki za imenovanje so bili izvedeni popolnoma pregledno in v celoti v skladu uredbami, ki vzpostavljajo te organe, pa tudi z drugimi pravili, ki urejajo imenovanje vodij regulativnih organov Unije.
<P>
Za prvih šest delovnih mest, o katerih sem ravno govoril, smo prejeli približno 275 prošenj. Vse smo pozorno in objektivno obravnavali. Vlog, dodeljenih različnim zainteresiranim stranem, Evropskemu parlamentu, nadzornemu odboru in sami Komisiji, smo se zelo strogo držali. V prihodnje bomo še naprej zagotavljali, da bo postopek pregleden in ustrezno načrtovan, da bomo omogočili Odboru za ekonomske in monetarne zadeve (ECON) Evropskega parlamenta, da bo svojo zelo pomembno vlogo odigral kar se da najbolje.
<P>
Parlament je od teh organov veliko zahteval in še vedno zahteva in mislim, da je prav tako. Zahteva stvari, ki jih lahko razumem. Tako kot Parlament tudi Komisija zavzema stališče, da morajo biti predsedniki in izvršni direktorji teh organov izbrani na podlagi dosežkov, izkušenj, neodvisnosti, zavezanosti Evropi in poznavanja vprašanj, povezanih z nadzorom in urejanjem finančnih trgov. Gospe in gospodje, to je duh, v katerem so se do zdaj izvajali tekoči postopki za izbiro na podlagi prošenj, ki smo jih prejeli.
<P>
Poleg tega je Komisija, glede na to, da sta Parlament in Svet v členu 68 uredb, ki vzpostavljajo te organe, sklenila, da bodo za predsednike in izvršne direktorje veljala enaka pravila kot za osebje ustanov Unije, zagotovila, da se to dogaja in da se na tem področju kot na drugih ravna v skladu s predpisi.
<P>
Gospe in gospodje, izrazili ste zaskrbljenost glede plač in najvišje starosti vodstvenih uslužbencev teh organov. Glede tega smo raziskali vse možnosti, da bi dobili največjo možno prožnost, in to vprašanje se lahko ponovno pregleda, če bo potrebno, ko se bo pregledovalo delovanje teh organov, kar je načrtovano za konec leta 2013.
<P>
Potrjujem tudi namero tega Parlamenta, da doseže čim bolj uravnoteženo zastopanost spolov na vodilnih mestih teh organov. V postopku predizbora je Komisija strogo uporabljala načelo enakih možnosti na podlagi prošenj, ki so bile zabeležene. V zvezi s tem ugotavljam, da v zadnjem postopku za imenovanje izvršnih direktorjev, ki je v teku in še ni bilo zaključeno, za mesto izvršne direktorice tekmujeta dve zelo sposobni ženski.
<P>
Popolnoma se strinjam s Parlamentom, da potrebujemo močne organe, ki so neodvisni od političnih ali drugih vmešavanj. Predsedniki, izvršni direktorji in člani različnih odborov z glasovalno pravico morajo biti popolnoma neodvisni in morajo delovati izključno v interesu Unije. Parlament in Svet sta to načelo vključila v uredbe, ki vzpostavljajo te organe, zlasti v člene 42, 46, 49 in 52, ki jih je ravno navedla ministrica Győri.
<P>
Komisija bo v vlogi varuhinje prava EU popolnoma in v celoti prevzela odgovornosti, da bi zagotovila, da se bo ravnalo strogo v skladu s temi členi. Dodal bi, da bo Komisija prisotna v vodilnih telesih teh organov in da bo v tem smislu seveda pazljivo zagotavljala, da bo vsaka odločitev sprejeta v interesu Unije.
<P>
Glede sestave nadzornega odbora je Komisija že izpostavila pravno nujo in politični pomen zagotavljanja, da bodo ti odbori sestavljeni iz vodij pristojnih nacionalnih organov. Osebno sem pisal tem organom, naj pojasnijo to zadevo, kjer jo je treba pojasniti. Nekateri nacionalni organi so od takrat spremenili svoje predstavništvo. Drugi morajo to še storiti. Lahko ste prepričani, da bo Komisija zelo natančno spremljala to zadevo in da bo neomajna.
<P>
Sestava odborov teh organov mora v celoti spoštovati vaše želje in želje zakonodajalca na splošno in osebno bom poskrbel, da bodo vodje nacionalnih organov dejansko prisotni vsaj in ponavljam, vsaj dvakrat letno v skladu s členom 40 uredbe, ki je vzpostavila te organe.
<P>
Nazadnje, gospe in gospodje, podpiram namen tega parlamenta, da zagotovi, da bodo imeli ti organi potrebna finančna sredstva in človeške vire za verodostojno opravljanje svojih dolžnosti. Proračunski organ lahko računa na tehnično podporo Komisije, da bi zagotovil skladnost med odgovornostmi, dodeljenimi tem organom, na eni strani in seveda sredstvi, ki so jim dodeljena za prevzem teh odgovornosti, na drugi strani.
<P>
Gospod predsednik, gospe in gospodje, zdaj je nujno, da se uspešno dokončajo postopki za imenovanje in potrditev predsednikov in izvršnih direktorjev teh organov. Ti organi morajo začeti delati. Lahko vam zagotovim, da imam vsak dan dokaze o koristnosti teh novih organov, saj se zdaj skoraj vsak dan posvetujemo z njimi.
<P>
Naloge, ki jih morajo prevzeti ti organi v sodelovanju z Evropskim odborom za sistemska tveganja, so izredno pomembne. Želeli smo, da bi v celoti delovali od 1. januarja. Zdaj je vsak od nas v svoji posebni vlogi odgovoren, da jim omogoči hitro opravljanje njihove naloge v dobrih razmerah. Da bi to dosegli, potrebujejo popolno podporo vaše institucije.
<P>
Tu bi rad ponovno potrdil, da bo Komisija zagotovila, da bo namen zakonodajnega telesa popolnoma spoštovan in da bodo ti organi delovali izključno in samo v interesu Evropske unije.
<SPEAKER ID="231" NAME="Jean-Paul Gauzès">
v imenu skupine PPE. - (FR) Gospa predsednica, gospa Győri, gospod Barnier, ta razprava ni pravna razprava; to je prava politična razprava. To je razprava o prihodnosti finančne ureditve v Evropi. To je vrhunec enega vidika dela, ki ga opravlja Parlament skupaj s Svetom pod vodstvom Komisije. Zato bom povsem jasen.
<P>
Za nas tu ne gre za vdajanje nekakšni revoluciji ali kazanju mišic samo za zabavo. Gre za zagotavljanje, da se dejansko spoštuje duh, ki vodi sporazume med Svetom in Parlamentom. Tu ne gre za lekcijo iz prava. Besedila niso pomembna. Besedila poznamo. Pomemben je način, kako se bodo ta besedila uresničila. V tem smislu bi se rad komisarju zahvalil za jasen govor.
<P>
Nikoli nismo želeli postavljati Komisije pod vprašaj in besede, ki jih je izrekel komisar, so popolnoma v skladu z željami Parlamenta. Tu govorimo o političnem dejanju, ki ga prestavlja izjava: "Te ustanove so že ustanovljene, zato jim moramo dati oprijemljiva sredstva za ustrezno delovanje."
<P>
Vendarle pa mislim, da ne le dvomimo, temveč tudi sumimo o načinu, kako so številne države članice dejansko izvajale te določbe, in sicer tiste, ki želijo razrahljati evropski nadzor in preprečiti finančno ureditev na evropski ravni. Proti temu se izrekamo, ker menimo, da bi nas, če bi bilo tako, prevarali v pogajanjih o nadzoru. Pogajanja so bila dolgotrajna; bila so težka. Vsi smo sklepali kompromise. Belgijsko predsedstvo je opravilo pomembno delo in komisar je zagotovil izjemen zagon. Danes so lahko pred nami institucije brez učinkovitega vpliva: zaradi nizkega položaja imenovanega osebja, zaradi dejstva, da države članice niso izbrale najboljših, in morda zaradi tega, ker plače niso bile privlačne.
<P>
V vsakem primeru Parlament danes potrebuje oprijemljiv odgovor. Ministrica, povedati moram, da kljub prijateljstvu, ki ga čutim do vas, glede na to, da sva sedela na isti klopi, v isti skupini in v istem odboru, pismo, ki sem ga videl in ki je, priznavam, le prvi osnutek, ni ustrezno.
<P>
Dal vam bom odgovor Skupine Evropske ljudske stranke (Krščanskih demokratov). Preprost je. V imenu Sveta pravite, da boste potrdili, kar je ravno povedal komisar. Lahko vam povem, da bo za nas to zadovoljiva izjava. Izjava, ki jo je podal komisar, je natančna. Obravnava probleme človeških in finančnih virov. V vašem pismu mora biti navedeno: "Strinjamo s z dejansko vsem, kar je dejal komisar". Gospa Győri, to je zelo pomembno.
<P>
Strinjamo s z dejansko vsem, kar je komisar nocoj povedal na plenarni seji.
<SPEAKER ID="232" NAME="Udo Bullmann">
v imenu skupine S&D. - (DE) Gospa predsednica, gospe in gospodje, zakaj smo tu? Gospod Barnier je dejal, da smo tu, ker je Evropski parlament uspel ustanoviti evropske nadzorne organe, ki so vredni tega imena. To ni bilo del programa Sveta. To ni bilo del programa držav članic. Tudi Komisija je dvomila glede tega, kako dolgo bomo dejansko vztrajali glede ustanovitve te nove institucije. Svet bo razumel - moral bo razumeti - in tudi Komisija bo - morda celo prostovoljno -, zakaj nas skrbi.
<P>
Ne, ta Evropski parlament - in to je izjava, ki menim, da velja za vse skupine in ne le za Socialne demokrate -, ne bo dovolil nacionalnih igric, ki izpodbijajo vpliv teh novih nadzornih organov. Zato nas seveda zanima imenovanje osebja. V tem smislu imamo pravice - z nami se je treba posvetovati.
<P>
Dejansko obstaja kakšna stvar, ki nam povzroča skrbi. Prejemamo sezname posameznikov in sezname, iz katerih ne moremo dejansko razbrati, ali je bilo uporabljeno merilo spola. Dali smo predloge kandidatov, med katerimi, ko premislimo - in to pravim z vsem dolžnim spoštovanjem do ljudi, ki jih to zadeva - ne vidimo takega, ki po našem mnenju ne bi mogel opraviti dostojnega dela. Očitno je, da so to dobri ljudje, ki so na svojih delovnih mestih že pokazali, da lahko dobro opravljajo svoje delo, a ljudje, ki so nam bili predstavljeni, niso ljudje, ki lahko na podlagi morebitnega vpliva, ki so ga morda pokazali v svojem preteklem delu, v primeru spora dejansko povejo nacionalnim nadzornim organom, kakšno je njihovo stališče. Kjer imamo evropski nadzor, pridejo nacionalne pobude na mrtvo točko. To nas preseneča in moti in zaradi tega moramo ukrepati.
<P>
Ne, ti postopki niso zadovoljivi in sprašujem se zakaj, na primer, ne moremo sprejeti enakega pristopa kot glede tistih, ki so odgovorni za urad OLAF, kjer vas seveda zanima mnenje tega parlamenta. Zakaj ne moremo storiti tega? Imamo še eno priložnost glede izvršnih direktorjev. Še vedno lahko dokažete, da vas zanima mnenje Evropskega parlamenta. Imate še eno priložnost. Oba pozivam - predsedujočo Svetu in nekdanjo kolegico poslanko, gospo Győri, in komisarja Barnierja -, da izkoristita to priložnost. Upoštevate lahko pridržke tega parlamenta. Lahko nam zelo jasno poveste, kako želite delati z nami v prihodnosti. Lahko nam zelo jasno poveste, katere cilje boste podprli v reformi v letu 2013 in kako boste opremili institucije. Lahko boste tudi zelo jasno izrazili, ali vas zanima naše mnenje glede tistih članov osebja, ki jih je treba še imenovati. Zato vas popolnoma resno prosim v interesu Evrope, da hitro zagotovite ta pravila.
<SPEAKER ID="233" NAME="Sylvie Goulard">
v imenu skupine ALDE. - (FR) Gospa predsednica, gospa Győri, komisar, hvala, ker ste nocoj z nami. Dobro se zavedamo, da je bil na razpolago omejen čas, zato se vam še toliko bolj zahvaljujemo, ker ste nam začeli odgovarjati. Menim, da je pomembno ustrezno umestiti naše pobude, kot so storili kolegi poslanci.
<P>
To, kar nas spodbuja, je, da smo se več mesecev skupaj borili, da bi zagotovili obstoj obdobij "pred krizo" in "po krizi", da se uskladijo skupna pravila in nadzor v tem notranjem trgu, ki je pospešil širjenje finančnih storitev in bančnih dejavnosti, in popolnoma podpiramo čezmejno delo, ki ga opravlja ta sektor. Če sem odkrita, nam je postalo med pogajanji - in povrh s podporo Komisije - zelo jasno, da smo tisti, ki povzročamo težave. Še preveč jasno smo videli, da so nekatere države članice želele ohraniti nadzor in niso želele, da bi se kdor koli vtikal v njihove posle.
<P>
Gospa Győri, pravite nam, da Svet nima besede pri imenovanju teh uradnikov, kar je v pravnem smislu pravilno, ampak nekatere države članice prežijo v zasedi. Razen tega je komisar opozoril, da so morali njegovi oddelki nekaterim državam naročiti, naj pošljejo superiorne ljudi. Tako ta parlament opravlja svoje delo, ko poskuša zagotoviti neodvisnost, sredstva in odločnost, da se pomakne naprej.
<P>
Seveda se zavedamo svojih odgovornosti. Bolj kot vsi drugi želimo, da ti organi začnejo delovati, ker smo osebno prispevali k njihovemu nastanku. Nimamo nikakršne želje zavlačevati z njihovim delom; v mislih imam na primer teste izjemnih situacij za banke, ki so tako pomembni. Vendar pa je preprosto dejstvo, da bomo, kakor je bilo izpostavljeno, zahtevni, vprašanje prespali in si vzeli potreben čas za podrobno obravnavo tega, kar ste nam povedali vsak posebej, in s čisto vestjo sprejeli odločitev.
<P>
Rada bi se zahvalila gospodu Barnierju, ker je podal nekatere zelo jasne izjave, vas, gospa Győri pa prosim, ne bodite naivni. Na kocki je veliko.
<SPEAKER ID="234" NAME="Sven Giegold">
v imenu skupine Verts/ALE. - (DE) Gospa predsednica, gospe in gospodje, po mojem mnenju je to vprašanje čim boljšega izkoriščanja možnosti, ki jih ponuja pravo, za dejansko zagotavljanje močnega finančnega nadzora v Evropi, in sprašujemo se, ali se te možnosti v institucijah dejansko uporabljajo v najboljšem možnem obsegu. V postopku vidimo slabosti. Kot Parlament do zdaj nismo imeli možnosti v naprej videti seznama kandidatov, ampak le končni rezultat. Zelo enostavno bi bilo, če bi nam zdaj poslali ta seznam za izvršne direktorje. Jasno je, da nam primanjkuje enakosti spolov, ko gre za zapolnjevanje položajev, in zaradi nekaterih dogodkov med postopkom se sprašujemo, ali bodo države članice dejansko zapolnile položaje v tej instituciji v interesu Evrope.
<P>
To in druge točke v pismu nam dajejo pravico, da postavimo temeljno vprašanje. Vendar pa imamo nad vsem tem tudi vprašanje primernosti posameznikov in v tem smislu je treba vsako osebo oceniti posebej na podlagi njihovega strokovnega znanja. Pri tem vidimo dve pomembni težavi. Na predstavitvah smo ugotovili, da je eden od kandidatov oporekal dejstvu, da je to evropska institucija, ampak je namesto tega govoril o mreži nadzornih organov in celo, ko je dobil vprašanje v zvezi s tem, tega ni bil pripravljen popraviti.
<P>
Nismo dobili jasnih odgovorov, ko smo jih vprašali, ali so pripravljeni poskrbeti za preglednost vseh lobističnih stikov s finančno industrijo. Vsem trem kandidatom smo poslali pismo in kar zadeva nas, je izid glasovanja odvisen od tega, ali bomo prejeli jasne in izčrpne odgovore.
<SPEAKER ID="235" NAME="Kay Swinburne">
v imenu skupine ECR. - Gospa predsednica, skupina ECR pozdravlja nocojšnjo priložnost za razpravo o teh vprašanjih v tej sejni dvorani.
<P>
Rada bi razjasnila, da naša skupina verjame, da so vsi trije kandidati za predsedovanje evropskemu nadzornemu organu, kot so bili včeraj predstavljeni Odboru za ekonomske in monetarne zadeve, v celoti usposobljeni in pristojni za izpolnjevanje pomembnih vključenih vlog.
<P>
Vse pripombe, ki jih podajam nocoj, so povezane izključno s procesom, ki je bil uporabljen, da bi prišli do te točke. Zato bi prosila, naj bo cilj prihodnjih procesov izbiranja nabor kandidatov iz čim širšega obsega inteligentov, da bi zagotovili neodvisna mnenja in novo raznolikost pri višjem upravljanju takšnih organov. Za ta namen morajo plačilne lestvice ustrezati pričakovani delovni dobi teh vlog. Nepotrebnih starostnih omejitev ali katerih koli drugih meril zunaj tehničnih strokovnih znanj in pristojnosti se je treba za vsako ceno izogibati.
<P>
Malo smo lahko boljši, kot smo bili tokrat v smislu procesa in preglednosti, ki bi se lahko uporabljala glede Parlamenta. Upam, da bo to v prihodnosti upoštevano.
<SPEAKER ID="236" NAME="Marta Andreasen">
v imenu skupine EFD. - Gospa predsednica, menim, da ni potrebe po teh delovnih mestih v teh nadzornih organih, saj menim, da sami organi niso potrebni. Ali bo ustvarjanje dodatne ravni nadzora, ki se imenuje ESMA, predstavljalo izboljšavo v primerjavi z obstoječimi nadzornimi organi? Menim, da bomo s tem povzročili zmedo glede tega, kdo je odgovoren za kaj.
<P>
Ali bo nadzorni organ ustvarjal predpise, ki bodo primerni za največje finančno območje na svetu? Dvomim. Namesto tega menim, da bodo sprejete priljubljene teorije množice, usmerjene proti trgu, in da bodo vsiljene Londonu. Problemi, ki jih zadnja leta povzroča finančna aktivnost, so posledica tega, da so tisti, ki bi morali pravilnike uveljavljati, te pravilnike spodkopavali ali pa zanemarjali.
<P>
Ni jamstva, da bodo ti organi storili kar koli boljšega. Poleg tega nam je bil za vsako delovno mesto predstavljen le en kandidat - popolnoma nedemokratična praksa. Seveda je ta ista kot tista, ki je bila uporabljena za imenovanje predsednika Komisije, ostalih komisarjev in visoke predstavnice. Lahko bi nadaljevala z dolgim seznamom. Spodbujam vas, da glasujete proti temu ali katerim koli drugim kandidatom.
<SPEAKER ID="237" NAME="Michel Barnier">
Komisija. - (FR) Gospa predsednica, zelo kratek bom, saj sem se že izrazil kolikor je mogoče iskreno in jasno. Previdno sem pretehtal vsako besedo svoje izjave, ki bo pisno potrjena v pismu, ki sem ga podpisal skupaj s podpredsednikom Šefčovičem, da bi bile zadeve izredno jasne.
<P>
V odziv na vsakega od vaših govorov, za katere se vam zahvaljujem, bi rad omenil le tri vprašanja.
<P>
Prvo vprašanje je povezano z neodvisnostjo in vplivom predsedujočih tem organom. Zelo sem zadovoljen s popolno zavezanostjo Parlamenta, kar me ne preseneča, in tudi Komisije, da se zagovarja ta neodvisnost in ta organ in zagotavlja, da se spoštujeta skozi čas. Odločilna je in pomembna je za prihodnost, pri čemer se upošteva večje število nalog in resnost nalog, s katerimi se bodo srečevali ti organi. Prej so bila postavljena vprašanja bonitetnih agencij in testi izjemnih situacij. To so vprašanja, za katera bomo potrebovali te organe in njihovo verodostojnost. To je prva točka, ki bi jo rad podal, o kateri se lahko dogovorijo Parlament, Komisija in, seveda, upam in verjamem, tudi Svet.
<P>
Druga točka je povezana s postopkom izbire. Gospe in gospodje, spomnim se razprav na tristranskih pogovorih, kjer je bil ta postopek predmet številnih razprav in na koncu dogovora med sozakonodajalci. Je to, kar je, in nedvomno ima slabosti. Osebno sem vnesel klavzulo o preverjanju, da bi to izboljšal. Nimam razloga - in to vam pravim pri polni zavesti -, da bi mislil, da postopek ni omogočil izbire dobrih kandidatov. Nimam razloga, da bi dvomil v nagibe izbranih kandidatov. Potem, ko sem prejel ožje sezname in se osebno sestal z vsakim kandidatom, sem osebno prevzel odgovornost za vzpostavitev reda glede na to, kar sem pri polni zavesti menil, da so bila najbolj uporabna in najbolj verodostojna merila. Vendar pa smo se pri iskanju teh dobrih kandidatov oprli na prejete sezname in na 275 prošenj od regulativnih organov oblasti držav članic. Imamo klavzulo o preverjanju za izboljšanje teh postopkov, ki jih je nedvomno mogoče izboljšati. A pri polni zavesti bi rad povedal, da sam nimam razloga, da bi rekel ali mislil, da nismo izbrali dobrih kandidatov, ki so sposobni izpolnjevati svoje odgovornosti.
<P>
Nazadnje pa je tu še tretja točka, ki ste se je dotaknili številni med vami, in sicer je to raven zastopanosti organov oblasti. Komisija bo vedno zagotavljala, da bo ta zastopanost popolnoma v skladu s predpisi in na najvišji ravni. Rad bi izrazil svojo iskreno zahvalo Evropskemu parlamentu, ker nas je pri tem popolnoma odločilnem vprašanju podprl, kar je tudi eden od ključev do verodostojnosti.
<P>
Gospa predsednica, gospe in gospodje, to sem želel povedati preden se odmaknemo od tega in zadevo prespimo, kakor je dejal predhodni govornik. To sem vam želel dati kot zagotovilo, kot skrb, ki bi jo rad osebno izrazil v imenu vseh komisarjev, da bi pazljivost zagotovila uspeh teh organov. To bo zagotovilo pristen evropski nadzor, ki ne bo nadomestil nacionalnih nadzornih organov, ampak bo poskrbel za njihovo učinkovitejše sodelovanje, ki bo imelo svoja lastna pooblastila pri spopadanju z izzivi in tveganji, ki so zdaj jasno nadnacionalni.
<P>
Potrebovali smo, in zaradi vas imamo zdaj v veliki meri te tri radarje, te tri organe poleg Evropskega odbora za sistemska tveganja. Gospe in gospodje, zdaj je nujno, da se vsi hitro lotimo dela, saj, odkrito, ugotavljam, da se trgi gibljejo zelo hitro, mnogo hitreje kot mi, v našem času demokracije, in organi morajo delati zelo hitro.
<SPEAKER ID="238" NAME="Enikő Győri">
predsedujoča Svetu. - Gospa predsednica, spoštovani poslanci, dovolite mi, da najprej odgovorim na vprašanje, ki se je v tej razpravi zelo pogosto pojavilo: ali se bo Svet strinjal s pregledom postopka imenovanja v uredbi?
<P>
Dobro vem, da ista določba navaja za nadaljnja imenovanja predsednikov, da bi bilo treba možnost, da Komisija izdela ožji seznam, pregledati v poročilu.
<P>
Prav tako vem, da člen 81 te uredbe določa tudi, da mora biti pregled Komisije poslan Evropskemu parlamentu in Svetu do 2. januarja 2014 in nato vsaka tri leta. To nam bo torej dalo možnost za pravočasno izboljšanje uredbe na podlagi praktičnih izkušenj in v tem duhu se veselim konstruktivnega dialoga med našimi institucijami za tlakovanje poti prihodnjim ocenam.
<P>
predsedujoča Svetu. - (HU) Gospa predsednica, govori, ki sva jih podala s komisarjem, so bili zasnovani na podlagi najinih pristojnosti. Prejela sva pismo predsednika ekonomskega odbora in oba sva poskušala odgovoriti na vprašanja, ki spadajo v najine pristojnosti. Poskušala sem vas prepričati, da obstajajo jamstva za neodvisnost in da je pri ustvarjanju proračuna naloga Sveta in Parlamenta kot dveh institucij, ki imata finančno odgovornost, da zagotovita delovanje teh institucij. Tako se mi zdi, da obstaja jasna delitev nalog in nedvoumna zavezanost vseh institucij.
<P>
Pismo, ki ga je danes poslal predsednik Sveta Ecofin, minister György Matolcsy, v odgovor na pismo, ki ga je danes zjutraj poslal predsednik odbora ECON, je bilo napisano v tem duhu in verjamem, da boste skupaj z mnenjem Komisije ugotovili, da je to zadovoljiv odziv. Svet in predsedujoči to v celoti podpirata. To je bilo vprašanje gospoda Gauzèsa, na katerega je Komisija odgovorila glede tem, ki so v njeni pristojnosti. Zato upam, da po tem ne bo več ovir, da Parlament jutri podpre kandidate, nadzorni organi pa bodo lahko končno začeli s svojim delom.
<SPEAKER ID="240" NAME="Predsednica">
V skladu s členom 120(2) Poslovnika so bili vloženi trije predlogi resolucije, s katero se zaključi razprava.
<P>
Razprava je končana. Glasovanje bo potekalo jutri ob 11.30.
<P>
Pisna izjava (člen 149)
<SPEAKER ID="241" NAME="Alfredo Pallone" LANGUAGE="IT">
Ta parlament je pomembno prispeval k ustvarjanju novih evropskih organov za finančni nadzor. Zato bi rad tudi nocoj poudaril svojo vlogo in poziva Svet in Komisijo, naj zajamčita, da bosta zagotovili neodvisno delovanje teh organov in osebje ter sredstva, ki jih potrebujejo. To velja ne glede na to, kdo je imenovan. Kandidati za mesta predsednikov evropskih nadzornih organov so se dejansko izkazali za primerne in strokovne in prepričan sem, da bodo svojo nalogo sposobni opravljati nepristransko in več kot zadovoljivo. Menim, da je odločilno podpreti kandidate in zagotoviti, da bodo ti organi lahko začeli čim prej delati, saj je treba rešiti mnogo težav in te zahtevajo takojšnje ukrepanje. Ta zahteva je bila tista, ki nas je spodbudila, da smo ustvarili te organe, in te zahteve se bomo morali spomniti jutri med glasovanjem.
