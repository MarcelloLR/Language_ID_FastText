<CHAPTER ID="019">
Srečanje ministrov za delo in zaposlovanje držav skupine G20 (Washington, 20.-21. april) (razprava) 
<SPEAKER ID="273" NAME="Predsednica">
Naslednja točka je izjava Komisije o srečanju ministrov za delo in zaposlovanje držav skupine G20 (Washington, 20.-21. april).
<SPEAKER ID="274" NAME="László Andor">
član Komisije. - Gospa predsednica, zadnje projekcije MOD in OECD kažejo, da stopnje brezposelnosti v industrijskih državah še vedno naraščajo in da vrha ne bodo dosegle pred 2011.
<P>
Zaradi tega obstaja tveganje, da bo več kot 200 milijonov delavcev v državah v razvoju in državah v gospodarskem vzponu pahnjenih v skrajno revščino. To bi imelo za posledico skoraj 1,5 milijarde revnih delavcev v svetu. Te številke govorijo same zase. Trenutna kriza je izpostavila najbolj boleče slabosti našega medsebojno vse bolj povezanega globalnega gospodarstva. Sedaj obstaja jasno soglasje o potrebi po globalnem ukrepanju, da bi bilo mogoče rešiti globalne probleme.
<P>
Lani so voditelji skupine G20 v Pittsburghu obljubili, da bodo zagotovili, da se bodo skupaj s ponovno rastjo vrnila tudi prosta delovna mesta. Voditelji skupine G20 so se prav tako strinjali, da bodo vzpostavili okvir s poudarkom na zaposlovanju za prihodnjo gospodarsko rast.
<P>
To je gotovo zelo dobrodošlo. Komisija popolnoma podpira vsakršen okvir ukrepov, s katerim bo mogoče postaviti kakovostna delovna mesta v samo središče obnove in pomagati ljudem po svetu, da ponovno pridejo do dela. Ta pristop odraža nedvoumno realnost, da je v trenutni globalni gospodarski krizi najpomembnejše zaposlovanje in da oživljanje zaposlovanja ni opcija.
<P>
V Pittsburghu so voditelji pozvali ameriško sekretarko za delo, da priredi srečanje ministrov za delo in zaposlovanje skupine G20. Njihova naloga bo oceniti razmere globalnega zaposlovanja in obravnavati vpliv odzivov politike na krizo, kot tudi morebitno potrebo po kakršnih koli dodatnih ukrepih. Poleg tega naj ministri obravnavajo srednjeročne politike zaposlovanja in pridobivanja znanja, programe socialne zaščite in najboljše prakse, da bi tako delavcem zagotovili koristi zaradi napredka na področju znanosti in tehnologije. To edinstveno srečanje bo potekalo 20. in 21. aprila v Washingtonu DC. Sodelovala bosta tudi Komisija in špansko predsedstvo.
<P>
Komisija tesno sodeluje z MOD pri pripravah na srečanje, ki nam bo predvsem dalo možnost, da se v imenu Evropske unije zavzemamo za dostojno delo v svetu. Tu ima ključni pomen izvajanje mednarodno priznanih temeljnih delovnih standardov MOD in vplivov na uresničevanje cilja pretoka osnovnega socialnega varstva. Mandat G20 poleg tega vključuje razvoj srednjeročne globalne strategije usposabljanja s strani MOD in drugih mednarodnih organizacij.
<P>
Komisija močno prispeva k tem prizadevanjem s pobudo Nova znanja za nova delovna mesta. To je del glavne pobude Evropa 2020, ki je na programu za nova znanja in delovna mesta. Ključni izziv je, kako doseči napredek pri strategiji za preusposabljanje in nadgrajevanje globalne delovne sile in lažje prehajanje med delovnimi mesti in prehajanje od izobraževanja na delo za mlade ljudi.
<P>
Veliko dodano vrednost lahko prinese tudi sodelovanje socialnih partnerjev. Vsi vemo, kako učinkovit je lahko evropski socialni dialog, kadar govorimo o izboljšanju različnih ukrepov na področju zaposlovanja. Komisija je pripravljena deliti te izkušnje z mednarodnimi partnerji Evropske unije. Komisija bo Parlament seznanjala z napredkom, doseženim na srečanju v Washingtonu DC.
<P>
Srečanje ministrov za delo držav skupine G20 za nas predstavlja priložnost, da razvijemo nove mehanizme, ki bodo oblikovali okvir politike po krizi. Ti novi ukrepi in politike lahko prispevajo k uravnoteženemu izhodu iz krize s tem, ko umeščajo delovna mesta v samo središče obnove in lahko odpravijo posledice krize. Namen je zagotoviti potrebne vhodne informacije in usmeritev za vrhunska srečanja voditeljev skupine G20 v Kanadi in Koreji, ki bodo potekala kasneje letos.
<SPEAKER ID="275" NAME="Elisabeth Morin-Chartier">
v imenu skupine PPE. - (FR) Gospa predsednica, komisar, gospe in gospodje, glede na trenutno gospodarsko in finančno krizo, nas vrh skupine G20 sili k ugotovitvi, da je prvi cilj, ki ga moramo doseči, kako povečati zaposljivost delavcev.
<P>
To je nujno, saj do socialne vključenosti ne more priti brez vključenosti preko delovnega mesta. Torej je danes, ko se pripravljamo na ta vrh G20, edini slogan in edini cilj, ki ga lahko delimo z vami, boj proti brezposelnosti.
<P>
Kot ste pravkar povedali, komisar, se je brezposelnost v Evropski uniji in v svetu znatno povečala, vendar je povsem jasno, da se neenakosti povečujejo ter da se še hitreje povečujejo med mladimi ljudmi, delavci za določen čas, migranti in ženskami.
<P>
Ko torej vidimo, da je danes brezposelnih 21,4 % mladih, v primerjavi s 14,7 % - kar je že tako ali tako znaten delež - koliko je znašala brezposelnost pred dvema letoma, zelo veliko zaskrbljenost povzroča hitrost naraščanja.
<P>
Zato si moramo skupaj prizadevati, znotraj Evrope in globalno - saj je odgovor lahko le globalen - za strategije konvergence in vključevanja, ki izrecno priznavajo dejstvo, da dinamične socialne in kohezijske politike predstavljajo temelj razvoja naše družbe.
<P>
Prav tako vas želim spomniti na globalni pakt o zaposlovanju Svetovne trgovinske organizacije, ki ponuja ustrezne sklope strateških možnosti, s katerimi bomo lahko izšli iz krize.
<P>
Kaj mislimo glede predloga Evropske komisije o pripravi okvira nove strategije o socialno tržnem gospodarstvu, povezovanju in preglednosti za obdobje po 2010?
<P>
Upam, da evropski ministri za delo in zaposlovanje na vrhu ne bodo pozabili, da bodo morali odgovarjati za dvig brezposelnosti vsem milijonom ljudi, enemu za drugim, ki so v zadnjih mesecih zgubili delo.
<P>
Komisar Andor, Evropska unija pričakuje, da boste ukrepali, da bomo lahko pomirili naše sodržavljane in jim ponovno zagotovili delo.
<SPEAKER ID="276" NAME="Alejandro Cercas">
v imenu skupine S&D. - (ES) Gospa predsednica, komisar, gospe in gospodje, vesel sem, da lahko danes popoldne razpravljamo o tem, v času priprav na vrh, na katerem se boste 20. in 21. aprila srečali v Washingtonu.
<P>
Za to zasedanje, ki ga imamo danes, je v veliki meri zaslužna predsednica Odbora za zaposlovanje gospa Berès. Višja sila ji je preprečila, da bi bila danes z nami.
<P>
Spregovoril bom v najinem skupnem imenu. Govoril bom v njenem jeziku, francoščini, in uporabil dokumente, ki jih je pripravila, saj sem prepričan, da boste z zanimanjem prisluhnili njenim besedam:
<P>
v imenu skupine S&D.- (FR) Komisar, sedaj, ko bo brezposelnost v Evropi presegla mejo 10 %, ko je v svetu več kot milijardo in pol revnih delavcev in ko je kriza prizadela še dodatnih 200 milijonov delavcev, je čas, da se voditelji osredotočijo na družbene posledice krize in da vso pozornost namenijo zaposlovanju.
<P>
Čestitamo vam za pripravljalna dela, ki ste jih opravili v tesnem sodelovanju in v dialogu s socialnimi partnerji.
<P>
Srečanje, za katerega so si prizadevali voditelji držav ali vlad, ki so se sestali v Pittsburghu, končno le omogoča usklajevane makroekonomskih vprašanj s socialnim vidikom. Da ne bi več ponavljali napak, ki so pripeljale do krize, moramo brezpogojno zagotoviti, da kriza ne bo še dodatno povečala socialnih neenakosti znotraj naših držav, med državami članicami EU in na mednarodni ravni.
<P>
Poskrbeti moramo, da prenagljena strategija za izhod iz krize ne bo povzročila razpada našega socialnega modela, saj so vzroki te krize - s katero se sedaj srečujemo že tri leta - resnično socialne narave. Ni dovolj, da reguliramo finančne produkte; dokopati se moramo do samega bistva nepravilnosti.
<P>
Žal se bojimo, da kljub številnim poročilom organizacij, kot sta Mednarodna organizacija dela (MOD) in Organizacija za gospodarsko sodelovanje in razvoj (OECD), v katerih so izpostavljene vse večje socialne neenakosti, še vedno ni dovolj politične volje, kar se tiče socialnega vidika. Dokaz za to je slaba opaznost socialnih vprašanj, ki na uradni spletni strani skupine G20 sploh niso omenjena. Prav tako je nesprejemljiva nedavna odločitev Sveta ECOFIN glede prenehanja izvajanja izjemnih ukrepov, namenjenih zaposlovanju, da bi bilo mogoče hitro obnoviti javne finance.
<P>
Med ministri za finance in ministri za zaposlovanje in socialne zadeve potekajo nevarne igre.
<P>
Komisar, računamo na vas in špansko predsedstvo, da boste nasprotovali temu kratkoročnemu pristopu in umestili socialna vprašanja v samo središče evropskih in mednarodnih ukrepov.
<SPEAKER ID="278" NAME="Marian Harkin">
v imenu skupine ALDE. - Gospa predsednica, ključnega pomena je, da ministri za delo in zaposlovanje držav skupine G20 kakovostna delovna mesta postavijo v samo središče njihovih načrtov za oživitev gospodarstva.
<P>
Za številne delavce - kot veste, komisar - je slika zelo žalostna, s tem ko se brezposelnost povečuje, število delovnih ur zmanjšuje, znatno zmanjšujejo plače, revni delavci, ki ste jih omenili in neustrezne ali neobstoječe priložnosti za trgovanje. Istočasno pa delavci gledajo, kako se banke dokapitalizirajo, medtem ko mala in srednje velika podjetja - gonilna sila gospodarske rasti - ostajajo brez sredstev, delovna mesta pa izginjajo.
<P>
Proračunska disciplina in konsolidacija ne smeta nadomestiti načrta za spodbujanje rasti delovnih mest, pa vendar se to dogaja v številnih državah, tudi v moji, na Irskem. Komisija hvali našo proračunsko disciplino, vendar uničujemo delovna mesta. Uravnavamo knjige, vendar pa ceno plačujejo naši delavci. Ministri skupine G20 se morajo močno zavezati, da bodo podprli dostojno delo in kot prednostno nalogo določili rast delovnih mest, skupaj z minimalnih dohodkom, socialno zaščito in usposabljanje ali preusposabljanje za tiste, ki nimajo dela.
<P>
Prav tako se strinjam z vami, da se morajo zavezati k izvedbi politik, ki so skladne s temeljnimi načeli in pravicami MOD, hkrati pa ne smejo dopustiti, da bi se trenutna gospodarska kriza izrabljala kot izgovor za slabitev ali neupoštevanje mednarodno priznanih standardov dela.
<SPEAKER ID="279" NAME="Ilda Figueiredo">
v imenu skupine GUE/NGL. - (PT) Skrajni čas je, da voditelji Evropske unije priznajo vlogo, ki so jo odigrali v resni socialni krizi, v kateri se je znašla cela Evropa in svet. To je posledica finančne in gospodarske krize, ki so jo še pospešili z deregulacijo finančnih in prodajnih trgov in uveljavitvijo sporazumov o prosti trgovini s tretjimi državami, ne da bi se pri tem zmenili za interese delavcev ali javnosti.
<P>
Dvig brezposelnosti ter dvomljivo in slabo plačano delo povečujeta revščino in sta neposredna posledica neoliberalnih politik in krize kapitalizma. Mednarodna organizacijo dela (MDO) in Organizacija za ekonomsko sodelovanje in razvoj verjameta, da brezposelnost še ni dosegla vrha v industrijskih državah in da bi se kmalu lahko v skrajni revščini znašlo več kot 200 milijonov delavcev. To pomeni, da bi lahko število revnih delavcev doseglo število 1,5 milijarde, pri čemer so najbolj prizadeti mladi ljudje in ženske.
<P>
Čas je da zaustavimo nazadovanje socialnih in delavskih pravic, čemur smo sedaj priča. Kakovostna delovna mesta s pravicami morajo postati prednostna naloga in morajo ustrezati vsaj konvencijam MDO. Brez ustvarjanja novih delovnih mest s pravicami, ne bomo mogli najti poti iz te krize.
<SPEAKER ID="280" NAME="Kinga Göncz" AFFILIATION="S&amp;D">
(HU) Verjetno smo vsi zadovoljni, da se sedaj ministri za zaposlovanje in socialne zadeve srečujejo na vrhih G20 in da so tako postali enakovredni finančnim ministrom, kar do sedaj ni veljalo. Zdi se, da smo potrebovali gospodarsko krizo, da bi bilo mogoče govoriti o globalnih gospodarskih ukrepih, ne samo v zvezi z gospodarstvom in financami, ampak tudi v zvezi s socialnimi vprašanji in vprašanji zaposlovanja. To je še posebej pomembno sedaj, ko se zdi, da se gospodarski pritiski krize zmanjšujejo, medtem ko brezposelnost in revščina še naprej naraščata. Vemo, da bo to imelo dolgoročne družbene, kot tudi politične posledice. Po svetu vse to spremlja ekstremizem, ki prav tako predstavlja dolgoročno grožnjo.
<P>
Pomembno je, da ministri za zaposlovanje in socialne zadeve razvijejo sektorske politike, ki lahko popravijo razmere pri zaposlovanju in zmanjšajo revščino. Naj navedem konkreten primer, ki je bil omenjen na vrhu G20, primer o instrumentu mikrofinanciranja, ki ne povečuje le socialne kohezije, ampak tudi samozadostnost, kar je prav tako pomembno. Obžalovanja vredno je, da Parlament ne more sprejeti stališča in ga predložiti na srečanju G20, ampak lahko pošlje le naša verbalna sporočila. Vendar verjamem, da je celo to več, kot smo storili kadar koli v preteklosti.
<SPEAKER ID="281" NAME="Elizabeth Lynne" AFFILIATION="ALDE">
Gospa predsednica, kot vsi trdimo, je finančna kriza močno prizadela navadne ljudi.
<P>
Zato moramo zagotoviti, da bo srečanje ministrov za zaposlovanje skupine G20, ki bo prvo, kot je bilo pravkar omenjeno, prineslo pozitivne rezultate. Upam, da bo prišlo do teh pozitivnih rezultatov. Veseli me, da ne bodo osredotočeni le na finančni sektor, ampak bodo preučili tudi socialni vpliv na ljudi.
<P>
Vemo, da je v številnih državah rekordna brezposelnost. Preučiti moramo resnične načine, kako bi ljudi spravili na delo - na resnična delovna mesta. Programi usposabljanja morajo dejansko pokrivati trenutne potrebe. Preučiti bi morali najboljše prakse držav, ki so že uvedle različne ukrepe in jih skušati prenesti na druge države, da bi tako skušali pomagati najbolj marginaliziranim v družbi. V teh drugih državah je bilo opravljeno veliko dela, zakaj se torej ne učimo od njih?
<P>
Zagotoviti moramo, da bodo temeljne konvencije MOD dejansko izvajanje. Zagotoviti moramo, da se bo izvajala Konvencija Združenih narodov o pravicah invalidnih oseb. Poskrbeti moramo, da bodo tisti, ki trenutno niso zaščiteni, v prihodnje deležni zaščite.
<SPEAKER ID="282" NAME="Thomas Händel" AFFILIATION="GUE/NGL">
(DE) Gospa predsednica, komisar, gospe in gospodje, vrh G20 v Pittsburghu je dober model. Zahteval je načrte za oživitev gospodarstva, da bi to spodbujalo spodobno delo, ki pa bo prispevalo k varnosti in ustvarjanju delovnih mest, prav tako pa je za prednostno nalogo postavil rast zaposlovanja.
<P>
Zato pozivam evropske ministre za delo, naj pritisnejo na člane skupine G20, da ne popuščajo pri svojih načrtih za oživitev gospodarstva, ampak da si še močneje prizadevajo za ustvarjanje delovnih mest; drugič, da si prizadevajo za zagotavljanje finančno varnega kratkoročnega dela, s katerim bi bilo mogoče preprečiti izgubo delovnih mest in; tretjič, da spodbujajo javne naložbe za ustvarjanje delovnih mest in trajnostno ekološko rast ter četrtič, da okrepijo in razširijo ukrepe socialne varnosti, da bi tako omogočili dostop do teh ukrepov. S tem bo zaščitena tudi kupna moč na notranjem trgu, kot tudi zaposlovanje, v pomoč pa bo tudi v boju proti revščini. Za evropske ministre za delo je očitno sodelovanje s socialnimi partnerji zelo pomembno, da bi tako bilo mogoče poglobiti socialni dialog na raven, ki presega želje komisarja.
<SPEAKER ID="283" NAME="Sylvana Rapti" AFFILIATION="S&amp;D">
(EL) Gospa predsednica, Komisija, 20. aprila bo v Washingtonu potekala premiera: ministri za zaposlovanje 20 najbogatejših območij na svet se bodo prvič udeležili konference. Glas Evrope morajo tam jasno in odločno slišati. V naslednjih treh letih obstaja nevarnost, da bo izgubljenih štiri in pol milijona delovnih mest v Evropi in to bo vplivalo na rast, prizadelo socialno kohezijo in sprožilo socialne nemire.
<P>
Za Evropo mora biti prednostna naloga ustvarjanje delovnih mest. Nujno je treba postaviti realne, specifične, merljive cilje, tako dolgoročne, kot tudi takojšnje. Nujno moramo poskrbeti, da bo zaščiteno dostojno delo za državljane Evrope. Nujno moramo poskrbeti, da bodo zaščitene pokojninske pravice in zaposlovanje delavcev.
<P>
Kaj lahko se nam zgodi, da bomo pozabili na očitno: delo je vzvod za rast. Spoznati moramo, da ne moremo govoriti o gospodarski politiki, ne da bi pri tem nenehno mislili na parameter zaposlovanja.
<P>
Na koncu želim povedati, da bi morali govoriti o svetu ministrov za brezposelnost ne pa svetu ministrov za zaposlovanje.
<SPEAKER ID="284" NAME="Patrick Le Hyaric" LANGUAGE="FR">
Gospa predsednica, po mojem mnenju ne bo dolgotrajne rešitve glede brezposelnosti in podzaposlenosti, če ne bomo spremenili trenutnega pristopa, ki kapitalu daje prednost pred delom in če ne bomo uvedli nove oblike porazdelitve bogastva, ki vključuje zvišanje plač, obseg socialne zaščite in minimalne ugodnosti. To bo pripomoglo k vzpostavitvi pogojev za trajnostno oživitev, ki daje veliko delovnih mest. Socialni napredek je predpogoj za končanje gospodarske krize in ne obratno.
<P>
G20 mora delovati kot spodbuda za mobilizacijo mednarodnega bančnega sektorja v korist selektivnega kreditiranja, ki bi pomagalo zaposlovanju, naložbam, ki ustvarjajo delovna mesta in zagovornikom novega, okolju prijaznega gospodarstva.
<P>
Istočasno je treba obdavčiti špekulativno gibanje kapitala, da ga bo mogoče preusmeriti v boj proti revščini.
<P>
Predlagam, da pregledamo in preskusimo sistem socialne varnosti, ki se nanaša na poklicno izobraževanje in usposabljanje, za delovna mesta prihodnosti, istočasno pa razvijemo javne raziskave, kar je ključnega pomena za novo obstojno in trajnostno gospodarstvo.
<SPEAKER ID="286" NAME="Silvia-Adriana Ţicău" AFFILIATION="S&amp;D">
(RO) Voditelji skupine G20 so septembra 2009 v Pittsburghu ugotovili, da mora biti glavna prednostna naloga načrtov za oživitev gospodarstva ohranjanje obstoječih delovnih med in ustvarjanje novih.
<P>
Kljub napovedim Mednarodnega denarnega sklada o 3 % gospodarski rasti, napovedi OECD in MOD kažejo, da se bo stopnja brezposelnosti še naprej hitro povečevala vse do prve polovice 2011.
<P>
Gospodarska in finančna kriza je močno prizadela evropska podjetja, da ne omenjam proračune držav članic.
<P>
Ministri za delo in socialne zadeve skupine G20 bi si morali prizadevati, da se pomoč, namenjena podjetjem, ki so se znašla v težavah zaradi gospodarske krize, podaljša vse dokler ne bo stopnja brezposelnosti ponovno začela upadati.
<P>
Poleg tega verjamem, da morajo ti ministri najti ukrepe, namenjene podpori javnim uslužbencem in zaposlenim, ki prejemajo plačilo iz javnih sredstev, kot so učitelji in zdravniki, ki ostajajo brez dela zaradi zmanjševanja proračunov, namenjenih javnim ustanovam.
<SPEAKER ID="287" NAME="Zigmantas Balčytis" AFFILIATION="S&amp;D">
(LT) Pozdravljam dejstvo, da se bodo ministri za delo in zaposlovanje prvič sestali na vrhu G20. Na vrhu voditeljev skupine G20 2009 v Pittsburghu, so se voditelji strinjali, da morajo načrti za oživitev gospodarstva biti osredotočeni na ohranjanje obstoječih delovnih mest in ustvarjanje novih. Vendar pa so se od tega vrha razmere poslabšale tako v Evropski uniji, kot tudi na globalni ravni. V nekaterih državah članicah je število brezposelnih, ki vsakodnevno narašča, doseglo kritično raven, načrti za reševanje krize nekaterih nacionalnih vlad pa še dodatno poslabšujejo razmere ljudi, saj se zmanjšujejo pokojnine in pomembna socialna zagotovila. Množično se zapirajo mala in srednje velika podjetja. Glavni poudarek vrha G20 bi moral biti sporazum o konkretnih ukrepih za stabilizacijo stopnje brezposelnosti, saj razočaranje in strah ljudi ne bosta prispevala k hitremu gospodarskemu okrevanju naših držav.
<SPEAKER ID="288" NAME="Vilija Blinkevičiūt" AFFILIATION="S&amp;D">
(LT) Pozdravljam dejstvo, da se bodo na vrhu G20 prvič srečali ministri najmočnejših držav sveta, ministri za delo in zaposlovanje, ter obravnavali najpomembnejše probleme, povedano drugače, kako premagati brezposelnost in povečati zaposlenost. To srečanje bo potekalo v zelo težkih okoliščinah, saj je že samo v Evropski uniji približno 5,5 milijona mladih ljudi brez dela. Nenehno se povečuje tudi število dolgotrajno brezposelnih. Ta teden je v moji državi, Litvi, bilo registriranih 300 000 brezposelnih ljudi. Moja država v 20 letih, od kar je samostojna, kaj takšnega še ni doživela. Zato je zelo pomembno, da ministri najmočnejših držav, ki se bodo srečali, določijo konkretne ukrepe za izvedbo, da ljudje v državah EU ne bodo imeli le dela, ampak ustrezno delo, kakovostno delo, dostojno plačano delo, od katerega bodo lahko dostojno živeli, ne pa se spopadali z revščino. Zato upam, da bodo na tem srečanju sprejete takšne konkretne odločitve.
<SPEAKER ID="289" NAME="László Andor">
član Komisije. - Gospod predsednik, veseli me, da ta razprava o srečanju ministrov za delo in zaposlovanje v Washingtonu DC poteka danes, saj ne gre za edini vrh, kjer se bo slišal glas poslancev Parlamenta o tako pomembni temi. Približuje se še en vrh, na katerem morajo prav tako slišati, kar ste danes povedali: V mislim imam jutrišnji vrh v Bruslju, na katerem bo mogoče podpreti načrt Evropa 2020 z močnim vključujočim stebrom in najpomembnejšimi pobudami za okrepitev zaposlovanja in zmanjšanje revščine, v to strategijo pa so vključeni tudi redni cilji.
<P>
Ne gre le za vedno slabše statistike, ampak moramo gledati tudi na svetle plati resne krize, s katero se svetovno gospodarstvo srečuje zadnji dve leti. Popolnoma se strinjam z gospo Göncz, da se moramo zavedati tudi političnega tveganja, tveganja, ki ga ta kriza predstavlja za evropsko civilizacijo.
<P>
Upam, da bodo voditelji, ki se bodo jutri srečali, to razumeli in na podlagi teh razmer sprejeli zelo razumne sklepe. Brez tega bi bilo zelo težko zastopati evropske vrednote v svetu; zelo težko bi bilo verodostojno zastopati zavezanost obravnavi brezposelnosti in revščine v okviru G20.
<P>
Srečanje ministrov za delo v okviru G20 predstavlja velik korak naprej. Ali smo dovolj samostojni, da nam bo uspelo vključiti tudi finančne ministre, bomo šele videli, kljub temu pa je zelo pomembno, da je bil dosežen ta korak in obstaja priložnost za izmenjavo izkušenj in stališč.
<P>
Res je, da so finančno krizo najprej obravnavale vlade in da je bila davčna moč države usmerjena v stabilizacijo bančnega sektorja. Banke so bile dokapitalizirane, finančna stabilnost pa je bila prednostna naloga.
<P>
Sedaj moramo za prednostno nalogo postaviti ustvarjaje delovnih mest. Kot prednostno nalogo moramo postaviti izhodno strategijo, ki ne bo škodila obstoječim delovnim mestom in ne bo poslabšala spodobnosti za naložbe. Zato moramo najprej sprejeti odločitev o vzpostavitvi finančnega reda za povrnitev stabilnosti in odpravo pritiska na vlade držav članic po nerazumnem zmanjševanju izdatkov, ki vpliva na socialni sektor in zaposlovanje.
<P>
Strinjam se, da MOD predstavlja temelj pri pripravi standardov MOD, sklicevanje na te standarde v mednarodni razpravi pa je ključnega pomena. Za nas predstavlja dober standard pri doseganju napredka pri zaposlovanju in socialnih odnosih.
<P>
Okvir G20 predstavlja odlično priložnost za navezovanje na razprave v zunanjem svetu, ki pa nas prav tako povezujejo ne samo z razpravami o delovnih razmerjih, ampak tudi z razpravami o finančni uredbi in o vprašanjih, kot je davek na transakcije, o katerih glasneje razpravljajo v drugih koncih sveta in ki bi si včasih znotraj Evropske unije zaslužile resnejšo pozornost.
<P>
Hvaležen sem za pripombe in za sporočila, ki jih lahko prenesem drugim partnerjem v skupini G20.
<SPEAKER ID="290" NAME="Predsednik">
Razprava je zaključena.
<P>
Pisne izjave (člen 149)
<SPEAKER ID="994" NAME="Ádám Kósa  " LANGUAGE="HU">
Po mojem mnenju se moramo zavedati, da današnji nosilci odločanja niso v koraku z dogajanjem v svetu, gospodarstvu in tehnologiji: kmalu bodo lahko že energetsko podjetje bolje pripravljalo načrte za prihodnost, kot mednarodni politični akterji. Žal se to nezavedanje stvarnosti odraža tudi v trenutni strategiji EU 2020. Evropska unija bi se morala ozreti dlje v prihodnost, prav tako pa bi morala biti pripravljena na žrtve v interesu družbe, ki bi bila vzdržnejša. Vse bolj se moramo osredotočati na infrastrukturo in ustvarjanje delovnih mest, ne pa na rast porabe, ki je odvisna od uvoza. Brezpogojna prosta trgovina nečastno zmanjšuje delovna mesta, uničuje okolje, ogroža zdravje potrošnikov in povečuje ovire razpoložljivosti, izključno zaradi tega, da bi bila zagotovljena cena izdelka ali storitve. Ne moremo se vrniti v skrajno stanje podivjanega kapitalizma - v svet Oliverja Twista! Sicer bo tudi strategija EU 2020 ravno tako neuspešna, kot je bila lizbonska strategija.
