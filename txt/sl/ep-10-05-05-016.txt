<CHAPTER ID="016">
Izjave predsedstva
<SPEAKER ID="359" NAME="Predsednik">
Razžalostila nas je novica o umoru finskega mednarodnega opazovalca za človekove pravice Jyrija Antera Jaakole v Mehiki. Z mehiško aktivistko Betty Cariño Trujillo, ki ga je spremljala, so ju umorili med njuno misijo nadzora spoštovanja človekovih pravic v Mehiki. V imenu Evropskega parlamenta izrekam sožalje in izražam sočutje družinama žrtev. Ugotovimo lahko, da še vedno živimo v svetu, kjer so mogoči taki tragični dogodki.
<P>
Mislim, da vam je znano, da sem bil prejšnji teden na uradnem obisku v ZDA. Uradno sem odprl nov urad Parlamenta za zvezo s Kongresom Združenih držav v Washingtonu. Imel sem tudi vrsto pomembnih pogovorov, namenjenih krepitvi sodelovanja, še zlasti gospodarskega, med Evropsko unijo in Združenimi državami Amerike. Govorili smo tudi o strateškem partnerstvu in o spremembah, ki jih je v Evropski uniji prinesla uveljavitev Lizbonske pogodbe. Pričakujemo, da bo sodelovanje z Združenimi državami enakopravno.
<P>
To nedeljo, 9. maja, praznujemo 60-letnico Schumannove deklaracije. V počastitev obletnice bo Evropski parlament odprl svoja vrata javnosti v soboto 8. maja v Bruslju, v nedeljo pa v Strasbourgu. V Luksemburgu bomo obletnico proslavili s svečanostjo. V Strasbourgu nas bodo med drugimi obiskali tudi eden od podpredsednikov Komisije in ministra za evropske zadeve Francije in Nemčije. Tudi sam bom tam in rad bi pozval tudi vse vas, da pridete v nedeljo, to je čez štiri dni, v Strasbourg.
