<CHAPTER ID="004">
Drugi forum o upravljanju z internetom, ki je potekal v Riu de Janeiru od 12. do 15. novembra 2007 (razprava)
<SPEAKER ID="043" NAME="Predsednica">
Naslednja točka dnevnega reda je izjava Komisije o rezultatih drugega foruma o upravljanju interneta, ki je pretekli november potekal v Riu de Janeiru.
<SPEAKER ID="044" NAME="Meglena Kuneva">
komisarka. - Gospa predsednica, ideja glede foruma o upravljanju interneta (IGF) se je rodila na svetovnem vrhu o informacijski družbi v Tunisu novembra 2005, kjer je bil forum opredeljen kot nezavezujoč forum za politično razpravo več zainteresiranih strani.
<P>
Komisija podpira forum v tej obliki. Do zdaj sta bili izvedeni dve srečanji: leta 2006 v Atenah in leta 2007 v Riu. Komisija pozdravlja forum v vsaki obliki. Komisija prav tako pozdravlja sodelovanje Parlamenta na forumu in je hvaležna za odlično sodelovanje na obeh srečanjih.
<P>
Kot v prejšnjem letu je srečanje v Riu zagotovilo odličen okvir za izmenjave, ki bogatijo in ki so omogočile zbiranje številnih stališč v zvezi z zadevnimi vprašanji.
<P>
Zato Komisija meni, da je pomembno ohraniti glavne značilnosti foruma, zlasti sodelovanje različnih zainteresiranih strani, in njegovo nezavezujočo naravo.
<P>
Prav tako se vam zahvaljujem za priložnost, da povem nekaj bolj konkretnega o forumu IGF (ta kratica je bila sprejeta), ki se je odvijal novembra v Riu de Janeiru.
<P>
Najprej se zahvaljujem gospe Trautmann, gospodu Harbourju, gospodu Badii i Cutchet in gospodu Hökmarku, ki so predstavljali Parlament na tem srečanju, za njihovo dejavno udeležbo in njihovo nadaljnje odlično sodelovanje. To nam je omogočilo - letos ponovno - da skupaj poudarimo vrsto evropskih prednostnih nalog, kot so svoboda govora, premostitev digitalnega razkoraka ter varnost in zaščita otrok na internetu.
<P>
Za Evropo je pomembno, da se taka vprašanja stalno opredeljujejo kot najpomembnejša na mednarodnem prizorišču. Komisija podpira IGF. Ta zamisel, oblikovana na Svetovnem vrhu o informacijski družbi, je še vedno zelo dragocena, vsa omenjena vprašanja pa zelo podpirajo to, kar želimo pospešiti kot ukrepe na tem področju.
<P>
Dejansko velika vrsta področij v zvezi z internetom in število udeležencev - okoli 3 100 - jasno kažeta, da dejansko obstaja zanimanje za tak prostor za razprave.
<P>
Dejstvo, da rezultat foruma ni bilo sprejeto besedilo, je treba obravnavati kot pozitivno, ne negativno stran procesa. Forum omogoča odprto izmenjavo, brez pritiskov, da je treba zagovarjati določen rezultat v zavezujočem dokumentu.
<P>
To lahko služi kot podlaga za boljše medsebojno razumevanje skrbi in lahko omogoči odkrivanje skupnih rešitev. Dinamične koalicije, ki izhajajo iz foruma, so dejansko primer tega, da IGF lahko deluje kot platforma, kjer ljudje, ki delijo skupne interese, lahko nadalje sodelujejo.
<P>
Tako je forum o upravljanju interneta v Riu ponovno zagotovil odličen okvir za izkušnje, ki bogatijo, kar je omogočilo, da se zbere vrsto stališč o pomembnih vprašanjih.
<P>
Prav tako se ponovno zahvaljujem poslancem in upam, da bomo še naprej odlično sodelovali, saj je to eno najbolj obetavnih področij našega prihodnjega dela.
<SPEAKER ID="045" NAME="Gunnar Hökmark">
v imenu skupine PPE-DE. - Gospa predsednica, pomembno je poudariti hitre spremembe, ki so jih povzročile uporaba interneta ter informacijska in komunikacijska tehnologija, ne v posameznih družbah, temveč po vsem svetu. V vseh sektorjih družbe je vpliv interneta spremenil vzorce in možnosti. To je pomembno, da se ohranijo pričakovanja za prihodnost, saj je moč interneta v njegovi neodvisni naravi, njegovih priložnostih in zmožnosti, da se prilagodi različnim možnostim in zahtevam v družbi, na podlagi številnih različnih udeležencev in operaterjev.
<P>
To je pomembno za prihodnost, saj moramo zagotoviti uporabo interneta za premostitev vrzeli med državami in ljudmi ter za pomoč v boju proti revščini in pri podpori razvoja - to je na primer ključnega pomena za cilje novega tisočletja. Pojav novih tehnologij bi moral prav tako pripomoči k temu, da bi več ljudi v več družbah lažje uporabljalo internet.
<P>
V Evropski uniji se je treba osredotočiti na tri stvari. Najprej je treba zagotoviti zavezanost in podporo procesu v zvezi s forumom o upravljanju interneta in njegovemu neodvisnemu in nezavezujočemu značaju. To je zelo pomembno, saj gre za dober proces, ki je veliko bolj dinamičen, ko je neodvisen in nezavezujoč.
<P>
Drugič, treba je prispevati k pripravam za naslednji forum o upravljanju interneta v New Delhiju ter zagotoviti razprave s poslanci in civilno družbo, da se poudarijo njegova neodvisnost, pa tudi priložnosti. Tretjič, treba je zagotoviti svobodo in svobodo izražanja na internetu.
<SPEAKER ID="046" NAME="Catherine Trautmann">
v imenu skupine PSE. - (FR) Gospa predsednica, gospa komisarka, gospe in gospodje, drugi forum o upravljanju interneta je potekal v Riu od 12. do 15. novembra prejšnje leto, udeležilo pa se ga je 2 100 ljudi iz vseh petih celin, ki so predstavljali stranke, zainteresirane za internet, iz vseh javnih in zasebnih sektorjev.
<P>
Forum zagotavlja ugoden okvir, v katerem je mogoče iskati rešitve za prihodnje težave glede informacijske in komunikacijske tehnologije. Prek skupne kulture in partnerske oblike zagotavlja, da se bodo odločitve sprejemale na prihodnjih svetovnih vrhih o informacijski družbi, poleg odločitev, ki jih morajo sprejemati naše države.
<P>
Prav tako zagotavlja možnost za odprt razmislek o zapleteni naravi interneta in pravočasno zagotavljanje njegovih tehničnih, etičnih in pravnih omejitev, saj poleg vprašanj, ki so bolj povezana z bistvenimi temami EU, obstajajo velike skrbi: zmanjševanje digitalnega razkoraka, svoboda izražanja na spletu, kulturna raznolikost in zaščita otrok. Lahko bi omenila tudi radiofrekvenčno identifikacijo, na kratko RFID, oblikovanje interneta stvari, tveganje za preobremenitev omrežja do obdobja 2010-2012, digitalizacijo zlasti kulturnih dobrin, posledice, ki izhajajo iz zaščite intelektualne lastnine ter predvsem izboljšanje dostopa manj razvitih držav do informacijske in komunikacijske tehnologije.
<P>
Evropa je gotovo dobro obveščena o zakonodajnem postopku. To je za nas kot Evropejce spodbudno, vendar ne smemo popustiti. Veliko teh pravnih in regulativnih vprašanj se prav tako lahko izboljša z revizijo telekomunikacijskega paketa.
<P>
V zvezi s tem bi pozvala k novi fazi usmerjenega političnega dela ter dela, usmerjenega v prihodnost, in sicer prek vzpostavitve foruma o upravljanju interneta, ki vključuje nacionalne parlamente in lokalne organe: evropskega foruma, ki bi se izvedel do leta 2009, in morda svetovnega foruma v Evropi, za katerega je za leto 2010 vlogo podala Litva.
<P>
Kot vodja delegacije se zahvaljujem vsem poslancem, kolegom in uradnikom za njihovo delo in razpoložljivost. Resolucija, o kateri bomo glasovali, predstavlja načrt. Vesela sem, da jo podpirajo vse skupine v Parlamentu. Več parlamentarnih odborov je vabljenih, da prispevajo k tem ukrepom, zahvaljujem pa se Komisiji in pozivam komisarje, da podprejo gospo Reding. Na koncu bi prosila Svet, da v svoj program vključi odnose z Indijo in priprave na forum v New Delhiju, vse države članice pa bi pozvala, da prispevajo k okrepljenem sodelovanju.
<SPEAKER ID="047" NAME="Toomas Savi">
v imenu skupine ALDE. - Gospa predsednica, med drugim se je 13. novembra 2007 v Riu de Janeiru razpravljalo tudi o vrednosti javnih storitev. Danes je najbolj omejena dobrina evropskih državljanov čas, zato je bistveno, da vlade držav članic na internetu predstavijo javne storitve.
<P>
Moja domača država Estonija je na tem področju storila veliko: e-glasovanje, e-davčne napovedi, e-uprava in e-matični urad je le nekaj primerov uspešnih e-projektov, ki bi se lahko izvajali v Evropi.
<P>
Vem, da je manjšo državo, kjer internet uporablja okoli 66 % ljudi, veliko laže preurediti. Vendar je prenos javnih storitev na internet vreden truda.
<P>
Eden od pogojev za to, da demokracija deluje, je sodelovanje. E-rešitve zagotavljajo možnost vključevanja z minimalnim naporom: brez vrst ali uradnikov, ki imajo diskrecijsko pravico. Internet državljanom zagotavlja več neodvisnosti in nepristransko upravljanje njihovih zadev.
<P>
Vendar je treba s takim izobraževanjem začeti že zgodaj v šolah. Sicer pa je računalniška pismenost uspela tam, kjer esperanto ni - postala je najbolj univerzalen jezik - treba pa si je prizadevati za premostitev digitalne vrzeli na regionalni in svetovni ravni, ter pri tem upoštevati različne starostne skupine in družbene sloje.
<P>
Poleg tega se Parlament pogosto sooča z ustvarjanjem velikih količin papirja. Zakaj ne bi posodobili naših instrumentov in izvajali uprave brez papirja?
<SPEAKER ID="048" NAME="Ryszard Czarnecki">
v imenu skupine UEN. - (PL) Gospa predsednica, internet lahko primerjamo z nožem. Nož uporabljamo za vsakodnevno rezanje kruha, lahko pa ga uporabimo tudi za ubijanje. Sodoben svet si je težko zamisliti brez interneta, prav tako naša delovna življenja, vendar se internet tudi zlorablja, to počnejo na primer pedofili.
<P>
Zato je Evropska unija ravnala pametno, ko je kot prednostno nalogo na zadnjem forumu o upravljanju interneta, ki je potekal v Braziliji pred dvema mesecema, določila zaščito otrok na internetu. Prizadevati si moramo za združitev odprtosti in največjega dostopa do interneta ter varnosti, ne le za otroke, temveč za kogarkoli, ki bi lahko bil v nevarnosti zaradi zlorabe na internetu.
<P>
Pomembno je, da bo naslednji forum o upravljanju interneta potekal v New Delhiju, glavnemu mestu Indije. Indija je država, ki je postala vodilna na področju informatike, kljub temu, da je relativno revna. Dela za svetovna podjetja in tako pripomore več sto tisoč ljudem, da izboljšajo svoj življenjski standard.
<P>
Primerno se zdi podpreti dva predloga: prvi je ta, da bi se forum o upravljanju interneta organiziral čez dve leti v eni od novih držav članic, na primer na Poljskem ali morda v Litvi; drugi je ta, da bi bilo treba premisliti o vzpostavitvi lastnega foruma o upravljanju interneta, in sicer evropskega foruma, ne svetovnega. Evropski parlament ima v zvezi s tem pomembno vlogo. Jasno je, da se dostop do interneta v državah članicah bistveno razlikuje. V moji državi, na Poljskem, ni preveč razširjen, v veliki meri iz finančnih razlogov. Evropska unija bi morala ukrepati, da bi zagotovila primerljiv dostop, zlasti na podeželju.
<SPEAKER ID="049" NAME="Malcolm Harbour" AFFILIATION="PPE-DE">
Gospa predsednica, pridružujem se gospe Trautmann - in menim, da z mano soglašajo tudi vsi kolegi - in izražam hvaležnost predsedstvu Parlamenta, ki nam je omogočilo, da postanemo uradna delegacija.
<P>
To dejstvo je z odobravanjem sprejelo veliko udeležencev. Bili smo najaktivnejši med vsemi političnimi delegacijami, tam pa je bilo več evropskih poslancev kot drugih. Vendar zdaj opažamo znake, da se drugi parlamenti spoznavajo s forumom o upravljanju interneta in ugotavljajo, da morajo pri njem sodelovati, saj obravnava ključna vprašanja javne politike, pri kateri morajo sodelovati.
<P>
Govori, ki so jih imeli moji kolegi, so obravnavali številna od teh vprašanj. Rad bi le podal nekaj splošnih opažanj o tem, kako se po mojem mnenju proces razvija, zlasti ker sem edini poslanec tega Parlamenta, ki se je udeležil obeh svetovnih vrhov o informacijski družbi ter ki je bil v postopku udeležen že od vsega začetka. Zdi se, da so se začele na forumu v Riu pojavljati veliko bolj praktične ideje, ljudje pa začenjajo spoznavati vrednost izmenjave informacij in najboljše prakse iz sveta.
<P>
To temelji na razumevanju, da veliko koristi, za katere si prizadevamo, ne bo izviralo iz uradnih, mednarodnih, pravnih struktur. Dejansko se bomo z mnogimi od teh zadev srečali prek medvladnega sodelovanja, v veliko primerih prek sodelovanja med prostovoljnimi ali nevladnimi organizacijami.
<P>
V primeru zaščite otrok, na primer, o čemer je govoril prejšnji govorec, so bile najuspešnejše pobude tiste, ki so jih izvedle prostovoljne organizacije, kot na primer v moji državi Internet Watch Foundation. Zelo pomembno je bilo, da se z ljudmi o takih organizacijah dejansko pogovarja.
<P>
Končal bom z jasnim primerom, na širši ravni, o vrednosti takšnih izmenjav. Sodeloval sem na delavnici o prijavah kršitev v zvezi z zaščito podatkov potrošnikov, o kateri se bo v kratkem razpravljalo v Parlamentu kot o delu evropske zakonodaje. Imam celotno dokumentacijo o tem, kaj je bilo storjenega v drugih državah, Komisiji pa bi želel povedati, da je njen predlog zdaj zelo šibek, zato bi bilo zelo koristno, da bi Komisija preučila te informacije. To je neke vrste praktična korist, ki jo lahko imamo od takih forumov, in prepričan sem, da bomo v Parlamentu lahko prispevali k razvoju programa naslednjega foruma, da bo ta še bolj učinkovit.
<SPEAKER ID="050" NAME="Francisca Pleguezuelos Aguilar" AFFILIATION="PSE">
(ES) Gospa predsednica, menim, da se komisarka in vsi, ki smo danes govorili, strinjamo glede pomembnosti socialnega in političnega vpliva teh forumov, ki se jih udeležuje vse večje število ljudi.
<P>
Zato menim, da si moramo čestitati glede zavezanosti, ki jo kažemo v Evropi. Vendar tudi menim, da bi morali zdaj izkoristiti politično priložnost, kot je dejala gospa Trautmann, in razmisliti o novem telekomunikacijskem paketu, v tem smislu pa menim, da si morata Komisija in Parlament čim bolj prizadevati, ne le da ponudita ljudem v Evropi dostop do najboljših digitalnih storitev, temveč da tudi vodita razširitev informacijske družbe kot družbenega blaga v države, ki potrebujejo evropsko sodelovanje in vodstvo.
<P>
Zato menim, da je to, kar je bilo povedano tukaj, zelo pomembno: reševati moramo skupne težave kot so občutljivost, svoboda izražanja na internetu in zaščita, ki so po mojem mnenju prednostna vprašanja.
<P>
Menim, da je trenutno bistveno - tukaj bom tudi končala, gospa predsednica - da svetovna vprašanja naredimo združljiva z lokalnimi vprašanji. Mislim, da je to prednostna naloga, zato je drža, določena v resoluciji, ki jo bomo danes sprejemali, bistvena. Verjamem, da bo to zadostna pobuda za Komisijo, da bo nadaljevala z vključevanjem teh prednostnih nalog v svoj politični program.
<SPEAKER ID="051" NAME="Lambert van Nistelrooij" AFFILIATION="PPE-DE">
(NL)Gospa predsednica, v Riu nisem bil prisoten, bil pa sem na prvi konferenci v Atenah, kjer sem spoznal pomembnost foruma. Na tem forumu zainteresirane strani skupaj raziskujejo omejitve, ki so zelo pomembne in ki se bodo najbrž kasneje uporabile v svetovnih odnosih ter bodo tudi prenesene v uredbe EU.
<P>
V zvezi s tem dialogom se pojavlja tudi nekaj zelo težkih vprašanj. Mislim namreč na imena domen, ikono in ameriški vpliv na to. Osnovna ideja je, da je po našem mnenju zelo pomembno, da svetovni splet nadaljuje s pravim svetovnim, nedvoumnim pristopom. Zato je pomembno ugotoviti, da se znaki iz te razprave ponovno pojavljajo v novem pristopu k ikoni ter da se sprejemajo ideje o partnerjih.
<P>
Gospa predsednica, danes bi rad izpostavil en določen vidik. Zelo podpiram evropski forum, evropsko razlago foruma o upravljanju interneta v prihodnosti, v najboljšem primeru do volitev leta 2009. Zagotoviti pa moramo, da bodo pri teh razpravah sodelovali tudi naši nacionalni parlamenti. Iz pobud v nekaterih državah, kot je Združeno kraljestvo, lahko ugotovimo, da so to živa vprašanja; glede na njihovo pomembnost za prihodnost, zaposlovanje in blaginjo ter za svobodo do obveščanja in sodelovanja pa je bistveno, da nacionalne parlamente združimo z ostalimi zainteresiranimi stranmi v evropskem pristopu.
<P>
Komisijo pozivam: v dokumentaciji sem prebral, da nima dovolj instrumentov ali sredstev za podporo, kar je ena stvar, druga pa je, da ne more izbrati drugačnega pristopa. Denarja je dovolj. Poglejmo i2010, programe za raziskave itd. Želel bi, da se sprejme zelo velikodušno stališče, da se do volitev leta 2009 še bolj jasno vzpostavi evropsko stališče glede teh težav.
<SPEAKER ID="052" NAME="Zita Pleštinská" AFFILIATION="PPE-DE">
(SK) Gospa predsednica, zahvaljujem se vam za priložnost, da prispevam k tej zanimivi razpravi.
<P>
Močno podpiram idejo glede ustanovitve forumov o upravljanju interneta s sodelovanjem poslancev Evropskega parlamenta. Danes je internet neizogibna sestavina življenja evropskih državljanov ne glede na njihova leta. Vendar je v prikrajšanih regijah skoraj nemogoče dobiti hitro internetno povezavo. V naših slovaških javnih in zasebnih medijih pogosto z zavistjo gledam oglase za štirikrat hitrejšo internetno povezavo in njene prednosti. Kjer živim, te prednosti nimamo, naše realne možnosti pa so omejene le na lokalne vire z ne dovolj hitrimi povezavami.
<P>
Komisarka Kuneva, kaj lahko Komisija stori za zagotovitev, da prikrajšane regije in ljudje, ki tam živijo, ne bodo pozabljeni, za zagotovitev, da bodo imeli ti ljudje enake možnosti sodelovanja v digitalnem svetu?
<SPEAKER ID="053" NAME="Gunnar Hökmark" AFFILIATION="PPE-DE">
Gospa predsednica, želel bi povedati samo eno stvar. Zahvaljujem se gospe Trautmann, ki je vodila delegacijo v Riu in je to opravila zelo dobro. Tega nisem omenil v svojem prvem govoru, vendar mislim, da je pomembno. Vsi menimo, da je zelo dobra vodja. To bi želel poudariti.
<SPEAKER ID="054" NAME="Meglena Kuneva">
komisarka. - Gospa predsednica, začela bi z naslednjimi koraki, ki so bolj konkretni. Po srečanju v Riu bodo v Ženevi naslednji mesec potekala posvetovanja, da bi se zbrala mnenja o rezultatih iz Ria in pripravah za naslednje srečanje v New Delhiju. Komisija sodeluje v svetovalni skupini, ki pomaga generalnemu sekretarju ZN pri pripravah na forum o upravljanju interneta. V skladu z našo prakso od svetovnega vrha o informacijski družbi, bomo člane seveda obvestili o rezultatih tega srečanja. Zdaj bi želela odgovoriti na nekaj posebnih vprašanj, ki so jih zastavili poslanci Evropskega parlamenta, začela pa bom z go. Trautmann.
<P>
Pozdravljamo dejstvo, da je gospa Trautmann v svojem govoru na otvoritvenem zasedanju govorila o vprašanju "interneta stvari" in možnosti, da se to naslednje leto vključi v forum o upravljanju interneta. Na drugi del govora gospe Trautmann bi želela odgovoriti, da so se regionalni forumi o upravljanju interneta pojavili na več mestih, to pa se zdi uporaben način, da se osredotoči na vprašanja o upravljanju interneta, ki so zlasti pomembna za določeno regijo. Komisija to zamisel odločno podpira.
<P>
Povsem se strinjamo z izjavo gospoda Savija, zato si Komisija prizadeva za razvoj e-prijave s širšimi programi in zakonodajo.
<P>
Gospodu Czarneckiju sporočam, da si Komisija prizadeva za vse pobude o zaščiti otrok. To točko smo na dnevnem redu foruma o upravljanju interneta podprli, kmalu pa bomo predstavili tudi prenovljen program o zaščiti otrok na internetu.
<SPEAKER ID="055" NAME="Predsednica">
Za zaključek te razprave bi rada povedala, da sem prejela en predlog resolucije, ki ga je podpisalo pet političnih skupin, v skladu s pravilom 103(2) Pravilnika.
<P>
Ta razprava je zaključena.
<P>
Glasovanje bo potekalo danes ob 12.00.
<P>
(Seja je bila prekinjena ob 11.40 in se je nadaljevala ob 12.00.)
