<CHAPTER ID="012">
Evropski satelitski radionavigacijski programi (EGNOS in Galileo) (razprava) 
<SPEAKER ID="299" NAME="Predsednik">
Naslednja točka je poročilo gospe Barsi-Pataky v imenu odbora za industrijo, raziskave in energetiko o predlogu Uredbe Evropskega parlamenta in Sveta o nadaljevanju izvajanja evropskih satelitskih radionavigacijskih programov (EGNOS in Galileo) - C6-0345/2007 -.
<SPEAKER ID="300" NAME="Radovan Žerjav">
predsedujoči Svetu. - (SL) V veliko veselje mi je, da sem danes tukaj z vami na plenarnem zasedanju, kjer bomo razpravljali o implementacijski uredbi Galileo.
<P>
Vsi se dobro zavedamo geostrateškega in gospodarskega pomena programov Galileo in EGNOS za Evropsko unijo. Preden pa preidem k besedilu, ki je danes na mizi, mi dovolite, da se na kratko ozrem na odločilne dogodke, s katerimi sta se programa soočila v preteklem letu.
<P>
Pod nemškim predsedstvom je bila na Svetu junija 2007 sprejeta pogumna odločitev, da prekinemo z neuspešnimi pogajanji o koncesijskih pogodbah. Tej pobudi je sledila resolucija Evropskega parlamenta, s katero je bila izražena močna podpora nadaljevanju programov pod okriljem Evropske unije in bil dan jasen poziv k celotnemu financiranju iz proračuna Unije.
<P>
Ko je nato Komisija septembra 2007 predložila sveženj predlogov, s katerim bi projekt usmerila k popolnemu financiranju iz sredstev javnega sektorja, je bila med njimi tudi implementacijska uredba. Zahvaljujoč dogovoru, ki sta ga novembra lani dosegla svet ECOFIN in Evropski parlament o odločbi o financiranju in celostni odločitvi, ki jo je teden pozneje svet TTE sprejel skozi zaključke o bodočem razvoju Galilea, nam je evropska programa satelitske navigacije uspelo spraviti iz slepe ulice in ju vrniti v javno sfero.
<P>
Vesel sem konstruktivnega sodelovanja vseh treh institucij pri iskanju dogovora o pravni podlagi zato, da bo projekt Galileo lahko v celoti zaživel. Posebej bi se rad zahvalil poročevalki Barsi-Pataky kot tudi predsednici odbora ITRE Angeliki Niebler. Slovensko predsedstvo je ponosno, da je vložilo vse napore v to, da se doseže dogovor v prvem branju.
<P>
Prepričan sem, da so se naša pogajanja končala z uravnoteženim besedilom. Besedilo, ki je pred nami, določa proračunski znesek, ki je potreben za programe v obdobju 2007-2013, kot tudi upravljanje in izvajanje GNSS programov ter načela in strukturo javnega naročanja. Vsi smo priznali odgovornost, ki jo ima Evropski parlament kot proračunski organ do državljanov.
<P>
Da bi vsaki izmed ustanov olajšali izpolnjevanje posamezne naloge glede programov, smo oblikovali medinstitucionalni odbor za Galileo. Odbor bo sledil napredku pri izvajanju teh programov, mednarodnim sporazumom povezanim s programoma, pripravi trgov, učinkovitosti strukture upravljanja in letni reviziji delovanja programa.
<P>
Spoštovani gospod predsedujoči, spoštovane poslanke in poslanci, mislim da ni potrebno posebej izpostavljati pomembnosti evropskih programov satelitske navigacije pri ustvarjanju novih delovnih mest in konkurenčnosti za Evropo. Programa sta popolnoma skladna z lizbonsko strategijo in drugimi politikami Skupnosti in omogočila nam bosta, da razvijemo in ohranimo "know-how" v Evropi, še zlasti kar zadeva aplikacije, ki bodo neposredno koristile našim državljanom.
<P>
Rad bi se vam zahvalil za vašo pozornost in še zlasti za vaše konstruktivno sodelovanje pri tem pomembnem evropskem projektu.
<SPEAKER ID="302" NAME="Jacques Barrot">
podpredsednik Komisije. - (FR) Gospod predsednik, gospod minister, gospe in gospodje, to delno zasedanje je zelo pomembno. Menim, da si lahko skupaj čestitamo, da je program Galileo končno postal pomemben evropski projekt, ki ga je mogoče uresničiti.
<P>
Za ta velik evropski projekt sta bili konec novembra 2007 sprejeti dve pomembni politični odločitvi. Od takrat sta Evropski parlament in Svet, zavedajoč se, da je treba takoj sprejeti predpise v zvezi z nadaljnjim izvajanjem programov EGNOS in Galileo, preučila besedilo predloga Komisije, da bi ga sprejela na prvi obravnavi.
<P>
Trem evropskim institucijam, zlasti Parlamentu, se zahvaljujem za konstruktivno delo. Zaradi truda vsake od njih smo v različnih tristranskih pogovorih naredili ogromen napredek in imamo danes pred sabo osnutek zakonodaje, s katero so zadovoljni Parlament, Svet in Komisija. Svet je na svojem zasedanju 7. aprila 2008 pod vašim predsedstvom, gospod minister, večinoma izrazil podporo. Zato je ključno, gospe in gospodje, da tudi Parlament danes izrazi svojo podporo.
<P>
Potrdim lahko, da predlog vključuje financiranje programov popolnoma v skladu s sporazumom o proračunu, ki sta ga novembra 2007 sklenila Evropski parlament in Svet. Ponovno se iskreno zahvaljujem Evropskemu parlamentu za pomembno vlogo pri tem. To besedilo določa tudi zadovoljivo upravljanje programov. Predlaga jasno razdelitev nalog med Komisijo, nadzornim organom in Evropsko vesoljsko agencijo, pri čemer ima Komisija vlogo lastnika, Evropska vesoljska agencija pa vlogo upravnika.
<P>
Prihodnja uredba obravnava tudi vprašanje varnosti in zaščite sistemov. S tega vidika, ki je bistven, se programi še niso obravnavali tako jasno in zadovoljivo. Komisija bo v prihodnje zagotavljala upravljanje programa s trajno in dragoceno podporo držav članic, ki imajo potrebno strokovno znanje s tega področja.
<P>
Pri tem lahko potrdim, da je infrastruktura Galilea oblikovana tako, da opravlja pet funkcij, ki so opisane v dodatku k prihodnji uredbi. Določbe besedila v zvezi z zaščito na noben način ne vplivajo področje uporabe tega dodatka. Vsak predlog spremembe, ki lahko ogrozi civilno naravo programa Galileo, mora vsebovati revizijo uredbe. Zavedamo se vprašanja politike javnih naročil. Oceniti moramo pristojnosti industrijskih zainteresiranih strani v posamezni državi članici ter hkrati s pomočjo lojalne konkurence omejiti s tem povezana tveganja presežkov in zamud.
<P>
Glede vprašanja temeljnega lastništva za tri institucije Skupnosti uredba določa, da mora biti Evropska skupnost edini lastnik vseh opredmetenih in neopredmetenih sredstev, razvitih v okviru programov EGNOS in Galileo.
<P>
Končno, določbe v zvezi s postopkom odbora in uvedbo posebnega okvira ob uredbi ustrezajo željam Parlamenta, da se redno obvešča o napredku programov. Seveda je glede na dosedanjo vlogo Parlamenta jasno, da je bolje in celo bistveno, da Parlament kot proračunski organ v prihodnosti tesno sodeluje pri tem programu. Hitro sprejetje predlaganega besedila bi predstavljalo prvo stopnjo reforme upravljanja teh programov. Komisija mora predložiti predlog spremembe uredbe v smislu struktur za upravljanje evropskih programov GNSS. Uredbo bomo prilagodili novemu organu in nadzornim vlogam v skladu z besedilom, o katerem ste se pogajali s Svetom. Osebno bom poskrbela, da bo Parlament bolj vključen v to drugo stopnjo reforme javnega upravljanja.
<P>
Gospod minister, gospe in gospodje, računamo na vas, da boste podprli program Galileo ter omogočili učinkovito in nemoteno izvajanje tega obsežnega projekta Skupnosti. V naslednjih nekaj mesecih bomo lahko zajeli številne aplikacije, ki jih lahko ima Galileo, in v zvezi s tem bo Komisija predstavila akcijski načrt. Vendar se mora za dejansko uresničitev teh aplikacij najprej izvesti program Galileo. Gospod predsednik, menim, da ima zahvaljujoč se Evropskemu parlamentu ter portugalskemu in slovenskemu predsedstvu program Galileo zdaj vse možnosti za uspeh.
<SPEAKER ID="303" NAME="Etelka Barsi-Pataky">
poročevalka. - (HU) Gospod predsednik, gospod predsedujoči Svetu, gospod minister Žerjav, gospod podpredsednik Barrot, gospe in gospodje. Evropski parlament je program Galileo podpiral vse od njegovega začetka. Novembra lani, torej leta 2007, je Evropski parlament z odločnim ukrepom pospešil delovanje tega programa in decembra odobril financiranje za razvoj programov GNSS iz revidiranega proračuna Skupnosti.
<P>
Po uspešnem neuradnem trialogu na prvi obravnavi zdaj razpravljamo o uredbi o izvajanju programov GNSS EGNOS in Galileo. Financiranje, ki bo v celoti iz proračuna Skupnosti, zahteva posebno odgovornost evropskih davkoplačevalcev in natančno uredbo, ki je potrebna za to. To še zlasti velja za financiranje, upravljanje programa, postopke javnih naročil in zaščito. V zadnjih nekaj letih smo se pri soočanju s številnimi težavami zelo veliko naučili. Tudi v zvezi z uredbami gremo po novi poti, lahko bi dejali, da orjemo ledino, ker je to prva skupna evropska infrastruktura, ki jo gradimo skupaj in je v skupnem lastništvu Skupnosti.
<P>
Glede financiranja - Evropski parlament priznava, da razvojni stroški programa znašajo 3,4 milijard EUR, ki jih zagotavljajo proračunski organi. Komisija bo tudi pozvana, naj do leta 2010 predloži predlog za financiranje po letu 2013, zlasti za obveznosti skupnega lastništva. Poudarjam, da je upoštevanje urnikov in preprečevanje nadaljnjih zamud ključno pri doseganju finančne uspešnosti programov.
<P>
Cenovna politika se bo določila po natančni analizi stopnje uporabe ob upoštevanju, da se mora potrošnikom zagotoviti kakovostna storitev. Upravljanje programa bo oblikovano za jasno deljeno oblast. Komisija je odgovorna za izvajanje in upravljanje programa, pri delu in v postopkih odbora pa ji bo pomagal odbor za program. Evropska vesoljska agencija je glavni pogodbenik in treba je omeniti, da bo s pogodbenim sporazumom med Komisijo in Evropsko vesoljsko agencijo uspešnost programa zajamčena. Po dolgi razpravi bo nadzorni organ za Galileo (Evropski nadzorni organ GNSS) zagotovil zaščito programa.
<P>
Evropski parlament, Svet in odbor priznavajo, da je treba za uspešnost programa poiskati nove oblike sodelovanja. V prihodnosti bomo, v skladu z izjavo iz dodatka, v medinstitucionalnem odboru štirikrat na leto skupaj spremljali napredek pri izvajanju programa ter enkrat na leto izvedli pregled delovnega programa. Pomemben del novembrskega poročila poročevalca so uredbe o postopkih javnih naročil, ključni elementi pa so bili vključeni v predlog Sveta. S slednjim se popolnoma strinjamo. Program Galileo nam daje upanje za novo tehnologijo, razvoj, nove poslovne priložnosti in delovna mesta, zlasti pa poudarjamo priložnosti za mala in srednja podjetja v vseh 27 državah članicah. Uredbe to zagotavljajo.
<P>
Pogajalska delegacija Parlamenta pod vodstvom Angelike Niebler, predsednice odbora ITRE (odbora za industrijo, raziskave in energetiko), je s sodelovanjem poročevalcev v senci in predstavnikov odborov za pripravo mnenj predložila besedilo, ki je bilo sprejeto na prvi obravnavi kot del neuradnega trialoga za odbor ITRE. Odbor ITRE ga je sprejel soglasno. Zdaj te uredbe predlagamo Evropskemu parlamentu na plenarnem zasedanju. Končno, zahvaljujem se slovenskemu predsedstvu za predanost temu programu, Komisiji za strokovno delo in svojim kolegom za podporo, ki je omogočila soglasje. Hvala.
<SPEAKER ID="304" NAME="Margaritis Schinas">
pripravljavec mnenja odbora za proračun. - (EL) Gospod predsednik, v imenu odbora za proračun izražam zadovoljstvo z rezultatom, ki smo ga dosegli. Pri tem naj bi seveda šlo za nepravilnost: ponavadi se od odbora za proračun zahteva, da poišče denar za določen program, vendar je tukaj ravno nasprotno. Denar smo že našli in smo poskusili smo določiti strukturo programa. Po 40 dneh pogovorov s Svetom smo končno uspeli.
<P>
Menim, da končna odobritev programa Galileo ponazarja tri pomembna dejstva. Prvič, ravno ko Evropo obtožujejo, da nima nobene ambicije po trdem delu, naša pripravljenost, da poiščemo vire za tak tehnološko ambiciozen načrt, dokazuje, da lahko EU več kot le odgovori svojim kritikom, kar zadeva koristi za državljane in podjetja.
<P>
Drugič, kakor je poudaril že komisar Barrot, brez Evropskega parlamenta tudi programa Galileo ne bi bilo. Evropski parlament je imel ključno vlogo pri pogajanjih s Svetom glede iskanja virov, zlasti zaradi neuspeha zasebnega sektorja, da bi dodelili sredstva, kar je v nasprotju s preteklimi obljubami.
<P>
Tretjič in zadnjič, zdaj program v celoti financira Skupnost. Ker ta program podpirajo izključno in le evropski davkoplačevalci, ima Evropski parlament posebne obveznosti, prav tako upravniki programa, ki so Evropska komisija, Evropska vesoljska agencija in nadzorni organ za Galileo.
<P>
To obveznost bomo izpolnili. Do leta 2013 bomo upravljanje programa spremljali zelo natančno. Gre za veliko denarja, zato je naša odgovornost toliko večja.
<P>
Najlepša hvala in čestitam vsem, ki ste prispevali k doseganju tega zelo zadovoljivega rezultata.
<SPEAKER ID="305" NAME="Anne E. Jensen">
pripravljavka mnenja odbora za promet in turizem. - (DA) Gospod predsednik, kot pripravljavka mnenja odbora za promet in turizem sem zelo zadovoljna z rezultatom, ki smo ga danes dosegli. Galileo bo v prihodnosti zagotovil učinkovitejši, varnejši in okolju prijaznejši promet. Ta sistem bo omogočil boljše upravljanje in nadzor za vse oblike cestnega, železniškega, zračnega ter pomorskega prometa. To velja za zasebna podjetja, organe in boljše informiranje nas državljanov.
<P>
Veliko ljudi sprašuje: zakaj je Galileo sploh potreben, če že imamo sistem GPS? Vendar smo si GPS le sposodili. EU nima nobenega nadzora nad tehnologijo; zdaj, ko postaja satelitska navigacija ključna za našo družbo, mora imeti EU svojo infrastrukturo ter obsežno znanje in strokovnost. Ker zdaj takorekoč pošiljamo teh 3,5 milijard EUR davkoplačevalskega denarja za program Galileo v vesolje, moramo zagotoviti, da bo dosegel želene rezultate. Zato je pomembno, da Parlament vpliva na prihodnje procese.
<P>
Zahvaljujem se gospe Barsi-Pataky za odlično sodelovanje pri tem poročilu. Prav tako se zahvaljujem gospodu Schinasu ter predsednici odbora za industrijo, raziskave in energetiko, gospe Niebler, za dobro sodelovanje ter skupinsko delo med pogajanji. Zahvaljujem se komisarju Barrotu, da je uredil še zadnje malenkosti. Nenazadnje čestitam slovenskemu predsedstvu za odlične rezultate, ki smo jih dosegli.
<SPEAKER ID="306" NAME="Angelika Niebler">
v imenu skupine PPE-DE. - (DE) Gospod predsednik, gospod predsedujoči Svetu, gospod komisar, gospe in gospodje, danes je dober dan za Evropo. Dali smo zeleno luč enemu najpomembnejših projektov EU, in sicer satelitskemu navigacijskemu sistemu Galileo. Kot prejšnja govornica se prav tako najprej iskreno zahvaljujem naši poročevalki, gospe Barsi-Pataky, in članom odbora za proračun ter odbora za promet in turizem za odlično sodelovanje. Menim, da smo kot Parlament zelo dobro sodelovali pri tem dokumentu ter skupaj s Svetom in Komisijo dosegli resnično dober rezultat.
<P>
O vprašanju, ali potrebujemo evropski satelitski navigacijski sistem, se je že večkrat razpravljalo. Obravnavala ga je gospa Jensen. Še vedno imamo ameriški GPS, Rusi imajo GLONASS, tudi Kitajci vzpostavljajo svoj sistem. To pomeni, da moramo tudi mi vlagati v lasten evropski satelitski navigacijski sistem. V Evropi moramo imeti takšno tehnologijo.
<P>
Da lahko samostojno zgradimo takšne sisteme v Evropi, moramo imeti znanje in izkušnje, poleg tega moramo storiti nekaj za lastnike srednje velikih podjetij, za mala in srednje velika podjetja, ki bodo, če se bo postavila infrastruktura, od tega imeli koristi z razvijanjem aplikacij v več sektorjih, ki jih danes morda skoraj ne upoštevamo: v sektorju logistike, sektorju cestnega prevoza blaga, v pomorskem, železniškem in zračnem prometu, ter na področju varnosti. Aplikacij je zelo veliko in upam, da smo danes opravili nekaj koristnega pripravljalnega dela v imenu lastnikov naših srednje velikih podjetij.
<P>
Galileo ima dolgo zgodovino. Ne želim je ponavljati, želim le poudariti, da Parlament v celoti podpira ta projekt. Lani smo financiranje zagotovili iz evropskih davčnih prihodkov, z jutrišnjim glasovanjem pa bomo pomembno prispevali k zagotavljanju nemotenega upravljanja projekta, preglednosti sestave procesa ter k temu, da bomo kot Parlament ter kot sozakonodajalci v Evropi sodelovali pri nadaljnjem poteku in upravljanju tega projekta.
<SPEAKER ID="307" NAME="Norbert Glante">
v imenu skupine PSE. - (DE) Gospod predsednik, gospod komisar, projekt Galileo bi lahko imel podnaslov "Nedokončana zgodba". Upam, da ta podnaslov na jutrišnji razpravi in glasovanju ne bo več aktualen. Nedokončana zgodba zdaj postaja realnost.
<P>
Posebej se zahvaljujem gospe Barsi-Pataky za pomoč in sodelovanje pri pogajanjih v okviru trialoga ter tudi v zadnjih letih. Kot partnerica je bila vedno poštena in sklenila sva razumne ter ustrezne kompromise. Zahvaljujem se seveda tudi predsedstvu in zlasti predstavniku predsedstva, ki je z nami sodeloval v petih tristranskih pogajanjih. Ta zelo sposobna in predana ženska, ki po mojem mnenju tega kompromisa v Svetu preprosto ni mogla najti.
<P>
Moja skupina, skupina socialdemokratov v Evropskem parlamentu, je vedno podpirala projekt Galileo in zdaj podpiramo tudi dosežen rezultat. Zagotavljam vam, da v naši skupini jutri ne bo vzdržanih glasov, ker bomo vsi glasovali za. Prav tako moramo zabeležiti dejstvo - in pozivam vas, da ga zabeležite le še enkrat ter naj se ne pojavi v zapisniku - da se je nekaj nemških predstavnikov moralo boriti s svojo vlado, da se so to lahko izvedli. Gospa Niebler se smehlja, ker ve, o čem govorim.
<P>
S to uredbo nam je uspelo opredeliti jasne strukture ter jasne pristojnosti Komisije, nadzornega organa in Evropske vesoljske agencije. Imamo medinstitucionalni odbor, prek katerega so Evropski parlament, Svet in Komisija spremljali razvoj tega projekta. Do leta 2013 se bomo sestajali štirikrat na leto in vsi predpostavljamo, da bomo ta rok tudi upoštevali ter da bomo upoštevali proračun v višini 3,4 milijarde, ker se bo v nasprotnem primeru težko zagovarjati.
<P>
Galileo je, kot je pravkar dejala kolegica poslanka gospa Niebler, več kot le satelitski navigacijski sistem, ki nekaterim državljanom morda omogoča, da hitreje prispejo na svoj cilj. Galileo za Evropo pomeni pomemben tehnološki napredek, pri čemer moramo ohraniti svoje znanje in izkušnje na področju astronavtike, navigacijske tehnologije in elektronike. Zato je zelo pomembno, da ta projekt izvedemo.
<P>
Zlasti je pomembno, da Komisija pred poletjem zaključi javni razpis. To bo zelo težka naloga. Poravnava bo odločilna. Industriji moramo dati še eno možnost, ki jo mora izkoristiti. Upam, da predstavniki industrije vedo, kaj jih čaka. Ne moremo si privoščiti ponovnega neuspeha zaradi težav v industriji. Zelo sem zaskrbljen zaradi predloga, akcijskega načrta Komisije ter zlasti zaradi finančne perspektive od leta 2014.
<P>
Naj na koncu ponovno poudarimo: javno-zasebno partnerstvo še ni preteklost. Od leta 2013/2014 ga bomo lahko z uporabo modela spet uvedli. Javno-zasebnega partnerstva še ne bi povsem odpisal.
<SPEAKER ID="308" NAME="Anne Laperrouze">
v imenu skupine ALDE. - (FR) Gospod minister, gospod komisar, gospa poročevalka, gospe in gospodje, strokovnjakom v vesoljskem sektorju ime Galileo ne pomeni le italijanskega astronoma, ampak tudi vesoljsko sondo ZDA, ki jo je zasnovala NASA za preučevanje Jupitra in njegovih sipin ter ki naj bi jo izstrelila 18. oktobra 1989 iz raketoplana Atlantis. Ta izstrelitev se je dolgo časa odlagala zaradi prekinitve poletov po nesreči raketoplana Challenger.
<P>
Končno je bila misija Galileo v Jupiterjevem sistemu izredno uspešna. Z evropskim programom Galileo ima nekaj podobnosti. Tudi ta program je imel zamude. Vendar upam, da se bo naš program izkazal za prav tako uspešnega. Zlasti upam, da bo od zdaj naprej ime Galileo pomenilo uspešen evropski program.
<P>
Če se ozremo na težka obdobja v zvezi z neuspehom javno-zasebnega partnerstva, moramo s skupnimi močmi spodbuditi izvajanje tega projekta. Evropski parlament se je želel učiti iz preteklih napak in sprejeti svoje odgovornosti kot skupen proračunski organ. Dejstvo, da se je Evropski parlament končno strinjal, da obdrži vlogo nadzornega organa, se mi zdi pomembno. Strokovni nadzor je dejansko potreben, zlasti ker je program Galileo bistven za Evropsko unijo.
<P>
Evropska unija je tokrat prvič vložila v svojo lastno infrastrukturo. Evropska komisija bo lastnik, Evropska vesoljska agencija pa upravnik. Te odgovornosti je treba jasno opredeliti in razdeliti ter tudi ustrezno nadzirati. Ker Parlament pri tem projektu tesno sodeluje, se zdi edino prav, da sodeluje pri nadziranju programa. Zato pozdravljam oblikovanje te medinstitucionalne skupine za nadzor, ki jo bodo sestavljali predstavniki Parlamenta, Sveta in Komisije, ter bo vsem institucijam, zlasti naši, omogočila prevzem lastništva nad projektom. Ta projekt mora biti uspešen. Od tega je odvisna verodostojnost Evropske unije na mednarodni ravni ter zlasti v očeh njenih državljanov.
<P>
Da se to doseže, mora imeti Evropska vesoljska agencija na razpolago evropske strokovnjake ter se obdati s potrebnim strokovnim znanjem. Podjetja, ki gradijo različne dele, bo treba usklajevati, da se bosta zagotovila varnost sistema in nadzor stroškov.
<P>
Naj izrazim svoje osebno stališče v zvezi z uporabo programa Galileo v vojaške namene. Evropski parlament je moral znatno omejiti možnosti vojaške uporabe. Škoda, ker se bo morda skozi razvoj programa pokazalo, da se lahko previdno uporabi v vojaške namene. Galileo je omogočil napredek znanosti, neposredno pa tudi razvoj na področju filozofije in drugih področjih razmišljanja. Galileo bo imel močan vpliv v smislu uporabe, samostojnosti naše celine in tudi zavezanosti Unije.
<SPEAKER ID="309" NAME="David Hammerstein">
v imenu skupine Verts/ALE. - (ES) Gospod predsednik, želim se zahvaliti gospe Barsi-Pataky za odprt pristop, vključno vsem tistim, ki so sodelovali v procesu.
<P>
Zadnji projekt Galileo z zasebnimi investicijami je propadel in zdaj se usmerjamo na projekt, ki se bo financiral samo iz evropskih sredstev. To za projekt pomeni večjo socialno odgovornost.
<P>
V zvezi s tem pozdravljamo dejstvo, da se s projektom Galileo obvezujemo ponuditi visokokakovostne storitve po pravičnejših cenah; pravičnejših cenah, da zagotovimo, da so javne naložbe v korist državljanov, zato da jim za prihodnje storitve ne bo treba plačevati dvakrat.
<P>
Nekaj drugega, kar je zelo pozitivno, je dejstvo, da bo moral biti sistem Galileo interoperabilen s sedanjim sistemom GPS Združenih držav; da se zgleduje po tej vrsti interoperabilnih storitev.
<P>
Prav tako je pomembno, da sta zaščita osebnih podatkov in pravica do zasebnosti tehnično vključena v sistem Galileo. Skratka, projekt Galileo je ponovno zaživel. Upamo, da bomo to priložnost izkoristili za to, da vsem ljudem v Evropi ponudimo uporabne in inovativne storitve.
<SPEAKER ID="310" NAME="Vladimír Remek">
v imenu skupine GUE/NGL. - (CS) Komisar, gospe in gospodje, kot poročevalec v senci sem zelo zadovoljen, da smo rešili glavne težave, ki so ovirale uvedbo sistema Galileo. Poudaril bi pomembnost prispevka gospe Barsi-Pataky, katere strokovno znanje in diplomatski občutek sta pomagala pri pogajanjih za ponovno vrnitev zadeve v obravnavo. To navajam tudi kot udeleženec pogovora treh strank s Svetom in Komisijo, ki ga je po mojem mnenju v imenu Parlamenta izredno uspešno vodila gospa Niebler.
<P>
O projektu Galileo tukaj ne govorim prvič. Ne zanikam, tako kot nisem prej, da je to projekt, ki je ambiciozen in drag ter zato - ali točno zaradi tega - sporen za več kolegov v moji skupini. Glede na svoje izkušnje s kozmonavtiko sem še vedno prepričan, da gremo v Evropi v pravo smer. Vendar bo zagotovo najboljši argument v podporo tega, da bo sistem Galileo deloval čim hitreje in uspešneje, kot je mogoče. Potem ko je poskus sodelovanja s konzorcijem zasebnih podjetij propadel, smo končno sprejeli razumno rešitev. Ali je Evropa pričakovala, da bo prikrajšana za priložnost biti vodilna na področju tehnologije? Ali bi morali zavrniti priložnost za povečanje proizvodne produktivnosti, povečanje varnosti za vse vrste prometa, varčevanje z gorivom, hitrejše reševanje industrijskih in drugih nesreč ter drugih prednosti, ki jih sistem Galileo ponuja? Prepričan sem, da je odgovor nikalen.
<P>
Zadevno besedilo vsebuje tudi odgovore na pogosta vprašanja, kot je na primer varstvo osebnih podatkov in zasebnosti ali zagotovila o pošteni gospodarski konkurenci. To se prav tako nanaša na mala in srednje velika podjetja, ki jim moramo dodeliti vsaj 40 % podizvajalskih del. Projekt Galileo ni poceni, vendar bo sočasno zagotovil 140 000 novih delovnih mest v državah članicah EU. Prepričan sem, da se bo zasebni sektor vrnil in prav tako želel s projektom zaslužiti, ko bo sistem Galileo vzpostavljen in delujoč. Končno sem že povabil organe, ki vodijo program Galileo, da nas obiščejo v Pragi. Še vedno nas zanima in vabilo še velja. Češka republika, ena od manjših držav v Uniji, gleda na projekt Galileo kot priložnost za prihodnost.
<SPEAKER ID="311" NAME="Jeffrey Titford">
v imenu skupine IND/DEM. - Gospod predsednik, bodimo iskreni. Satelitski radionavigacijski programi EU so popolna katastrofa. Zasebni sektor je hitro opazil, da kupuje mačka v žaklju, in se je iz programa Galileo pravočasno umaknil. Vendar ali je EU pripravljena sprejeti, kar je očitno, in opustiti projekt? Ne, daleč od tega. Namesto tega imamo to poročilo, ki poziva ne samo k vnaprejšnjemu zaračunavanju, ampak tudi k temu, da mora evropski davkoplačevalec poravnati stroške v celoti. V tem primeru se zahteva veliko povečanje proračuna, s 120 milijonov GBP na 715 milijonov GBP. Z drugimi besedami, to je začetek neustavljivega financiranja tega sramotnega projekta.
<P>
Združene države imajo svoj lastni satelitski sistem GPS, zato mora imeti tudi EU svojega; to je vodilno načelo programa Galileo. To je nezrelo oblikovanje politike, ki nasprotuje zdravemu razumu, nima verodostojnega gospodarskega opravičila ter je moralno in okoljsko sprijeno.
<P>
Ta institucija porabi veliko časa za razpravljanje o okolju in uvaja spokorniške ukrepe, ki so oblikovani tako, da prisilijo ljudi, ki živijo v Evropi, v življenje, ki ga razžira krivda zaradi emisij ogljika. Kljub temu nadaljujemo projekt, katerega učinka na okolje skoraj ne bo mogoče izračunati. Ima kdo pomisleke zaradi emisij ogljika pri izstrelitvi 30 satelitov, potrebnih za sistem Galileo, ki bo zahtevala izgorevanje znatnih količin pogonskega goriva za raketni motor? Okoljske poverilnice EU so izredno dvomljive že zaradi skupne ribiške politike in skupne kmetijske politike, da ne omenjam nepotrebne zahteve po dveh parlamentarnih stavbah tukaj in v Bruslju.
<P>
Pozivam vse člane, ki so danes tukaj, in predvsem tiste, ki menijo, da so okoljski bojevniki, da pregledajo posledice in nasprotujejo zadevi, katere vzdrževanje stane veliko več, kot je vredna. Ni nam treba podvajati sredstev, ki so nam že na voljo z ameriškim sistemom GPS, in zagotovo ne bi smeli tega okolja po nepotrebnem tako onesnaževati z ogljikom.
<SPEAKER ID="312" NAME="Ján Hudacký" AFFILIATION="PPE-DE">
(SK) Za začetek mi dovolite, da se zahvalim poročevalki gospe Barsi-Pataky, ki je že dolgo dejavna na tem področju in je znatno prispevala k skupnim odločitvam ter dogovorom o uspešnem izvajanju programa Galileo.
<P>
V svojem govoru bi poudaril dva pomembna vidika, ki sta temeljna za uspešno izvajanje evropskih satelitskih radionavigacijskih programov. Pozitivno sprejemam skupni dogovor in odločitev o proračunu za te programe ter dejstvo, da so se našla dodatna sredstva po tem, ko model javno-zasebnega partnerstva za financiranje programa Galileo ni uspel. Menim, da je bila to zelo odgovorna in razumna odločitev vseh evropskih institucij. O tem v našem odboru za industrijo, raziskave in energijo ter na plenarnem zasedanju menimo, da je izredno pozitiven napredek.
<P>
Menim, da mora Evropska unija z javnimi sredstvi sodelovati v takšnih programih in pri razvoju tega sektorja, ki ima velike možnosti razvoja novih storitev z visoko dodano vrednostjo, ki so potrebne na skoraj vseh področjih družbe.
<P>
Drugi vidik izvajanja programov je postopek javnih naročil med uvajalno fazo programa Galileo. Tudi v zvezi s tem želim izraziti zadovoljstvo s predlogi za uravnoteženo sodelovanje na vseh ravneh, vključno s sodelovanjem malih in srednje velikih podjetij v vseh državah članicah.
<P>
Enako bo tudi delitev javnih naročil v zvezi z infrastrukturo na šest glavnih delovnih sklopov ter tudi več dodatnih delovnih sklopov zagotovila, da več dobaviteljev sodeluje pri javnih naročilih, kar lahko samo spodbudi izvajalne postopke v celoti.
<P>
Želim izkoristiti priložnost in pozvati vse zadevne institucije na evropski in nacionalni ravni, da začnejo odmevno promocijsko kampanjo za zagotovitev, da so vključene vse zadevne zainteresirane strani med uvajalno fazo in po tem, ko bo sistem Galileo pripravljen za uporabo.
<SPEAKER ID="313" NAME="Gilles Savary" AFFILIATION="PSE">
(FR) Gospod predsednik, sem eden od tistih, ki so bili prisotni na začetku projekta Galileo, zato lahko mogoče boljše ocenim obsežnost zamude. Menim, da ima ta projekt dve pripadajoči pomanjkljivosti.
<P>
Najprej, da je prvi veliki projekt industrijskega intervencionizma Skupnosti. Ni bilo lahko prepričati ljudi, da lahko ima EU svoj satelitski navigacijski sistem, zato je trajalo dolgo, da smo dosegli politično soglasje. Drugič, poslovni načrt ni mogel ostati takšen, kot je bil zamišljen na začetku, samo zato, ker je GPS, naš glavni tekmec, brezplačen in ga v celoti financira vlada Združenih držav.
<P>
Preden smo dosegli pomembno soglasje treh institucij, smo morali premagati ti začetni težavi in oceniti razmere, pri čemer sta nas spodbujala slovensko predsedstvo in gospod Barrot. S tem tristranskim pogovorom smo prispeli do točke, ko imamo dokument in besedilo. Jutri bomo videli začetek programa Galileo, preden bo v soboto izstreljen drugi satelit iz Bajkonurja.
<SPEAKER ID="314" NAME="Tobias Pflüger" AFFILIATION="GUE/NGL">
(DE) Gospod predsednik, v zvezi s programom Galileo vlada veliko navdušenje. Vendar obstajata dve veliki pomanjkljivosti.
<P>
Najprej visoki stroški, ki jih medtem skoraj izključno prevzemajo davkoplačevalci. Govori se o najmanj 3,4 milijarde EUR, vendar bodo zagotovo višji.
<P>
Drugič, predvidena vojaška uporaba programa Galileo. Program Galileo so vedno predstavljali kot civilno nadomestno možnost za sistem GPS. Izključno civilna uporaba je dogovorjena celo s pogodbo. V skladu z veljavnimi pogodbami financiranje, ki je zdaj načrtovano s proračunom EU, ne dovoljuje nobene vojaške uporabe. Zato nekateri čakajo na lizbonsko pogodbo, ki bi to omogočila, vendar upam, da bo z referendumom na Irskem zavrnjena. Ampak vojaška uporaba je bila načrtovana že zdavnaj. Tukaj upamo, da se bodo za program Galileo uporabila sredstva iz oboroževalnega sektorja. Četrta funkcija programa Galileo, zagotavljanje javne storitve, je načrtovana kot dvojna uporaba tudi za vojaško delovanje ter ne samo za policijo, obalno stražo in obveščevalne službe. Prosim, izrazite svoje mnenje o tem.
<P>
Nihče ne potrebuje še enega vojaškega satelitskega programa, razen če se uporabi za geostrateške in vojaške koristi EU. Zato bi moral biti projekt Galileo samo civilni projekt.
<SPEAKER ID="315" NAME="Romana Jordan Cizelj" AFFILIATION="PPE-DE">
(SL) Težko bi našli evropski program, ki bi tako dobro sledil ciljem lizbonske strategije, kot jim sledijo dejavnosti v okviru evropskega globalnega navigacijskega satelitskega sistema. Mednje spadajo raziskovalno in razvojno delo na področju visokozahtevnih tehnologij, ustvarjanje novih priložnosti za mlade, nova in boljša delovna mesta, razvoj podjetništva in še bi lahko naštevala.
<P>
Izvedba sistema je tako zahtevna, da je ne bi mogla izpeljati nobena država članica sama. Prav tu se dodana vrednost evropskega povezovanja jasno vidi. Prav tako izvedba sistema zagotavlja več neodvisnosti, torej tudi konkurenčno prednost Evrope.
<P>
Še nedavno je bil projekt praktično pokopan zaradi težav s financiranjem. Zato čestitam poročevalki gospe Etelki Barsi-Pataky in pogajalski ekipi Evropskega parlamenta pod vodstvom gospe Angelike Niebler, ki je opravila odlično delo. Čestitam pa tudi slovenskemu predsedstvu Sveta za uspešen dogovor s Parlamentom.
<P>
Toda z izvajanjem smo že v nekajletni zamudi. Moja želja in prošnja je, da kar najhitreje uresničimo naslednje faze, ki vsebujejo povsem konkretne dejavnosti. Namen sistema je izvajanje najzahtevnejših in raznovrstnih aplikacij. Vem, da so v nekaterih državah članicah možne aplikacije že del obstoječih političnih strategij. Tako na primer je v Sloveniji sprejet akcijski načrt cestninjenja v prostem prometnem toku. Želim si, da bi zanj uporabljali evropske satelite in ne satelite od tretjih držav.
<P>
Ne nazadnje pa moramo določiti tudi nadzorni organ in njegov sedež. Naj države članice ne pozabijo na sklep Sveta iz leta 2003 in sedež dodelijo eni od novih držav članic, ki še nima nobene evropske institucije. Ena izmed tovrstnih kandidatur prihaja iz Ljubljane, prestolnice Slovenije. Pripravljena je bila skrbno, resno, s široko podporo ter s prepričanjem o uspehu.
<SPEAKER ID="316" NAME="Inés Ayala Sender" AFFILIATION="PSE">
(ES) Gospod predsednik, danes si moramo resnično čestitati kot Evropejci, ker smo imeli srečo, da smo uspešno končali tako simboličen projekt, kot je Galileo, ki izraža vidnejšo željo po evropskem napredku na vseh področjih, vključno z vesoljem, prometom in komunikacijami. To je tudi podlaga za različne storitve v prihodnosti, ki si jih zdaj lahko samo predstavljamo.
<P>
Želim čestitati in se zahvaliti gospe Barsi-Pataky, poročevalki, za njeno zagnanost, s katero je prispevala k začetku izvajanja s spremljanjem in k njegovemu nadaljevanju, čeprav menim, da je ta medinstitucionalna skupina pozitivna novost, ki bi jo mogoče lahko sprejeli še pri drugih zadevah.
<P>
Zlasti želim čestitati Komisiji in podpredsedniku, gospodu Barrotu, za njegovo vztrajnost in njegove izbruhe jeze ob pravem času, ki so nedvomno pomagali premagati pomembne finančne ovire ter tudi nacionalne zadržke in sebičnost.
<P>
Končno želim izraziti priznanje slovenskemu predsedstvu in s tem tudi Svetu, ki je prav tako pomagal to doseči in sprejeti soglasje, ter ljudem iz svoje države, Špancem, ker v ta projekt izredno zaupamo in želimo k projektu prispevati vso svojo energijo in sposobnosti.
<P>
Vse, kar je ostalo, je zagotovitev in jamstvo, da se bo to, o čemer smo se dogovorili in o čemer bo Parlament jutri glasoval, izvajalo, in ponovno sem se spomnila na skupino, ki jo je gospa Barski-Pataky oblikovala.
<SPEAKER ID="317" NAME="Predsednik">
Predstavnik Sveta, gospod Žerjav, mi je povedal, da nas mora zapustiti pred 18. uro, zato me je prosil, ali lahko govori. Ne vem natančno, kakšen bo ta govor, ker imata ponavadi komisar in Svet čast povzeti razpravo, vendar ta razprava še ni končana. Kljub temu je moja dolžnost, da predstavniku Sveta dovolim govoriti, in s tem mu dovoljujem.
<SPEAKER ID="318" NAME="Radovan Žerjav">
predsedujoči Svetu. - Zahvaljujem se vam iskreno za vašo konstruktivno razpravo, hkrati pa bi se seveda želel opravičiti, da bom sejo predčasno zapustil zaradi odhoda domov.
<P>
Dovolite mi, da v zaključku spomnim, da je projekt Galileo pod drobnogledom javnega mnenja. Uspeh evropskih GNSS sistemov pa ne zadeva samo Evrope, temveč so in bodo posledice vidne tudi na svetovni ravni.
<P>
Strinjam se z vami, da gre za prvo evropsko skupno strukturo, zato ne smemo zapravljati dragocenega časa in moramo odpreti vrata hitri implementaciji teh programov. Zavedamo se, da je sprejetje implementacijske uredbe eden od pomembnih korakov k realizaciji projekta Galileo, zato nas čaka še veliko skupnega dela, in verjamem, da bomo tudi v prihodnje uspešni, tako kot smo bili do sedaj.
<SPEAKER ID="319" NAME="Ulrich Stockmann" AFFILIATION="PSE">
(DE) Gospod predsednik, rad bi navedel še nekaj neprijetnih zadev. Po večji krizi imamo zdaj dober in uravnotežen predlog uredbe, ki bo po mojem mnenju zagotovila fazo izdelave. Vendar, da to izpeljemo, ne bi smeli preleteti programa. S projektom se je odlašalo pet let, pri čemer je začetek faze delovanja načrtovan za leto 2013. Naša strategija industrijske politike zato na trgu s programom Galileo pred GPS 3 nima prednosti in ne postavlja standardov po vsem svetu. Zato menim, da še vedno potrebujemo natančno analizo krize, ki jo je ustvarila Komisija sama, ker se moramo iz propada modela javno-zasebnih partnerstev kaj naučiti, ker je drugi model javno-zasebnih partnerstev na voljo pri projektu Caesar.
<P>
S sistemom Galileo nimamo več konkurenčne prednosti, zato trženje sistema očitno postaja težavnejše. Zaradi tega moramo dovolj hitro razpravljati o javnih stroških faze delovanja po letu 2013, pri čemer moramo pozornost nameniti temu, kako lahko uvedemo javno financirane sisteme za Galileo, kot so cestnina, samodejni klic v sili (eCall) in Caesar. Končno, zdaj potrebujemo program za skupno uporabo sistema Galileo in signalov GPS. Osredotočiti se moramo na to, ker je to dodana vrednost.
<P>
(Predsednik je prekinil govornika.)
<SPEAKER ID="320" NAME="Teresa Riera Madurell" AFFILIATION="PSE">
(ES) Gospod predsednik, spadam med tiste, ki menijo, da si danes zaslužimo čestitke za odločnost, s katero so institucije Skupnosti premagale vzpone in padce projekta, ker lahko končno z zanesljivostjo začnemo načrtovati uvajalno fazo projekta Galileo.
<P>
Pozdravljamo tudi prizadevanja, ki omogočajo, da je sodelovanje v programu čim bolj široko. Poleg tega bi rada poudarila nekaj bistvenega: civilna naravnanost projekta, ki je temeljni pogoj za zagotavljanje preglednosti delovanja.
<P>
Z neodvisnostjo sistema bo omogočeno, da bodo storitve, ponujene uporabnikom, certificirane in bodo imele jamstvo za kakovost, kar so predpogoji za razvoj veliko novih tržnih aplikacij, ki so dobra priložnost za naša mala in srednje velika podjetja ter imajo velik okoljski in družbeni potencial: vodenje slepih, načrtovanje najbolj dostopne poti za uporabnike invalidskega vozička itd., itd.
<SPEAKER ID="321" NAME="Christine De Veyrac" AFFILIATION="PPE-DE">
(FR) Gospod predsednik, kot program EGNOS Galileo simbolizira duh Evrope: združitev moči, zato da lahko skupaj bolj napredujemo.
<P>
Bolj kot kateri koli projekt Galileo izraža duh Skupnosti in ne nacionalnih teženj. Zamisel o financiranju, ki temelji na nacionalnih prispevkih, čeprav samo delno, ni bila dobra zamisel. Na srečo je bil danes ta spor rešen v korist financiranja iz proračuna Skupnosti v celoti.
<P>
Zahvalila bi se Evropski komisiji, ker je našla nadomestno rešitev, ko se podjetja niso mogla dogovoriti, ter ker je pripravila predlog za razporeditev pogodb na način, ki bi združil vse države članice in Evropski parlament.
<P>
Danes smo končno dosegli finančno preglednost. Na srečo sta se naša institucija in Svet pripravljena takoj dogovoriti. Znanstvena skupnost in delavci v vesoljski industriji, ki sem jih sama velikokrat srečala v svoji toulouški regiji, od nas veliko pričakujejo. Ne razočarajmo jih.
<SPEAKER ID="322" NAME="Pierre Pribetich" AFFILIATION="PSE">
(FR) Gospod predsednik, (neslišno) Galileo, prva infrastruktura Skupnosti zahteva, da imajo vse zainteresirane strani isti cilj, tj. uspešnost.
<P>
Ta izziv potrjuje potrebo po tej podpori, čeprav ne potrebujemo potrditve. V primerjavi z njegovim tekmecem, sistemom GPS, je napredek programa Galileo na žalost oviralo več zastojev. To spremenjeno poročilo nam bo omogočilo sredstva za uspešnost, ki temelji na skupni odločitvi. Pri gradnji tega novega globalnega navigacijskega sistema moramo videti več od zapletenosti pravil, nove arhitekture, jasne odgovornosti in novega upravljanja.
<P>
S tem se lahko izognemo še dodatnemu podaljšanju sedanje petletne zamude. Skupaj smo odgovorni za spremljanje njegove dejanske uporabe ter vključevanje in spodbujanje zavzetja trga s podpiranjem njegovega razvoja. Industrija elektronike in programske opreme lahko veliko pridobita zaradi uspešnosti radionavigacijskega sistema. Zagotoviti prednosti pred obstoječim sistemom bo težko.
<SPEAKER ID="323" NAME="Zuzana Roithová" AFFILIATION="PPE-DE">
(CS) Gospe in gospodje, dovolite, da se osredotočim na vprašanje v zvezi s krajem sedeža nadzornega organa za evropski sistem za globalno satelitsko navigacijo (GNSS)/Galileo. Moj odgovor je, da je Češka republika najbolj pripravljena država in je poleg tega država članica, v kateri nima še nobena evropska agencija svojega sedeža. Praga ima strateški položaj v osrčju Evrope, pri čemer je v zgradbi, predlagani za nov sedež, na nekdanjem vojaškem območju v Klecanyju zdaj ministrstvo za informatiko. Razen tega je Češka republika država, ki ima visoko raven varnosti ter katere znanost in raziskave so vsaj primerljive z razvitimi državami Evropske unije. Projekt, s katerim se raziskujejo štiri aplikacije sistema, železnice, ceste, letališča in prevoz nevarnega blaga, v Češki republiki poteka že od leta 2001. Češka tehnična univerza v Pragi vodi projekt o zemeljskem sprejemniku, ki bi bil združljiv z ameriškim in ruskim navigacijskim sistemom. Poleg tega je Praga uveljavljen in lep evropski kraj za kongresni turizem.
<P>
30
<SPEAKER ID="324" NAME="Andrzej Jan Szejna" AFFILIATION="PSE">
(PL) Gospod predsednik, program Galileo je končno pripravljen. To je strateško sredstvo za prihodnost Evropske unije zaradi njegovega prispevka k tako pomembnim vidikom združevanja, kot so raziskave in inovacije, evropska vesoljska politika ter evropska zunanja in varnostna politika. To je močno sredstvo, ki bo EU omogočilo pomembno vlogo v mednarodnem prostoru.
<P>
V zvezi z osnutki, predstavljenimi danes, je treba vedeti, da je Parlament predstavil zelo jasno ločevanje nalog in uvedel delitev odgovornosti med Evropsko komisijo, nadzornim organom evropskega satelitskega navigacijskega sistema in Evropsko vesoljsko agencijo. Komisija je odgovorna samo za upravljanje projekta, medtem ko se bodo vsi ukrepi in naloge, ki sta jih prevzela nadzorni organ za evropski GNSS in Evropska vesoljska agencija, izvajali zunaj področja pristojnosti Komisije.
<P>
Poleg tega je Parlament zelo jasno izrazil, da se v prihodnosti ne bodo dovoljevale zamude, k čemur bo pripomoglo oblikovanje medinstitucionalnega odbora za Galileo. Pri preučevanju, ali podpreti ta predlog, se mora Parlament zavedati, da se bodo pri vzpostavljanju satelitske radionavigacijske infrastrukture presegle finančne in tehnične zmožnosti držav članic, kar je razlog, da je to ukrep Skupnosti.
<SPEAKER ID="325" NAME="Reinhard Rack" AFFILIATION="PPE-DE">
(DE) Gospod predsednik, želim se pridružiti svojim kolegom poslancem, ki so pohvalili zlasti komisarja Barrota ter naši poročevalki gospo Barski-Pataky in gospo Niebler za njihovo vztrajnost.
<P>
Čim prej potrebujemo delujoč sistem Galileo, pri čemer je še pomembneje, da je to naš lastni evropski sistem. Na ducate nalog imamo, ki jih želimo obvladovati s tem sistemom. Učinkovitejše želimo nadzorovati prometne tokove na cesti in vodi ter urediti svoj zračni promet na takšen način, da z boljšo organizacijo prihranimo čim več energije ter s tem naredimo, kar je smiselno za upočasnitev podnebnih sprememb.
<P>
Zato je vsak mesec, v katerem pospešimo delo, prednost za vse. Zato bi morali po tej poti nadaljevati na bolj osredotočen način.
<SPEAKER ID="326" NAME="Jörg Leichtfried" AFFILIATION="PSE">
(DE) Gospod predsednik, menim, da je Evropska unija s tem sistemom na pravi poti. Vendar moramo prav tako kritično oceniti zadeve, ki jih je na primer izrazil gospod Pflüger. Zato moramo ugotoviti, koliko vrst satelitskih navigacijskih sistemov zdaj deluje in kako odvisni smo na tem področju že postali od Združenih držav. Zato bom zadovoljen, ko bomo lahko to s čim primerjali.
<P>
Zlasti je dobro in pomembno, da se sistem uvede v velikem obsegu pri uvedbi cestnine za težka tovorna vozila in preusmerjanju prometnih tokov s cest na železnico, ker je v zvezi s tem povezanih veliko možnosti. Cestnino lahko uvedemo glede na število prevoženih kilometrov, glede na vrste ali določimo enotno cestnino za Evropo v celoti. Menim, da je to pomembno za promet v Evropi in pomembno za nas vse.
<SPEAKER ID="327" NAME="Jacques Barrot">
podpredsednik Komisije. - (FR) Gospod predsednik, zagotovo se bo z besedilom, ki ga boste sprejeli, Evropski uniji omogočilo, da se spopade z izzivom razvoja ene od pomembnejših tehnologij tega stoletja.
<P>
Gospod predsednik, zlasti bi se zahvalil vsem, ki so prispevali k tej uspešnosti tukaj v Parlamentu. Najprej se zahvaljujem gospe Barsi-Pataky, ki v odboru, ki mu predseduje gospa Niebler - pri čemer se zahvaljujem tudi gospe Niebler za njeno odločilno vlogo pri zaključku tristranskega dogovora, nikoli ni izgubila zaupanja v projekt Galileo, medtem ko je vedno postavljala visoke standarde.
<P>
Zahvaljujem se odboru za proračun in gospodu Bögeju, ki danes ni prisoten. Gospod Skynas je bil poročevalec od takrat, ko smo potrebovali podporo Parlamenta za zagotovitev sredstev.
<P>
Gospa Jensen, hvala za vašo vneto podporo programu Galileo v odboru za promet in turizem. Kot je povedala gospa Niebler, je to dober dan za Evropo.
<P>
Gospod predsednik, vsem govornikom ne morem odgovoriti. Pozorno sem jim prisluhnil in si posamezne stvari zapisal. Želim povedati, da se moramo zdaj obrniti na mala in srednje velika podjetja v vseh državah članicah, zato da lahko te priprave izvedemo in končamo aplikacije programa Galileo. Imel bom priložnost pred vami govoriti o vseh teh aplikacijah, ki vključujejo promet in civilno zaščito. V vsakem primeru bo sistem Galileo učinkovitejši od sedanjega sistema GPS.
<P>
Prav tako bi ponovno poudaril svojo željo, da ustanovimo medinstitucionalno skupino za spremljanje, ki je še en način navduševanja naših institucij za ta projekt.
<P>
Želim nekaj povedati o delu, ki nas čaka. Ker je Evropski parlament glasoval za, imamo zdaj proračun, jasno upravljanje in načrt za naročila. Tega načrta ni bilo lahko pripraviti, ker je bil cilj razdeliti delo med vsa pomembnejša podjetja letalske in vesoljske industrije v državah članicah, medtem ko se sočasno ureja delo s podizvajalci, h kateremu vas je veliko od vas pozivalo. Naša mala in srednje velika podjetja morajo biti prav tako vključena v proces izdelave. Zato smo v načrtu za posredovanje javnih naročil namenili 40 % del podizvajalcem.
<P>
Komisija bo podpisala sporazum z Evropsko vesoljsko agencijo. Upamo, da se bo to zgodilo pred poletjem in da lahko izdamo razpise za zbiranje predlogov o šestih glavnih delovnih sklopih, ki so bili določeni. Pogodbe bi želeli podpisati konec leta, zato da se lahko na začetku naslednjega leta čim prej začne izgradnja satelitov in satelitskega sistema. Izgradnja preostalih 26 satelitov bo trajala od dveh do treh let. Do izstrelitve bo minilo še eno leto ali dve. Zato moramo časovnemu načrtu za sistem Galileo zelo natančno slediti.
<P>
Povedati moram, da inženirji in tehniki zelo trdo delajo. Kot je že prej povedal gospod Savary, z zadovoljstvom obveščam, da bo drugi satelit Galileo, Giove-B, izstreljen z nosilne rakete Sojuz v Bajkonurju v Kazahstanu ob 0.15 v nedeljo 27. aprila 2008 (ob 4.15 po lokalnem času). Giove-B je že v Bajkonurju, v katerem poteka končno testiranje pred dnevom izstrelitve. Satelit bi se moral namestiti v svojo končno orbito sedem ur po izstrelitvi, pri čemer bo neposredno nadzorovan iz nadzornega centra Fucino v Italiji. Upajmo, da bo Giove-B tako uspešen kot Giove-A zlasti, ker ima Giove-B vso potrebno tehnologijo.
<P>
Gospod Remek, dovolite, da se zahvalim, ker ste bili prisotni, ker vi veste, kako je v vesolju.
<P>
Parlamentu sem se že obsežno zahvalil, vendar verjemite, da to niso prazne besede. Resnično menim, da je Parlament pomembno prispeval k uresničevanju tega evropskega projekta. Zato se vam zahvaljujem. Skupaj nam bo projekt Galileo uspel.
<SPEAKER ID="328" NAME="Etelka Barsi-Pataky" AFFILIATION="PPE-DE">
(HU) Gospod predsednik, ne morem dovolj poudariti, da so evropski inženirji in razvijalci izvedli odlično delo, in kot je podpredsednik napovedal, čakamo na izstrelitev satelita Giove-B. Podpredsednik Barrot je v imenu Komisije predložil nov predlog za razpravo o intenzivnem enoletnem programu, pri čemer je Evropska skupnost uvedla novo strukturo in obljubila potrebna sredstva. Program Galileo je pripravljen za svoj nov ZAČETEK ali z drugimi besedami: projekt je končan. Natančneje, pred nami je še vedno veliko težavnih nalog. Poudarila bi, da program sistema za globalno satelitsko komunikacijo, "made in Europe", ni potekal samo v korist ene ali druge države članice ali ene ali druge industrije. Pri izvajanju programa moramo vedno misliti na to. In končno, gospod predsednik, če mi dovolite izraziti osebno pripombo - ko se je program Galileo začel, še Madžarska, v kateri sem bila leta 2004 izvoljena, ni bila članica EU in tudi Slovenija ne. Zato sem izredno zadovoljna, da sodelujemo pri novi izstrelitvi 27. aprila. Program Galileo je zelo pomemben korak pri ustvarjanju močne Evrope. Hvala.
<SPEAKER ID="329" NAME="Predsednik">
Ta razprava je končana.
<P>
Glasovanje bo potekalo jutri.
<P>
Pisna izjava (člen 142)
<SPEAKER ID="330" NAME="Janusz Lewandowski  " AFFILIATION="PPE-DE">
v pisni obliki. - (PL) Kot priča in udeleženec dolgega procesa sprejemanja finančne podlage za program Galileo z zanimanjem spremljam korake Evropske unije pri izvajanju tega programa. Z načinom financiranja, ki predstavlja pomembnejši odmik od prvotnih načel, se povečuje naša skupna odgovornost za uspešnost programa. Pobuda za javno-zasebno partnerstvo je bila neuspešna. Odgovorni smo za smiselno porabo denarja evropskih davkoplačevalcev brez delitve tveganja z zasebnim sektorjem.
<P>
Zato je sistem upravljanja projekta tako pomemben. Primerno je, da imamo jasno izjavo, kot je v osnutku poročila, o tem, da je Evropska skupnost edini lastnik opredmetenih in neopredmetenih sredstev, ustvarjenih v okviru programov EGNOS in Galileo. Na žalost se zadeve premikajo počasi, saj je minilo že 11 let od tega, ko je Evropska komisija predstavila prvo sporočilo o evropskem satelitskem navigacijskem sistemu. Zamude so zagotovo znatno povečale stroške tega programa in zaradi drugih pobud na globalni ravni povečale tveganje, da bo konkurenčnost manjša. Svet ne čaka.
<P>
Ker je program izključno program Skupnosti in javnosti, to upraviči zahteve Parlamenta zaradi demokratične odgovornosti, ki jo ima, po krepitvi njegovih nadzornih in operativnih vplivov v pripravljalni in izvedbeni fazi sistema Galileo.
