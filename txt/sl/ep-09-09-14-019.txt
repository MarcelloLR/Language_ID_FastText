<CHAPTER ID="019">
Enominutni govori o zadevah političnega pomena 
<SPEAKER ID="045" NAME="Predsednik">
Zdaj bomo prešli na govore, ki ne smejo biti daljši od ene minute. Seznam zahtev je zelo dolg. To kaže na veliko željo po sodelovanju, kar je priznanje za Parlament. Vendar ne bom mogel dati besede vsem, ki bi želeli spregovoriti, ker bi 100 zahtev trajalo uro in pol, na razpolago pa je le 30 minut časa.
<SPEAKER ID="046" NAME="Seán Kelly" AFFILIATION="PPE">
(GA) Gospod predsednik, ker je to moja prva priložnost, da spregovorim v Parlamentu, bi rad začel v svojem materinem jeziku. Kot veste, je kampanja za lizbonski referendum na Irskem trenutno že v teku in upamo, da bomo 2. oktobra dobili pozitivni rezultat. Ena od stvari, ki tokrat pomeni veliko novost, so jamstva Evropske unije, ki jih je dala irski vladi glede davkov, splava in obrambe. Nova zmogljivost za šport, vključena v Lizbonsko pogodbo, ki prejšnjikrat sploh ni bila omenjena, je prav tako zelo pomembna.
<P>
Kot nekdo, ki se že celo življenje ukvarja s športom na različnih ravneh igranja in upravljanja, menim, da je možnost, ki jo daje Lizbonska pogodba, da začne EU šport resno obravnavati in da podpira avtohtone in mednarodne športe, zaigrala na pravo struno pri irski športni javnosti. Zaradi tega in zaradi drugih bolj očitnih razlogov, kot so zdravje, družbene in fizične koristi športa, je nujno, da se po Lizboni zagotovijo zadostna sredstva za...
<P>
(Predsednik je prekinil govornika)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Gospod predsednik, menim, da v smislu strukturnih problemov obstajajo določene razlike v romunskem kmetijskem sektorju v primerjavi z drugimi državami članicami. Poudariti moram, da bi morala Evropska unija uporabiti politični in gospodarski vzvod, ki ju ima, da bi večjo pozornost posvetila upravljanju s sredstvi, dodeljenimi za kmetijstvo tistim državam članicam, ki so se pridružile kasneje.
<P>
Želela bi izraziti svoje mnenje, da bi podpora trajnostnega kmetijskega sektorja z ustreznim proračunom tudi po letu 2013 rešila ta problem, kar bi kmetom predstavljalo srednjeročne in dolgoročne možnosti, poleg zadostnih sredstev, da se lahko romunsko kmetijstvo uskladi z evropskimi standardi in ustvari priložnost za združeno Evropo.
<SPEAKER ID="049" NAME="Sergej Kozlík" AFFILIATION="ALDE">
(SK) Gospe in gospodje, Madžarska in madžarske manjšine nenehno izpostavljajo vprašanje nacionalnih manjšin. S pomočjo polresnic in včasih celo laži želijo manipulirati z mnenjem evropske javnosti v svojo korist. Kakšna je resnica?
<P>
V zadnjih osemdesetih letih so bile nacionalne manjšine na Madžarskem skoraj izbrisane, medtem ko je Evropa to molče opazovala. Slovaška manjšina se je prav tako zmanjšala s 300 000 na 10 000 članov. Velikost madžarskih manjšin v mejnih državah, vključno s Slovaško, je ostala nespremenjena.
<P>
V zadnjih dveh letih je bilo na Madžarskem umorjenih šest romskih državljanov, številni pa so bili resno poškodovani. Obstaja strah pred napadi na jude, medtem ko so ostale oblike ekstremizma v porastu in se širijo čez madžarske meje. Ta agresija na Madžarskem ni bila primerno obravnavana in treba jo je obsoditi. Evropske institucije bi morale strožje nastopiti proti tem izbruhom ekstremizma.
<SPEAKER ID="050" NAME="Joăo Ferreira" AFFILIATION="GUE/NGL">
(PT) Udar, ki se je 28. junija zgodil v Hondurasu, je bil napad na svobodo političnega izražanja in na najbolj temeljne demokratične pravice ljudi iz Hondurasa.
<P>
Od takrat je de facto vlada sprejela represivne ukrepe proti ljudskemu gibanju, ki je demonstriralo na ulicah, uvedla je režim medijske zatemnitve, omejitev svoboščin, pregon, nezakonita pridržanja, izginotja in celo umore članov organiziranega odpora proti udaru.
<P>
Vsemu temu smo lahko bili priča na nedavnem obisku delegacije Konfederalne skupine Evropske združene levice/Zelene nordijske levice v Hondurasu in Nikaragvi, kjer smo se srečali z zakonitim predsednikom države, Manuelom Zelayo. Odziv evropskih institucij na te okoliščine je nejasen, če se milo izrazim. Medtem ko so nekateri nesprejemljivo tiho, drugi pozivajo obe strani, da storita vse, kar je v njuni moči in čim prej dosežeta politično rešitev, stvari, ki se razlikujejo, pa obravnavajo, kot da bi bile enake, ter se ne menijo za krivca, kot da ne bi bilo demokratično izvoljenega predsednika na eni strani in nezakonite vlade na drugi, ki ga je priprla in izgnala iz države, ko je nezakonito prevzela oblast.
<P>
Najbolj osnovno spoštovanje demokracije od evropskih institucij zahteva, da izdajo strogo in prepričljivo obsodbo udara in uvedejo ukrepe na mednarodni ravni, ki bodo povečali pritisk na nezakonito vlado, ki je na oblasti, in jo izolirali. Prav tako ne smejo priznati ali podpreti morebitnih volitev, izvedenih pred ponovno vzpostavitvijo demokratične zakonitosti v državi.
<SPEAKER ID="051" NAME="John Bufton" AFFILIATION="EFD">
Gospod predsednik, kot nov poslanec tega parlamenta menim, da je eno glavnih vprašanj, s katerim se soočajo kmetje v Walesu in preostalem Združenem kraljestvu, predlagano elektronsko identificiranje ovac, ki bo začelo veljati s 1. januarjem 2010. Dejstvo je, da oprema za skeniranje, ki se bo uporabljala, ni natančna. Kot razumem, je samo 79-odstotno natančna, kar bo povzročilo velike probleme kmetom po vsem Združenem kraljestvu.
<P>
Komisijo pozivam, da ponovno premisli o tej politiki in jo spremeni na prostovoljno osnovo. Bojim se, da bo mnogo kmetov kaznovanih zaradi nenatančne opreme in da bodo enotna plačila na kmetijo zmanjšana. V najslabšem primeru bi lahko bilo znižanje 100-odstotno. Koncesije, ki so že bile podeljene, so v pomoč, vendar ne zadostujejo.
<P>
Presenetljivo se mi zdi, da želi Komisija uvesti elektronsko identifikacijo s tako velikimi pomanjkljivostmi v opremi. Razumna pot naprej bi bila, da bi se elektronska identifikacija z januarjem uvedla le na prostovoljni osnovi. Pozivam poslance parlamenta, da me podprejo pri tem pomembnem vprašanju za kmetijstvo po vsej Evropi.
<SPEAKER ID="052" NAME="Krisztina Morvai" AFFILIATION="NI">
Gospod predsednik, ta Parlament bi želela pozvati, da sprejme takojšnje in učinkovite korake za rešitev malih in družinskih kmetij v novih državah članicah, predvsem v vzhodnih in osrednjih evropskih državah članicah, in zlasti v moji lastni državi, Madžarski.
<P>
Kaj se je zgodilo tem kmetom? Zaradi vstopa v Evropsko unijo smo morali "ponuditi", če se tako izrazim, 100 % naših trgov in v zameno smo prejeli 25 % subvencij. To ni le nepravično in nepošteno, pač pa je tudi nezakonito: šlo je za jasno kršitev Rimske pogodbe. Ker so ti kmetje poskušali biti konkurenčni v teh nepravičnih in nezakonitih okoliščinah, so morali vzeti posojila - velika posojila - da bi bili konkurenčni. Zdaj so bankrotirali in morajo prodati svojo zemljo v okoliščinah kolonizacije, ko moramo odpreti svoje ozemlje državam, ki imajo 10-krat večji BDP kot mi. Pozivam k takojšnji ponovni preučitvi Sporazuma iz Köbenhavna.
<P>
(Predsednik je prekinil govornico)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Gospod predsednik, kot drugi kolegi poslanci bi želel izpostaviti problem iz kmetijskega sektorja. Vendar pa je nedavni članek, objavljen v Wall Street Journal, še posebej pritegnil mojo pozornost, zato si štejem v čast, da ta članek predstavim Parlamentu in predložim zahteve, ki so jih postavili njegovi avtorji.
<P>
Naslov članka je po mojem mnenju dovolj nazoren, da razumemo, o čem gre: "Gospod Barroso, podrite zidove za mala podjetja". Ta članek je predvsem poziv za prihodnjo evropsko Komisijo, da se v glavnini svojih dejanj osredotoči na podporo malim in srednje velikim podjetjem, ki so v času krize zelo ranljiva, in da ne sme na kakršen koli način delati kompromisov pri izvajanju Akta o malem gospodarstvu iz leta 2008. Evropski parlament ima dolžnost, da zagotovi pravilno in učinkovito izvajanje teh ukrepov, ker jih potrebuje več kot 20 milijonov malih in srednje velikih podjetij v Evropski uniji.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Gospod predsednik, v začetku avgusta se je v Republiki Makedoniji odvila neverjetna drama, ki je šokirala bolgarsko javno mnenje. Spaska Mitrova, 23-letna makedonska državljanka in mati majhnega, še zmeraj dojenega otroka, je bila na silo odpeljana na policijsko postajo in potem premeščena v dobro poznani zapor Idrizovo, medtem ko ji je bil njen otrok odvzet. Policija jo je morala odvleči za lase od najvišjega do najnižjega nadstropja zgradbe, ker se ni želela ločiti od svojega otroka. Obtožena je bila na trimesečno zaporno kazen, ker svojemu bivšemu možu ni mogla zagotoviti postelje v spalnici svojega otroka. Lahko si predstavljate posledice tega. Gospa Mitrova je v začetku tega leta prav tako prejela bolgarsko državljanstvo. Zdi se, da je to glavni razlog za njeno nehumano obravnavo, in njen primer ni osamljen. Pred kakšnima dvema letoma sem vprašal sedanjega makedonskega zunanjega ministra: "Zakaj obstaja toliko sovraštva proti Makedoncem, ki imajo bolgarsko državljanstvo?", na kar je odgovoril: "So sledovi preteklosti". Ker prizadevanja bolgarskega predsednika in vlade niso dala nobenega rezultata, pozivam komisarja Ollija Rehna, da se osebno seznani s tem očitnim primerom krivice v državi, ki želi začeti s pristopnimi pogajanji.
<SPEAKER ID="055" NAME="Jelko Kacin" AFFILIATION="ALDE">
(SL) Italija želi vsiliti kopenski plinski terminal na mejo s Slovenijo. Evropska unija temelji tudi na medsebojnem zaupanju in dobrososedstvu. Oskrba z okolju nevarnimi energenti zahteva še posebno skrbnost v prostoru, zahteva tudi elementarno poštenost.
<P>
Ko uradna Italija Sloveniji hote zamolči čezmejne negativne posledice na okolje, škodi vsem, tudi sebi, še najbolj prebivalstvu ob spornem objektu. Slovenska javnost in slovenska država gradnji odločno nasprotujeta.
<P>
Laganje v kamere je lahko način za politično preživetje Berlusconija v Italiji. Ne more in ne sme pa biti dovoljeno kot zavestna praksa Evropske unije. To je nedopustno.
<P>
Italija grobo krši načela Evropske unije in manipulira v škodo ljudi in okolja. V ozkem Tržaškem zalivu poskuša z mednarodno prevaro zgraditi kopenski terminal v Žavljah. Degradira okolje, ruši sožitje ob meji in daje zelo, zelo slab zgled bodočim članicam.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Gospod predsednik, kar se dogaja v bivši nemški čevljarski tovarni Rhode v kraju Santa Maria da Feira, zdaj imenovanem Sociedade Luso-Alemă de Calçado, je zelo zaskrbljujoče.
<P>
Podjetje je nekoč zaposlovalo okrog 3 000 delavcev, po težavah v Nemčiji pa je skrčilo število delovnih mest in ima zdaj okrog 1 000 delavcev. Večina je žensk, ki so jim pretežno znižali število ur in plačo. Zdaj obstaja strah, da se bo po volitvah na Portugalskem podjetje morda zaprlo.
<P>
Brezposelnost v tej občini še naprej raste in zdaj prizadeva na tisoče delavcev, posebej v čevljarski industriji in industriji predelave plute. Glede tega pozivamo k posebnim nujnim intervencijskim ukrepom, da bi preprečili še en resen udarec proizvodnji in delovnim mestom na področju, ki ga je tako resno prizadela brezposelnost.
<SPEAKER ID="057" NAME="Nicole Sinclaire" AFFILIATION="EFD">
Gospod predsednik, ne priznavam veljavnosti tega, da lahko ta Parlament ali katera koli druga institucija EU sprejema zakone za Združeno kraljestvo.
<P>
Moji volivci so me poslali sem, da bi vam povedala, da si ne želijo, da bi se v Evropski uniji vsak dan porabilo 45 milijonov GBP njihovega denarja. Želimo, da se ta denar porabi v Združenem kraljestvu za šole, za bolnišnice in našo infrastrukturo, ne pa da se zapravi za korupcijo pri vaših računih pri revidiranju za 14 let.
<P>
Preprosto želim prenesti Komisiji to sporočilo ljudi, ki so me izvolili: vrnite se nazaj k svoji birokraciji in se pripravite na izstop Združenega kraljestva iz skorumpirane in na propad obsojene zmede, ki je Evropska unija.
<SPEAKER ID="058" NAME="Diane Dodds" AFFILIATION="NI">
Gospod predsednik, ta Parlament se je nedavno združil vpričo globalne teroristične grožnje. V mojem volilnem okrožju Severne Irske poznamo bolečino terorizma. Da, v zadnjih letih smo bili priča preoblikovanju v Severni Irski, vendar še zmeraj obstajajo tisti, ki si želijo prelivanja krvi.
<P>
Prejšnji teden so v zadnji seriji incidentov skrajni republikanci podstavili bombo, težko 600 lb (272 kg), ki je bila odkrita v južnem Armaghu. Če je ne bi odkrili, bi bila izgubljena številna življenja. Na Severnem Irskem nismo pozabili na žrtve iz preteklosti in terorizma, zato prosim Parlament, da podpre odškodninsko kampanjo proti Libiji. Libija je IRI priskrbela orožje. To orožje je vzelo mnogo življenj in uničilo druga. Za to morajo odgovarjati.
<SPEAKER ID="059" NAME="Eduard Kukan" AFFILIATION="PPE">
(SK) Na začetku novega mandata se moramo zavedati svoje skupne odgovornosti za mirni razvoj evropske celine na način, ki bo zagotovil mirno in uspešno življenje našim državljanom. Prav tako moramo pokazati svojim državljanom, da smo tukaj zanje, da smo tukaj, da jim služimo.
<P>
Tega se moramo nenehno zavedati, tudi če med člani naše družine obstajajo problemi. Evropski način reševanja stvari je preko ustreznega partnerskega dialoga, ki se osredotoča na razumno rešitev, in ne preko ignoriranja druge strani in predstavljanja vprašanj neposredno evropskim institucijam, kot je ta.
<P>
Racionalni medsebojni dialog na trajni osnovi je prav tako način za odrekanje podpore ekstremistom na obeh straneh meje in za zatiranje v kali ali resno omejitev nevarnih dejavnosti, za katere bi se lahko odločili v prihodnosti.
<SPEAKER ID="060" NAME="Rovana Plumb" AFFILIATION="S&amp;D">
(RO) Boj proti rasizmu je del močnih evropskih politik, vendar so pred manj kot tednom dni nemški in britanski politiki črnili romunske delavce, morda zaradi nevednosti ali pa jih motivira pridobivanje naklonjenosti in glasov prebivalstva. Hude izjave, kot so "Romuni bi zasadili nož v tebe kot bi trenil", podane na javnem shodu v Združenem kraljestvu, ali pa komentar nemškega politika, ki je izjavil, da Romuni ne pridejo na delo ob 7.00 in ne vedo, kaj morajo delati, so velik razlog za zaskrbljenost. Oblikujemo evropske politike za boj proti rasizmu. To je naš skupni cilj. Kaj pa naredimo, ko takšne izjave dajejo politiki iz velikih držav članic Evropske unije?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Gospod predsednik, prejšnji teden so tri baskovske ladje za lov na tune spet ogrožali somalijski pirati. Skrbijo nas ponavljajoči se napadi na ribiške ladje na tem področju, dejstvo, da se žrtve ne počutijo varne, in da španska vlada ne ukrepa. Ti napadi bi se lahko, kot pravijo ribiči, poslabšali z nastopom monsunov.
<P>
Zato pa želim, preden bo prepozno, Parlamentu povedati, da na teh ladjah nujno potrebujemo oboroženo vojaško spremstvo. Obstajajo evropske vlade, kot sta Francija in Italija, ki so to storile in je bilo uspešno.
<P>
Komisija bi zato morala priporočiti, da vse države članice sprejmejo takojšnje in učinkovite ukrepe, kot je ta. Nujno moramo razširiti zaščitna merila, ki so bila vzpostavljena za trgovske mornariške poti do ribolovnih območij.
<P>
Ta Parlament ima problem, ki se je začel z Resolucijo o piratstvu z dne 23. oktobra lani.
<P>
Na koncu bi želel ponovno poudariti naše prepričanje, da Evropa potrebuje skupno zunanjo in varnostno politiko, zaradi katere so evropske institucije učinkovitejše in verodostojne pri odzivih na krizo te vrste.
<SPEAKER ID="062" NAME="Georgios Toussas" AFFILIATION="GUE/NGL">
(EL) Gospod predsednik, smrtonosni napadi nemških čet, ki so del okupatorske vojske v Afganistanu, skupaj z Združenimi državami Amerike, Evropsko unijo in Natom, so se med napadom na regijo Kunduz 4. septembra 2009 prelevili v masaker, med žrtvami je bilo mrtvih več kot 135 civilistov, številni so bili ranjeni, med njimi tudi otroci, in pomenijo vojne zločine zoper afganistansko ljudstvo.
<P>
Napad seveda ni bil proti Talibanom; šlo je za napad proti 500 civilistom. Vsakodnevno prelivanje krvi, organizacija nasilnih in skorumpiranih volitev za nastavitev lutk afganistanske okupacije ter revščina in beda, s katerima se spopada afganistansko ljudstvo, razkrivajo, da imajo imperialistični napadi Združenih držav Amerike, Evropske unije in Nata v tej okupirani državi - in v številnih drugih državah - pod pretvezo boja proti terorizmu katastrofalne posledice za ljudi.
<P>
Izjave, ki so jih dali novi generalni sekretar Nata, Anders Fogh Rasmussen, ter zunanji ministri Evropske unije, imajo le en cilj: nadaljevati s posredovanji proti ljudem. Ljudje v vsaki državi in vsaki državi članici Evropske unije morajo zahtevati in vztrajati, da čete zapustijo njihove države in se vrnejo v lastno državo.
<SPEAKER ID="063" NAME="Gerard Batten" AFFILIATION="EFD">
Gospod predsednik, 2. oktobra bodo imeli Irci referendum o Lizbonski pogodbi. Lizbonska pogodba je skorajda identična Evropski ustavi, ki so jo Francozi in Nizozemci odločno zavrnili. Lizbonsko pogodbo so Irci že enkrat zavrnili, vendar je "ne" vedno nepravilni odgovor, kar se tiče Evropske unije, ko gre za nadaljnjo politično integracijo. Zato so Irci prisiljeni imeti še en referendum, tako da lahko podajo edini odgovor, ki je v Evropski uniji sprejemljiv - to je "da".
<P>
Evropska unija uničuje demokracijo v svojih državah članicah. EU temelji na napačnem prikazovanju, prevarah in lažeh. Britancem sta naša prezirljiva vlada in politični razred odrekla referendum natanko zato, ker vedo, da bi rezultat bil odmeven "ne". Ne glede na rezultat na Irskem pa bo Velika Britanija nekega dne zapustila Evropsko unijo in ponovno vzpostavila svojo nacionalno neodvisnost. S ponosom bom izkoristil svoj položaj uradnika za kampanje za brezpogojni umik Velike Britanije iz Evropske unije.
<SPEAKER ID="064" NAME="Predsednik">
Hvala, gospod Batten. Dal sem vam dodatnih 14 sekund, čeprav ste izjavili neresnico, namreč da je Lizbonska pogodba enaka kot Ustava.
<SPEAKER ID="065" NAME="George Becali" AFFILIATION="NI">
(RO) Gospod predsednik, danes bi rad spregovoril o evropskem projektu "Glasovi mladosti", za katerega imam čast, da sem bil naprošen za njegovega pokrovitelja. Cilj tega projekta, v katerem sodelujejo mladi iz vsake države članice, je opredeliti in ponuditi rešitve za socialne probleme, s katerimi se soočajo. Prosim vas, gospod predsednik, pa tudi predsednika Evropske komisije, da zagotovite, da bomo namenili večjo pozornost predlogom, ki nam jih dajejo. V teh težkih časih je naša odgovornost, da Evropi in predvsem mladim evropskim državljanom zagotovimo jasno priložnost. Moji generaciji je bilo dano, da je sodelovala pri izgradnji združene Evrope. Mladi ljudje, ki predstavljajo današnjo Evropo, predvsem pa Evropo jutrišnjega dne, pa imajo pravico, da jo spremenijo tako, kot so si jo zamislili. Hvala vam in naj bo Bog z nami.
<SPEAKER ID="066" NAME="Predsednik">
Hvala vam, prav tako se vam zahvaljujem, da ste bili jedrnati.
<SPEAKER ID="067" NAME="Csaba Sógor" AFFILIATION="PPE">
(HU) Duh ekstremne levičarske in ekstremne desničarske ideologije, ki odraža dve diktatorstvi, ki sta prevladovali v Evropi v 20. stoletju, se vrača, da bi strašil v Evropski uniji 21. stoletja. Državljanu EU je bilo prepovedano potovati v drugo državo. Svoboda gibanja te osebe je omejena. Neka država je zaprla 15 državljanov, jih obtožila izdaje ter jim prepovedala odhod iz države, ker so z isto mislečimi rojaki nameravali razpravljati o problemih manjšin na Forumu madžarskih poslancev iz Karpatske kotline. V tej državi so ljudje kaznovani, ker v bolnišnicah, na policijskih postajah, v domovih za starejše in porodnišnicah uradnega jezika ne govorijo pravilno. V Evropski uniji se tako ne ravna niti s priseljenci, kaj šele z ljudmi, ki na tem ozemlju živijo že tisoč let in kjer nova država obstaja šele 17 let. Zato je tako pomembno, da se znotraj Evropske unije uvede enotni zakon za varstvo manjšin, ki bo obvezujoč za vsako državo.
<SPEAKER ID="068" NAME="Arlene McCarthy" AFFILIATION="S&amp;D">
Gospod predsednik, rada bi obvestila Parlament, da je prejšnji teden pravosodni minister Združenega kraljestva oprostil gospoda Michaela Shieldsa, mojega volivca, in ta je bil izpuščen iz zapora, kjer je odslužil štiri leta in pol kazni za zločin, ki ga ni zagrešil.
<P>
Michael je bil oproščen na podlagi dokazov, ki jasno kažejo, da je pri zadevnem zločinu nedolžen v moralnem in tehničnem smislu. Leta 2005 je bil v manj kot pet tednih aretiran, obtožen in obsojen zaradi brutalnega napada na Martina Georgieva, bolgarskega pisatelja, in sicer kljub pomanjkanju forenzičnih dokazov, pomanjkljivemu postopku identifikacije in podpisanemu priznanju napada s strani neke druge osebe, Grahama Sankeya.
<P>
Danes bi se rada zahvalila predsednikoma Borrellu in Pötteringu in Odboru za peticije Evropskega parlamenta za njihovo podporo Michaelove kampanje za pravico. A to ni konec tega postopka in predsednika in Odbor za peticije prosim, naj še naprej podpirata Michaelovo kampanjo za pravico in takoj posredujeta pri bolgarskih oblasteh, da bodo pregledale dokazno dokumentacijo. To je nujno potrebno, če želimo vsakemu našemu državljanu dati zaupanje v pravosodno in policijsko sodelovanje v Evropi.
<SPEAKER ID="069" NAME="Siiri Oviir" AFFILIATION="ALDE">
(ET) V bančništvu je potreben nadzor. Takšno je stališče Evropskega sveta in Evropske komisije. V študiji Evropske komisije o zaščiti potrošnikov, ki je bila objavljena februarja, je bilo razkritih več negativnih trendov v bančništvu. Kot izvoljena predstavnica iz Estonije bi rada predstavila nekaj primerov iz Estonije v zvezi z dvema švedskima bankama, ki poslujeta v Estoniji. Težava je, da ti banki v Estoniji potrošnike obravnavata drugače kot potrošnike v njuni domači državi. Tako cene bančnih storitev kot tudi obrestne mere so za estonske potrošnike bistveno višje. Obrestne mere se, na primer, razlikujejo od 0,21 % na Švedskem do 12,2 % v Estoniji - to je 600-kratna razlika.
<P>
Uporaba finančne krize kot opravičilo za neenako obravnavo ni v skladu z vrednotami Evropske Unije. In rada bi vprašala Švedsko, ki trenutno predseduje Evropski Uniji, kaj ima povedati o tem in kako dolgo se bodo nadaljevale te razmere v Estoniji.
<SPEAKER ID="070" NAME="Hans-Peter Martin" AFFILIATION="NI">
(DE) Gospod predsednik, dejal sem, da potrebujemo demokratično revolucijo, sedaj pa se soočamo z razmerami, ki predstavljajo nevzdržno stanje za vse nas, ki po lastni svobodni volji nismo zastopani v nobeni politični skupini v tem Parlamentu.
<P>
Predsedstvo bi prosil, naj najde prijateljsko rešitev glede vprašanja koordinatorjev. V tem pogledu smo diskriminirani, saj ne smemo sodelovati na sestankih koordinatorjev v različnih odborih in biti primerno aktivni. Z veseljem bi rad pomagal, da bi se izognili položaju, ko je bila posledica postopkov pred Sodiščem Evropskih skupnosti - kakor že prej ob začetku zadeve o diskriminaciji iz leta 2001 - ugotovitev, da so do sedaj vse sprejete odločitve o koordinaciji nezakonite. To ne bi le v veliki meri škodilo Parlamentu, pač pa je nepotrebno tudi s političnega stališča.
<P>
Zato prosim predsedstvo, da nujno pripravi ustrezne ukrepe, da prekine to diskriminacijo proti samostojnim poslancem in da se vrne nazaj k razumnim delovnim metodam zadnjih desetih let.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Gospod predsednik, to poletje je teroristična skupina ETA v Španiji umorila tri ljudi; tri ljudi, ki so zagovarjali pravo in svobodo: uslužbenca nacionalne policije in dva uslužbenca civilne garde. Rad bi izrazil našo solidarnost, podporo in skrb za njihove družine.
<P>
ETA je kriminalna združba, za katero v Evropi ni prostora, ker v Evropski uniji ni prostora za radikalizem, totalitarizem in teroristične morilce.
<P>
Evropski parlament in vse evropske institucije bi zato morali še naprej obsojati teroriste organizacije ETA in delati z namenom, da se odpravi in zatre rak terorističnih napadov s strani organizacije ETA in njenih sokrivcev iz naše celine.
<P>
Zato se želim s svojim prvim govorom na tem rednem plenarnem zasedanju Evropskega parlamenta v tem zakonodajnem obdobju spomniti in izkazati spoštovanje vsem žrtvam terorizma organizacije ETA, obsoditi teroristično organizacijo ETA v tem Parlamentu in povabiti vse, kot Evropejce, k skupnemu delu, z zakonom na naši strani, da izženemo organizacijo ETA in njene podpornike, za dobro Baskije, Španije in Evrope.
<SPEAKER ID="072" NAME="Ioan Mircea Paşcu" AFFILIATION="S&amp;D">
Gospod predsednik, osebno mislim, da je prišel čas za spremembo v našem pristopu do energetskih problemov, namreč, s postopnim prenosom poudarka iz "energetske varnosti" - to je s poskušanjem zagotavljanja naše trenutne oskrbe s strani začasnih dobaviteljev - na "varno energijo", kar pomeni popolno izkoriščanje energetskih virov, ki so trdno pod nadzorom EU.
<P>
Seveda bodo zato nekaj časa potrebni vzporedni ukrepi v obe smeri, dokler ne bo pretehtalo slednje, ker bi seveda morala Evropa, če kot takšna dejansko želi postati resnično mednarodni akter, najprej doseči nadzor nad svojo energetsko oskrbo. Sicer bo še naprej zbirka nacionalnih akterjev, kjer vsak zasleduje svoje nacionalni interese, in bo tako ranljiva za taktiko deljenja in nadziranja s strani neusmiljenih zunanjih dobaviteljev.
<SPEAKER ID="073" NAME="Chris Davies" AFFILIATION="ALDE">
Gospod predsednik, pred šestimi meseci sta svet pretresla smrt in uničenje, ki ju je Izrael zadal Gazi. Sedaj so se kamere umaknile, a gospodarsko obleganje se nadaljuje. Manj kot četrtina materialov in potrebščin, ki jih potrebujejo ti ljudje, pride prek kontrolnih točk - vsega skupaj le 18 predmetov. Nič za obnovo, nič za poslovanje, nič, kar bi ustvarjalo delovna mesta ali nudilo upanje. Posledično Izrael zadržuje milijon in pol ljudi v obliki zapora, obdanega z obzidjem, ki ga stražijo oboroženi stražarji.
<P>
Gospod predsednik, prosim vas, da gospodu predsedniku prenesete sporočilo, da bi moral čim prej obiskati Gazo in sam presoditi razmere. Če meni, da takšno kolektivno kaznovanje ni sprejemljivo, bi moral spregovoriti v imenu nedolžnih.
<SPEAKER ID="074" NAME="Elisabeth Köstinger" AFFILIATION="PPE">
(DE) Gospod predsednik, gospodarska kriza je močno prizadela kmetijsko proizvodnjo. Razmere predvsem v sektorju proizvodnje mleka so se v zadnjih 20 mesecih izrazito poslabšale. S cenami pod 0,21 EUR morajo kmetje svoje mleko prodajati po ceni, ki je nižja od njihovih proizvodnjih stroškov. Preživetje mnogih družinskih kmetij v EU je v veliki nevarnosti in sedaj jih lahko mnogo od njih preživi le tako, da se zanašajo na svoje osebne prihranke, to pa vsekakor ni trajnostna rešitev.
<P>
Številke Komisije dajejo dramatično podobo padca cen mleka in mlečnih izdelkov. Podporni ukrepi za sektor proizvodnje mleka so ključnega pomena za preprečitev propada v kmetijstvu. Kakovost ima ceno, a zdi se, da to načelo za kmetijski sektor ne velja več. Sedaj cena proizvajalca nima nikakršne povezave z maloprodajnimi cenami.
<P>
Naše družinske kmetije nujno potrebujejo ukrepe za podporo trgu. Tu gre za zagotavljanje zanesljive preskrbe s hrano v Evropi. Predvsem pa ne smemo pozabiti, da je več sto tisoč delovnih mest v Evropi odvisnih od delovanja kmetijstva.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Gospod predsednik, jutri bo gospod Barroso skušal dobiti našo podoro pri potegovanju za zagotovitev svojega drugega mandata. Parlament bi rada spomnila, da so se poljski delavci v ladjedelnicah večkrat pritožili Komisiji in pozivali k odločitvi, ki bi zavarovala njihova delovna mesta. Pojavila se ni nikakršma pomoč, ker je pod vodstvom gospoda Barrosa Komisija pokazala popolno nezanimanje za probleme, ki prizadevajo delavce. Več tisoč poljskih delavcev v ladjedelnicah še vedno trpi boleče posledice Komisijine antisocialne politike do njihovih skupnosti. Dobro bi bilo, da bi si zapomnili, da smo bili izvoljeni v ta Parlament, da bi zastopali državljane, vendar to ni niti politika niti Unija, ki jo pričakujejo naši volivci.
<P>
Če podpremo gospoda Barrosa, se ne bo nič spremenilo. Dejavnosti Komisije in njene zakonodajne pobude bodo vse bolj oddaljene od potreb Evrope. Imenovati moramo predsednika in komisarje, ki bodo zagotovili, da bodo imeli socialni cilji prednost pred gospodarskimi. Izbrati moramo socialno Evropo, kjer je usoda delavcev ravno toliko pomembna kot dobiček. Gospe in gospodje, ne smemo si dovoliti, da nas zavede prijazno govorjenje, ki se uporablja kot dimna zavesa za prikrivanje neusmiljene in nehumane politike desnega krila.
<SPEAKER ID="076" NAME="Bill Newton Dunn" AFFILIATION="ALDE">
Gospod predsednik, rad bi izpostavil primer gospoda Johna Zafiropoulosa, ki je v zaporu v Grčiji. Njegova družina, ki so moji volivci, je prepričana v njegovo nedolžnost. V začetku letošnjega leta sem pisal ministru za pravosodjev Atenah in izpostavil ta primer. Odgovora nisem dobil, zato sem v svojem enominutnem govoru, ki sem ga imel maja v tej polkrožni dvorani, postavil to vprašanje. Takoj po mojem govoru je stalno predstavništvo Grčije pridrvelo v mojo pisarno in mi obljubilo takojšnji osebni odgovor ministra. Štiri mesece kasneje: nič.
<P>
Če nas grško stalno predstavništvo sedaj posluša v polkrožni dvorani, bi rad izrazil svoje presenečenje in zaskrbljenost, da se ni nič zgodillo.. Bi mi lahko prosim priskrbeli odgovor od ministra in ponovno pogledali zadevo gospoda Johna Zafiropoulosa?
<SPEAKER ID="077" NAME="Ioannis Kasoulides" AFFILIATION="PPE">
Gospod predsednik, v času turške invazije na Ciper leta 1974 je turški novinar fotografiral 14 ciprskih vojakov, ki so se predali turški vojski. Ta fotografija je postala simbol ugotavljanja usode pogrešanih oseb. Telesa vojakov so bila pred nekaj tedni identificirana s pomočjo DNK, potem ko so bili pred 35 leti pobiti in vrženi v vodnjak na okupiranem severnem delu otoka. To kaže na očitno kršenje Ženevske konvencije s strani turške vojske, ki je bila odgovorna za zapornike, ki so se ji predali.
<P>
Ta Parlament pozivam, da od Turčije zahteva sodelovanje z Odborom ZN za pogrešane osebe tako, da priskrbi svoje zapise in odpre dve nedavno izpostavljeni parceli v Lapithosu, imenovani "omejeni vojaški območji", kjer naj bi bilo pokopanih še dodatnih 800 zapornikov.
<SPEAKER ID="078" NAME="Derek Vaughan" AFFILIATION="S&amp;D">
Gospod predsednik, ta Parlament bo imel mnogo pomembnih razprav in sprejeti bo moral mnogo pomembnih odločitev glede proračunskih zadev. Trenutno seveda obravnavamo proračun za leto 2010 in še vedno je potrebno rešiti mnogo vprašanj, preden se bomo o njem dogovorili. Ta Parlament bo prav tako kmalu začel razpravljati o novi finančni perspektivi za obdobje po letu 2013.
<P>
A imamo tudi vmesni pregled proračuna in zdi se mi, da smo skoraj pozabili na to. Na to ne bi smeli pozabiti, ker nam bo to v prihodnosti prineslo velike priložnosti. S tem bomo dobili možnost, da ponovno pregledamo svoje možnosti. Dobili bomo na primer možnost, da več sredstev vložimo v nov načrt za gospodarsko regeneracijo Evrope. Morda nam bo celo prineslo možnost, da v ukrepe, ki bodo konec letošnjega leta sprejeti v Köbenhavnu, vložimo dodatna sredstva.
<P>
Verjamem, da se mora ta Parlament še naprej osredotočati na svoj cilj. Ta Parlament bi moral še naprej pritiskati na Svet in Komisijo, da bi poskrbel, da ponovno obravnavata vmesni pregled in nam dasta priložnost, da predložimo svoje prednostne naloge.
<SPEAKER ID="079" NAME="Pál Schmitt" AFFILIATION="PPE">
(HU) Svoboda govora, gospod predsednik, vključno s svobodo izbiranja jezika, v katerem želiš govoriti, je temeljna človekova pravica. Jezik je simbol osrednjega pomena za ljudi, ki ga govorijo, osnova njihove identitete. Vsakdo, ki ima takšno mnenje o svojem lastnem jeziku, mora spoštovati jezik vsake druge skupnosti. Vendar pa bil eden od uradnih jezikov EU, madžarščina, na Slovaškem nedavno napaden na način, ki je popolnoma v nasprotju z evropsko miselnostjo. Njihov zakon o jeziku očitno diskriminira pravico polmilijonske madžarske skupnosti do uporabe njihovega lastnega jezika. V nekaterih primerih je mogoče uveljavljati tudi globo v znesku 5 000 EUR.
<P>
Evropska unija je predana kulturni in jezikovni raznolikosti in ob upoštevanju tega je bil celo imenovan komisar za večjezičnost. Evropska listina o regionalnih in manjšinskih jezikih, ki jo je ratificirala tudi Slovaška, državljanom zagotavlja pravico, da lahko uporabljajo svoj materni jezik na vsaki ravni izobraževanja, za upravne zadeve, v javnih ustanovah in uradnih dokumentih. Edini temelj institucij EU ne sme dovoliti eni od držav članic, da tako očitno ravna v nasprotju s temeljnimi normami EU in sproža napad na pravice manjšin, ne da bi o tem spregovoril.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Parlament je pred nekaj meseci razpravljal o razmerah poljske ladjedelniške industrije. Dosežen je bil sporazum. Gospod Schulz, predsednik naše politične skupine, je v imenu skupine potrdil, da Parlament ni pristal na odpravo več deset tisoč delovnih mest v ladjedelnicah in v podjetjih, ki jih zagotavljajo. Gospod Schulz je potrdil, da se ta Parlament ni strinjal za zaprtjem te industrije na Poljskem ali s posledičnim zmanjšanjem evropske industrijske zmogljivosti.
<P>
Preteklo je šest mesecev, razmere pa so naslednje. Vlada ni uspela privatizirati ladjedelnic, Komisija ni nikakor upoštevala stališča Parlamenta, ladjedelnice ne proizvajajo, prihodnost je negotova, ljudje so izbubili delovna mesta in so ostali v negotovem položaju. Zagotovo se vsi strinjamo, da Komisiji primanjkuje koncept evropske industrijske politike in da ne uspe razumeti, da so bile ladje potrebne v preteklosti, da so potrebne sedaj in da bodo potrebne tudi v prihodnjih letih.
<SPEAKER ID="081" NAME="Tunne Kelam" AFFILIATION="PPE">
Gospod predsednik, 23. avgusta 2009 je bila 70. obletnica sramotnega nacistično-sovjetskega pakta, ki je razdelil Evropo. Mislim, da je to šokanten primer kako blizu si lahko postanejo navidezno nasprotni politični ekstremi. Moskva in Berlin sta se takrat dogovorila, da je njuna prva naloga uničiti demokratični politični red v Evropi, tako Moskva kot tudi Berlin sta hotela zavladati svetu. Zato ne smemo nikoli pozabiti, da sta bila za začetek druge svetovne vojne potrebna dva diktatorja.
<P>
Stalin je štiri dni pred podpisom tega pakta le-tega smisel pojasnil svojim tovarišem: "V interesu Sovjetske zveze je, da med rajhom in kapitalističnim anglo-francoskim blokom izbruhne vojna. Narediti je potrebno vse, da bo vojna trajala čim dlje, da bosta obe strani izčrpani. Potem bomo imeli ogromno prostora, da razvijemo svetovno revolucijo."
<P>
Poslance bi rad spomnil na resolucijo Evropskega parlamenta, ki je bila sprejeta prejšnjega aprila, da se 23. avgust razglasi za skupni dan spomina na žrtve stalinizma in nacizma.
<SPEAKER ID="082" NAME="Boris Zala" AFFILIATION="S&amp;D">
(SK) Tako na zadnji seji Parlamenta kot tudi na današnji smo slišali govore mnogih madžarskih poslancev, ki kritizirajo slovaški zakon o jeziku. Rad bi omenil, da smo vsem poslali dokumente, ki vsebujejo različne argumente, večina katerih, če povem preprosto, vsebujejo napačne razlage, izmišljotine in celo namerne laži.
<P>
Slovaški zakon o jeziku je v celoti v skladu z vprašanji o človekovih pravicah in s pravicami, ki ščitijo jezike manjšin. Po mojem mnenju madžarski poslanci EP vodijo zelo nevarno politiko izrecnega in neposrednega izzivanja ekstremizma, tako na Madžarskem kot tudi v njenih sosednjih državah. Po mojem mnenju bi morali spoznati, da je to zelo nevarna politika in, kakor smo slišali danes, bi morali s temi izmišljotinami prenehati.
<SPEAKER ID="083" NAME="Alojz Peterle" AFFILIATION="PPE">
(SL) Več državljanov Republike Slovenije in Italije me je prosilo, naj na tem mestu opozorim na namero Republike Italije, da v Tržaškem zalivu zgradi plinski terminal.
<P>
Delim zaskrbljenost slovenskih in italijanskih okoljevarstvenih organizacij, da bi lahko plinski terminal močno obremenil okoljsko že sedaj preobremenjeno področje. Gre za akvatorij Tržaškega zaliva z močno urbaniziranim zaledjem. Omenjene organizacije izražajo tudi dvome v pristnost dokumentacije, ki je služila za presojo vplivov na okolje.
<P>
Pozivam vladi Italije in Slovenije, da tudi glede tega projekta sodelujeta v skladu z memorandumom, ki sta ga podpisali lani septembra - da torej sodelujeta pri ekoloških presojah v severnem Jadranu, oziroma Tržaškem zalivu - in pričakujem, da bo taka presoja vodila k ustreznejši lokaciji za izgradnjo plinskega terminala, kot pa je Tržaški zaliv.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Gospod predsednik, strinjam se z estonsko kolegico, gospo Oviir, da gospodarske krize še zdaleč ni konec. Povsod po Evropi se pojavlja posebne vrste optimizem, čeprav se brezposelnost veča, nacionalna gospodarstva se zadolžujejo, prebivalstvo se stara in nad Evropo visi neke vrste trojna giljotina, in kjlub vsemu je bilo razglašeno, da je recesije konec. Načrtuje se strategija za izhod iz krize, kakor je ta, da se nam ni treba truditi z nadaljevanjem strategije za oživitev gospodarstva. Evropa je zelo dobro in na vzoren način začela strategijo za oživitev gospodarstva in za reševanje gospodarske krize do te mere, da so se Združene države Amerike od Evrope nekaj naučile in sledile njenemu primeru, a potem je Evropa to popolnoma upočasnila. Nadalje, ta lažen optimizem vodi tudi do napačnih rešitev. Gospodarska kriza še ni rešena.
<SPEAKER ID="085" NAME="Marian-Jean Marinescu" AFFILIATION="PPE">
(RO) Oblikovanje Zavezništva za evropsko povezovanje kot posledica predčasnih volitev, ki so bile izvedene julija 2009, ponovno potrjuje proevropsko predanost državljanov Republike Moldavije. Narejen je bil izredno pomemben korak, za katerega si Moldavija in Evropska unija ne moreta privoščiti, da bi ga napačno obravnavali.
<P>
Politični položaj je še vedno krhek. Zato je uspeh zavezništva in posledično demokratične Moldavije v veliki meri odvisen od podpore njunih evropskih partnerjev. Moldavija je prevzela odgovornost, da se zaveže proevropski smeri. Evropska unija je odgovorna, da to njeno pot poenostavi.
<P>
Izbira moldavskega prebivalstva za evropsko možnost se sedaj kaže tudi na politični ravni. Zato moramo brezpogojno podpreti Zavezništvo za evropsko povezovanje v Republiki Moldaviji, saj predstavlja edino možnost za njeno postopno povezovanje v evropsko družino. Evropsko komisijo pozivam, naj nujno sklene podpis novega sporazuma z Republiko Moldavijo in naj uporabi vsa potrebna sredstva, da pomaga tej republiki iz težkih finančnih razmer v katerih se nahaja.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) Verodostojnost Evropske unije je popolnoma spodkopana, če ta spregovori le v primeru kršenja človekovih pravic, ki se dogaja zunaj EU, a ne stori ničesar v primeru resnega kršenja človekovih pravic, ki se je nedavno zgodilo na Slovaškem kot posledica nacionalnega zakona o jeziku in je prav tako sprožilo napetost v odnosih med večinskimi in manjšinskimi skupnostmi, ki ji ni primere.
<P>
Jezik manjšine je bil podrejen jeziku večine, kakor se je izrazil tudi gospod Vollebaek, visoki komisar za narodne manjšine OVSE. Svojemu kolegu, gospodu Borisu Zalaju bi rad poudaril, da bi bili zelo veseli, če nam ne bi bilo treba tega vprašanja izpostavljati tu v Evropskem parlamentu. To sem storil le zaradi dejstva, da je na Slovaškem začel veljati zakon, ki resno omejuje uporabo jezikov manjšin in je diskriminatoren tudi do madžarske skupnosti, ki tam živi. Zato bosta naslednja Komisija in gospod Barroso odgovorna za ustanovitev forumov, kjer bo mogoče preveriti tovrstne primere, kakor je v svojem pismu navedel Leonard Orban. Slovaška mora spoštovati svoje mednarodne zaveze, Okvirno konvencijo za varstvo narodnih manjšin in Evropsko listino o regionalnih in manjšinskih jezikih.
<SPEAKER ID="087" NAME="Piotr Borys" AFFILIATION="PPE">
(PL) Gospod predsednik, za besedo sem prosil, da bi spregovoril o misiji v Afganistan. Ta tema je prežeta s težavami za vse, ki jih to zadeva. Prizadeta sta tako Nato kot tudi Evropska unija. Predvsem sem želel izpostaviti potrebo po tem, da se večji poudarek nameni potrebI po humanitarni, socialni in gospodarski pomoči za prebivalce Afganistana, ki so bili 30 let žal predmet učinkov vojne. To zadevo izpostavljam ob ozadju stopnjevanja ukrepov, med katere sodijo napadi na vojake v okviru predsedniških volitev. Kakor se vsi zavedamo, so ti napadi postali vse pogostejši in nasilni v času približevanja volivam. Takšna pomoč je posebno pomembna v okviru razvoja zaupanja in obnove države.
<P>
Nedavno je v Afganistanu izgubil življenje poveljnik poljskih oboroženih sil, Daniel Ambroziński. Kaže, da je bila njegova smrt v osnovi posledica slabosti afganistanske vojske in policije, ki je podlegla podkupnini. Dobro je znano, da so afganistanska vojska in policijske sile v težkem finančnem položaju. Po navedbah medijev imajo afganistanski vojaki srečo, če zaslužijo 20 USD. Pomembno je, da vojaška prizadevanja spremljajo socialna, humanitarna in gospodarska pomoč.
<SPEAKER ID="088" NAME="Predsednik">
Dvajset sekund za gospoda Kellya, za zelo kratek nasprotni odgovor.
<SPEAKER ID="089" NAME="Seán Kelly" AFFILIATION="PPE">
Gospod predsednik, zelo na kratko bi rad le povedal, da je bila nocoj o Lizbonski pogodbi na Irskem s strani britanskega kolega podana napačna in nekoliko prezirljiva izjava. Irske ni nihče prisilil, da o Lizbonski pogodbi glasuje drugič. To je bila odločitev, ki jo je neodvisno sprejel irski parlament in jo bo neodvisno izvedlo irsko ljudstvo. V bistvu nismo bili k ničemur prisiljeni odkar smo leta 1992 postali neodvisni od Britanije.
<SPEAKER ID="090" NAME="Predsednik">
Gospe in gospodje, v 45 minutah smo imeli 39 govorov. Mislim, da so to dobri rezultati - to je bila dobra razprava - in svoje najboljše želje izražam predvsem tistim, ki so imeli svoj prvi govor. Zlasti bi rad poudaril potrebo po tem, da Komisija upošteva pripombe iz razprave, ali pa bo naš Parlament le kraj za sproščanje jeze. Komisija je bila pozorna. Opazil sem, da so bili naši komisarji zelo pozorni in da bodo upoštevali vse pripombe, ki so jih podali naši kolegi poslanci.
