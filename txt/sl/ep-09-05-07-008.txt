<CHAPTER ID="008">
Skupna pravila dodeljevanja slotov na letališčih Skupnosti (razprava) 
<SPEAKER ID="047" NAME="Predsednik">
Naslednja točka je poročilo gospoda Coste v imenu odbora za promet in turizem o predlogu Uredbe Evropskega parlamenta in Sveta o spremembi Uredbe (EGS) št. 95/93 o skupnih pravilih dodeljevanja slotov na letališčih Skupnosti - C6-0097/2009 -.
<SPEAKER ID="048" NAME="Paolo Costa" LANGUAGE="IT">
Gospod predsednik, gospod Tajani, gospe in gospodje, v zadovoljstvo mi je, da lahko odprem to razpravo z zaključkom, če se tako izrazim, da tokrat Parlamentu priporočam sprejem spremembe, ki smo jo pripravili s skupino predstavnikov znotraj odbora, da zaključimo to poročilo na prvi obravnavi in tako pridobimo odobritev za uredbo.
<P>
To delamo z velikim občutkom odgovornosti. Mislim, da se bo podpredsednik Tajani strinjal, da je način, na katerega smo želeli odgovoriti na trenutno objektivno potrebo in težavo letalskih družb - ki jim bo omogočila, da ohranijo svoje časovne slote, čeprav jih med poletno sezono letos ne bodo uporabili - je potreben, a zelo grob ukrep, ki ga je treba izboljšati.
<P>
Treba ga je izboljšati, ker smo videli v kratkem času, ko je bila dovoljena razprava glede tega, da obstajajo med letalskimi družbami različni interesi, ki so vsi popolnoma legitimni, da podjetja čakajo, da nadomestijo druga podjetja, če prva ne morejo izpolniti svojih zavez, da obstajajo različni interesi med letalskimi družbami in letališči, kar se je zgodilo šele pred kratkim, in predvsem obstajajo interesi potnikov, najpomembneje med tistimi, ki uporabljajo letalske družbe in letališča v najbolj oddaljenih regijah, ki bi bili bolj izpostavljeni tveganju, če bi odločitev o ohranitvi ali ukinitvi slotov bila odvisna samo od njihove dobičkonosnosti za zadevna podjetja.
<P>
To vse so vprašanja, ki smo se jih uspeli zelo na hitro dotakniti, pa vendar smo jih pripravili. Menili smo, da se moramo ukvarjati z osnovnim problemom, in sicer z obravnavo slotov na primeren način, kot javno dobrino, ki se lahko dodeli ali odobri zasebnim subjektom, kot so letalske družbe in letališča, ki pa se ne more prenesti kot lastnina.
<P>
To je zelo občutljiva tema, ki jo bomo po mojem mnenju morali ponovno načeti. Moram povedati, da razlog ali dovolj dober kompromis, če želite, ki je podlaga našemu hitremu sprejemu predloga v oblikah, ki bodo predstavljene tukaj, leži v tem, ker smo prepričani, da bo Komisija spoštovala svojo zavezo in se vrnila k tej temi na bolj premišljen, globok način, da bo enkrat za vselej rešila to temeljno vprašanje, ne le za prekoračitev trenutne krize, pač pa tudi za zaključek procesa prestrukturiranja in liberizacije globalnega letalskega trga, ter za izgradnjo boljšega letalskega trga v Evropi.
<P>
Zato na podlagi povezave trenutnih zahtev z dolgoročnimi potrebami lahko priporočim sprejem tega poročila.
<P>
Gospod predsednik, tudi jaz bom v preostalih 20 sekundah izkoristil to vzdušje zadnjega šolskega dne, da se zahvalim sošolcem in tistim, s katerimi sem imel priložnost sodelovati v zadnjih desetih letih, saj mi je v veliko zadovoljstvo, da bom svoj zadnji dan v Strasbourgu lahko končal s svojim zadnjim, a gotovo ne najmanj pomembnim prispevkom.
<SPEAKER ID="049" NAME="Predsednik">
Hvala, gospod Costa, in čestitam vam za dobro delo. Vaše ime je povezano z nizom pomembnih poročil in vaša prizadevanja so zato igrala vlogo v nedavni zgodovini Parlamenta.
<SPEAKER ID="050" NAME="Antonio Tajani" LANGUAGE="IT">
Gospod predsednik, spoštovani poslanci, še enkrat se bi kot bivši poslanec Parlamenta želel zahvaliti Odboru za promet in turizem in njegovemu predsedniku za njihovo plodno delo, ko sem bil poslanec, in za sodelovanje, ki so mi ga izkazali, ko me je doletela čast, da sem bil imenovan in potrjen s strani Parlamenta za evropskega komisarja za promet. Temu plodnemu partnerstvu, gospe in gospodje, smo priča spet danes, zato se moram spet zahvaliti Parlamentu, posebej odboru za promet, ki mu predseduje gospod Costa, ker so tako hitro obravnavali predlog Evropske komisije o slotih.
<P>
Niz dogodkov - gospodarska kriza, finančna kriza, nov tip virusa influence A - še slabša položaj v sektorju letalskega prevoza in ta položaj kaže, kako nujni in nepogrešljivi so podporni ukrepi, ne le za letalske družbe, ampak tudi za njihove zaposlene.
<P>
Glede na to sem tudi sam zaskrbljen, podobno kot gospod Costa. Predlog Komisije ni dokončna rešitev. Morda ta predlog obravnava nujni položaj, toda potrebno ga bo ponovno podrobno preučiti, da bi preoblikovali celotni sistem; 15. aprila sem gospoda Costo v odgovor na njegovo zaskrbljenost in pripombe obvestil kot predsednika odbora, da se Generalni direktorat Komisije za energetiko in promet že pripravlja na čimprejšnjo predstavitev predloga za spremembo uredbe.
<P>
Pravilo o uporabi slotov se je že dvakrat v preteklosti prenehalo izvajati z namenom reševanja kriz. Je globalni odgovor na globalno krizo, odgovor, ki se ne nanaša samo na eno ali dve državi članici, ampak na celotni sistem letalskega prevoza v Evropski uniji, v najresnejših okoliščinah - na napade, ki so se zgodili 11. septembra, in krizo SARS (sindrom akutnega oteženega dihanja) - pa so bili sprejeti podobni ukrepi. Kriza, ki je prizadela sektor letalskega prevoza, je verjetno resnejša kot omenjene, in še vedno ni nobenih pokazateljev, kdaj bomo priča izboljšavam.
<P>
Realnost je takšna, da promet nenehno upada. Prekinitev izvajanja pravila use it or lose it v poletni sezoni bo v korist vsem podjetjem, evropskim in drugim, kot so izpostavili IATA in mnoga neevropska podjetja. Prepričan sem, da bo ta ukrep, ki bo veljal omejeno obdobje in predstavlja izjemo - prekinitev izvajanja bo veljala od 29. marca do 26. oktobra letos, vendar se bodo sloti obdržali za poletno sezono prihodnjega leta - ki bo podjetjem pridobila nekaj časa in jim omogočila, da se pripravijo na padec povpraševanja.
<P>
Prav tako bo preprečil paradoksne položaje, kot je trenutni, ko so podjetja prisiljena, da letijo s praznimi letali, da ne bi izgubila slotov, kar se mi zdi popolnoma nesprejemljivo, ne le z okoljskega stališča, pač pa je tudi pogubno za finance letalske družbe - in vemo, da ko je podjetje v težavah, so v težavah tudi njegovi zaposleni.
<P>
Prepričan sem, da je ta ukrep potreben in nujen, zato moram podpreti kompromis, ki je bil dosežen med Parlamentom in Svetom, ki bo omogočil takojšnji sprejem predloga. Zato bi se želel še enkrat zahvaliti predsedniku odbora za promet in celotnemu Parlamentu.
<SPEAKER ID="051" NAME="Georg Jarzembowski" LANGUAGE="DE">
Gospod predsednik, gospod Tajani, gospe in gospodje, Skupina Evropske ljudske stranke (Krščanskih demokratov) in Evropskih demokratov podpira izjemno prekinitev izvajanja pravila 80 % najmanjše uporabe za pravice do vzleta in pristajanja na letališčih, ki se odobrijo letalskim družbam za poletni program letov za leto 2010, in zahvaljujem se poročevalcu, gospodu Costi, za hitro in učinkovito obravnavo tega dosjeja.
<P>
Prekinitev omogoča letalskim družbam, da zmanjšajo število letov v skladu z upadanjem povpraševanja pod dovoljeno najmanjšo uporabo, brez da bi izgubile pravice do vzleta in pristanka v naslednji sezoni. Po mojem je to upravičeno v obliki izjeme, za eno sezono, kot je povedal podpredsednik, ker je bil zaznan nepredviden upad števila potnikov zaradi mednarodne finančne in gospodarske krize in ker letalske družbe še ne morejo predvidevati, kako se bodo številke potnikov razvijale v prihodnosti. Prekinitev prav tako pomaga varovati okolje, saj bi letalske družbe v nasprotnem primeru bile obvezane leteti z na pol praznimi letali, da bi ohranile svoje slote.
<P>
Gospod predsednik, gospod podpredsednik, na začetku je skupina PPE-DE zavrnila uredbo, ki ste jo prav tako predlagali vi, s katero bi pooblastili Komisijo brez pravega postopka soodločanja s strani Parlamenta, da zahteva prekinitev izvajanja pravila preprosto na podlagi komitološkega postopka. Menimo, da če nameravate predstaviti tak predlog za zimski načrt letenja, ga bo moral Parlament skrbno preučiti, ker je treba podrobneje pretehtati interese mnogih različnih vrst letalskih družb ter interese letališč in potnikov. To je 'da' za enkratno prekinitev, vendar 'ne' za možnost razširitve brez vključevanja Parlamenta.
<P>
Iskreno verjamem, da zdaj, ko se je pokazalo, da prašičja gripa ni tako virulentna, kot smo se sprva bali, bodo letalske družbe lahko predvidevale, kakšne številke potnikov in razmerij lahko pričakujejo v prihodnjih letih. Pričakovati moramo, da bodo letalske družbe predložile realistične načrte, tako da bodo letališča imela priložnost, da neuporabljene slote ponudijo ostalim letalskim družbam. V našem interesu mora biti, da bodo letališča lahko izrabila svoje zmogljivosti v najboljšem interesu njihovih uporabnikov, potnikov. Še en komentar imam na novo, temeljno spremembo nove direktive o slotih. Menim, da sloti pripadajo javnosti in ne letališčem in letalskim družbam, zato moramo biti na to posebej pozorni v prihodnosti.
<P>
Gospod predsednik, gospe in gospodje, ker se ta razprava, to plenarno zasedanje in moja parlamentarna dejavnost približujeta koncu, mi dovolite, da se iskreno zahvalim svojim kolegom v Odboru za promet in turizem ter v sekretariatu Odbora za promet in turizem, prav tako pa predsedniku Odbora za promet in turizem in podpredsedniku Komisije ter njegovi celotni ekipi pri GD TREN. Zadnjih pet let smo sodelovali v korist državljanov Evropske unije. Držal bom pesti za vas, da bo naslednjih pet let podobnih. Odbor za promet in turizem je pomemben odbor in zahvaljujem se vam za odlično sodelovanje.
<SPEAKER ID="052" NAME="Predsednik">
Hvala vam, gospod Jarzembowski, v prihodnjih letih in projektih vam želim obilo uspeha in sreče.
<SPEAKER ID="053" NAME="Brian Simpson">
v imenu skupine PSE. - Gospod predsednik, rad bi se zahvalil predsedniku, Paolu Costi, ne le za pripravo tega poročila, pač pa tudi za delo predsednika odbora v tem parlamentarnem obdobju. Zelo smo mu hvaležni za njegovo trdo delo.
<P>
To poročilo je mikrokozmos dela Paola Coste, ker je poročilo, ki jasno kaže, da je salomonska modrost, povezana z diplomatskimi veščinami Združenih narodov, mnogokrat potrebna pri obravnavanju takšnih tehničnih podrobnosti, kot so sloti "use it or lose it". Naš predsednik je bil v svojem mandatu zelo dober Salomon in zelo dober diplomat Združenih narodov.
<P>
Spet pa je sektor civilnega letalstva pokazal, da je lahko neenoten glede tega pomembnega vprašanja, kjer velike letalske družbe glasno zahtevajo prekinitev, nizkocenovne letalske družbe pa prekinitve ne želijo. Skrbi me, da se velike letalske družbe, ki jih podpirajo razne zveze, ne bodo zadovoljile z eno prekinitvijo, ampak jih bodo zahtevale več in, ker poznam nezdrav, nedemokratičen vpliv, ki ga nekatere izmed njih imajo na ta in nacionalne parlamente, verjamem, da je to šele začetek procesa in na žalost ne konec.
<P>
Moja skupina bo podprla kompromis, ki ga predlaga poročevalec in ki ga je podprl Odbor za promet in turizem, vendar poudarjam, da ta prekinitev, kot moj kolega Georg Jarzembowski pogosto pravi v zvezi z določbo use it or lose it, gre za enkratno izjemo za eno obdobje in ne predstavlja zelene luči za nadaljnje prekinitve. Če Komisija meni, da so nadaljnje prekinitve potrebne, potem morajo biti vključene v spremenjeno uredbo, pri čemer mora v celoti sodelovati Parlament in pri čemer se morajo v celoti spoštovati pravice Parlamenta. To je "da" za razpravo, "da" za sodelovanje, toda "ne" komitologiji.
<P>
Zavedam se tveganega položaja, s katerim se soočajo letalska industrija in letalske družbe. Prav tako vem, da pri slotih ne gre le za vzlete in pristanke. Postali so varovalo za kapital v računovodskih knjigah letalskih družb in naš poročevalec ima prav, ko pravi, da se bo s tem vidikom treba ukvarjati v prihodnosti.
<P>
Prekinitev izvajanja use it or lose it ne bo prizadela londonskega Heathrowa, Frankfurta, pariškega Charlesa de Gaulla ali amsterdamskega Schiphola, ampak bo prizadela regionalna letališča, ki služijo tem centrom, kajti te linije bodo letalske družbe prekinile. Letalske družbe se morajo zavedati, da obstajajo druge zainteresirane strani, ne samo oni, ki jih bo ta prekinitev prizadela.
<P>
Ker gospodarski položaj ni dober in ker priznavamo nesmisel letenja praznih letal, bomo ob tej priložnosti podprli našega poročevalca, toda upam, da so bila naša opozorila vzeta na znanje za prihodnost, ne samo v Parlamentu, pač pa tudi s strani celotne letalske industrije.
<P>
Končno se kot koordinator socialdemokratov zahvaljujem svoji celotni ekipi, pa tudi kolegom koordinatorjem iz ostalih skupin za odlično delo in sodelovanje, ki je potekalo med nami v zadnjih petih letih. Prav tako se zahvaljujem komisarju Tajaniju in njegovi ekipi za čas, ko je opravljal funkcijo komisarja za promet.
<SPEAKER ID="054" NAME="Erminio Enzo Boso">
v imenu skupine UEN. - (IT) Gospod predsednik, gospe in gospodje, danes prvič govorim v Parlamentu. Zame je prvič, ker sem nov poslanec, in videl sem stvari, ki mi niso všeč, to pomeni, da je gospod Costa sprejel odločitev v svojem odboru in potem ugotovimo, da potekajo kupčije. Morda so celo poštene, toda te kupčije izven odbora...
<P>
Pravijo, da je v Evropi demokracija. Mislim, da ne, gospod predsednik. Demokracija bi pomenila preglednost in v zvezi z gospodom Costo je bilo zelo malo preglednosti, kar zadeva državljane v letalskem sektorju, kar zadeva ljudi, kar zadeva letališča in kar zadeva delavce.
<P>
Govorili naj bi o liberalizaciji, dejansko pa imamo opravka z monopolom. To pravim, ker ima nad odhodi iz letališč Linate in Malpensa monopol družba Alitalia-Air France. Vzemimo Linate, ki je v težavah in z njim 160 000 mest. Ali naj pustimo Linate prenatrpan, da bomo naredili pot letališču Frosinone, ki ga zagovarja podsekretar Letta? Potem se sprašujem, ali so te nestoritve posledica tega, da Alitalia nima letal, ki bi pokrila te storitve in te delovnike? Zakaj jih potem ne damo drugim družbam, ki lahko storitev ponudijo?
<P>
Gospod Costa je pravilno povedal: "Trudimo se po svojih najboljših močeh." Zavedam se, da bi lahko obstajali nekateri ljudje, ki ne marajo gospoda Coste - jaz ga - toda nekdo ga gotovo ne, drugače z njim ne bi ravnali tako nespoštljivo.
<P>
Veste, gospod predsednik, trenutno se soočamo... Tukaj, Linate ima 126 000 na čakalnih seznamih, medtem ko Alitalia-Air France ne želi delati teh potovanj. Vendar morajo tudi letališča preživeti. Znižati morajo stroške prevoza. Zakaj, če govorimo o pravici javnosti do slotov za lete, ne začnemo učiti Alitalie, Air France in mnogih drugih letalskih družb, kako naj delajo?
<P>
V tem pogledu ne želim, da bi prišlo do volilnega oportunizma. Veste, gospod predsednik, ti sistemi so v Evropi poznani kot lobiji, v Italiji pa jih imenujemo "gospodarski subjekti", "mafija" camorra in drangheta.
<SPEAKER ID="055" NAME="Johannes Blokland">
v imenu skupine IND/DEM. - (NL) Gospod predsednik, gospod Tajani, gospod Costa, to bo moj zadnji prispevek k razpravi v Evropskem parlamentu po petnajstletnem delu. Zato je to zame dragocen prispevek, namenjen za posebno razpravo, in sicer razpravo o šestmesečni prekinitvi izvajanja predpisa o tako imenovanih letaliških slotih.
<P>
V preteklih letih sem podpiral zeleno politiko prometa, da bi transportnemu sektorju zajamčil prihodnost. Mislim, da nam je s tem poročilom to uspelo. Znižanje 80 % praga na 75 % ne bi rešilo naših težav. Tudi če bi ga znižali, letalske družbe še vedno ne bi ustavile prakse letenja s praznimi letali.
<P>
Na srečo pa kompromis, ki smo ga dosegli, daje rešitve, ki so predvsem dobre za okolje in ki tudi predstavljajo podporo letalskemu sektorju, ki ga je gospodarska kriza zelo prizadela. Za ta dosje mislim, da moramo zaključiti, da nekaj ni v redu z veljavno zakonodajo glede letaliških slotov. Kakor dolgo bodo ti sloti ostali donosni in se bo splačalo leteti s praznimi letali, sedanja zakonodaja ne bo uvedla sprememb.
<P>
Zato sem zadovoljen, da besedilo določa, da se v primeru nadaljnjih prekinitev sistema slotov jamči temeljita sprememba v zakonodaji. Seveda bi potem potrebovali dva različna dosjeja, da bi po potrebi lahko hitro sprejeli nujne ukrepe in da bi lahko zagotovili, da je na voljo dovolj časa za temeljit pregled. Z zanimanjem bom spremljal, ali bo komisar Tajani potrdil upoštevanje te zadnje predpostavke.
<P>
Gospod predsednik, zdaj bi želel zaključiti ta govor in svoje delo v Parlamentu. Delo s kolegi v Odboru za promet in turizem mi je zmeraj bilo v veselje in zato bi se želel zahvaliti vsem kolegom poslancem in posebej predsedniku Costi za njegovo poročilo, o katerem trenutno razpravljamo, ter prav tako za njegovo pripravljenost za delo na razumnem kompromisu glede letaliških slotov.
<SPEAKER ID="056" NAME="Predsednik">
Hvala, gospod Blokland. Tudi vam želim veliko uspeha in sreče v prihodnjih vlogi izven Parlamenta.
<SPEAKER ID="057" NAME="Luca Romagnoli" AFFILIATION="NI">
(IT) Gospod predsednik, gospe in gospodje, zdi se mi popolnoma primerno, da izjema iz veljavne zakonodaje Skupnosti dovoljuje letalskim družbam, da obdržijo svoje slote.
<P>
Izjema je bila predlagana zaradi reševanja krize, ki je očitna in o kateri smo velikokrat razpravljali. Prav tako se je treba spomniti, da ta izjema lahko na nek način, in menim, da je to pozitivno, prepreči prevzem podjetij iz tretjih držav, ki so, za razliko od prevoznikov Skupnosti, večkrat deležni državne pomoči in ostalih podpor, in mislim, da je treba tudi to upoštevati.
<P>
Sicer pa ima moje sočustvovanje popolnoma družbeno podlago in mojo podporo tej pobudi je treba gledati v tej luči. Z veseljem lahko rečem, da tisti, ki so po drugi strani potrjeni liberalisti, morajo tokrat ubrati popolnoma nov pristop; kdo ve, morda se bodo poboljšali, kar bi zelo rad videl.
<P>
Zato bi rad izkoristil to priložnost - to bo moj zadnji govor to zasedanje in verjetnost, da se bom vrnil prihodnje parlamentarno obdobje, je majhna - da se vsem zahvalim, tistim poslancem, ki so mi brez predsodkov omogočili, da sem delal z njimi in so mi nedvomno podali neprimerljive izkušnje, tako osebno in politično.
<P>
Želim vam vse dobro in še posebej bi se rad zahvalil svojim kolegom v Odboru za promet in turizem, predsedniku Costi, komisarju Tajaniju in vsem poslancem Parlamenta; zaključil pa bi rad s pozivom k večji preglednosti, za katero upam, da jo bo naslednji Parlament resnično ponudil, ker smo glasovali za preglednost v povezavi s položajem stažerjev, pomočnikov in mnogih naših sodelavcev, ki pa se na žalost šele mora pokazati. Predvsem pa bi rad poudaril, kaj bi morali ponuditi glede - pravkar končujem, gospod predsednik - preglednosti dela, ki ga opravljamo tukaj, ker je tiskovna pokritost, posebej v večini italijanskih časopisov, demagoška in popolnoma absurdna.
<P>
Liste prisotnosti bo morale biti javne in informacije o delu posameznih članov bi moral Evropski parlament uradno objavljati.
<SPEAKER ID="058" NAME="Predsednik">
Najlepša hvala, gospod Romagnoli, in veliko uspeha v vaši novi vlogi vam želim.
<SPEAKER ID="059" NAME="Reinhard Rack" AFFILIATION="PPE-DE">
(DE) Gospod predsednik, vse, kar je pomembno in kar je treba povedati glede tega pomembnega besedila o letalskem prevozu, naj gre za zaposlene ali potnike, je že bilo povedano. Le da tega niste slišali od mene. Zato sem se namenoma odločil, da ne bom ponavljal že povedanega, ampak bi želel izkoristiti to priložnost, da povem nekaj o krizi.
<P>
Gospod Tajani, izpostavili ste, da to ni prva in na žalost tudi ne zadnja kriza v letalski industriji, s katero se moramo ukvarjati mi in letalska industrija. Prav je, da se v takšnem kritičnem položaju hitro odzovemo in poskušamo najti razumne rešitve. To smo uspeli storiti. Vendar ne smemo prikrivati dejstva, da je kriza prav tako bila včasih uporabljena, se uporablja in bo uporabljena kot izgovor za organizacijo predpisov, ki v resnici ne služijo letalski industriji ali ljudem, temveč določenim interesom.
<P>
V direktivi o zavrnjenem vkrcanju smo z relativno netočno ubeseditvijo "izrednih okoliščin" dali letalskim družbam možnost, da si ta pojem razlagajo zelo široko. In točno to delajo - na račun potnikov. V tej direktivi prav tako nismo naložili glob za zamude. V zadnjih tednih in mesecih so letalske družbe še posebej izkoriščale dejstvo, da jim ni potrebno plačati za zamude, ampak morajo v bistvu potnikom nuditi minimalne pravice - spet na račun potnikov. Iste napake ne smemo ponoviti.
<P>
Zato prosim, da v naslednjem parlamentarnem obdobju vi ali tisti, ki bo prevzel ta dosje, predloži predlog za spremembo tega zakonodajnega besedila.
<P>
In še nekaj, to je prav tako zadnji šolski dan zame ter za mnoge moje kolege poslance. Na prvi šolski dan običajno dobiš šolsko torbo. Morda bo na zadnji dan prav tako na voljo vrečka z dobrotami. Gospod Tajani, prosim vas za "dobroto". Prosim, čim prej odstranite nesmisel, ki smo ga ustvarili z uredbo o vnosu tekočin in varnostnih pravilih na letalih. Ta uredba ni koristila nikomur in ni varovala nikogar. Povzročila je le jezo. Samo zato, ker noben ni dovolj pogumen in odločen, da bi ljudem to povedal in izvedel to ukinitev, še vedno trpimo zaradi te strašne uredbe. Prosim, napolnite šolsko torbo in prenehajte s to norostjo.
<P>
Iskreno se zahvaljujem vsem vam, s katerimi sem imel v zadnjih nekaj letih čast delati.
<SPEAKER ID="060" NAME="Predsednik">
Hvala, gospod Rack. Bodite prepričani, da vas bo Parlament pogrešal in v prihodnosti vam želimo vse najboljše.
<SPEAKER ID="061" NAME="Gilles Savary" AFFILIATION="PSE">
(FR) Gospod predsednik, pravkar sem poslušal gospoda Bosa in ne podcenjujem dejstva, da obstajajo posebni primeri, posebej v Italiji, kjer bi bilo odprtje slotov danes zaželeno. Vendar menim, da moramo ohraniti trezni glavo in priznati, da kriza vpliva na letalsko industrijo hitreje in globlje, kot kdajkoli prej. Nedvomno je to eden prvih sektorjev, na katerega je vplivalo zmanjšanje proračuna - proračunov podjetij, poslovnih potnikov, gospodinjskih proračunov in poletnih popotnikov. Druga možnost bi bilo popolno odprtje slotov, kar bi po vsej verjetnosti pripeljalo v scenarije, kjer bi najmočnejše letalske družbe svoja prazna letala napolnila z najboljšimi sloti, zapustila pa bi najmanj donosne prostorske slote in kjer bi nizkocenovne letalske družbe, ki imajo drugačen ekonomski model, to izkoristile s prodajo nekaterih slotov.
<P>
Skratka, to bi v najslabših okoliščinah verjetno pomenilo prerazporeditev vlog. Nič ne bi imelo opraviti s pravo ekonomijo, z delujočim trgom, namesto tega bi verjetno imelo vlogo pri socialnem dumpingu ali pri zagovarjanju pridobljenega položaja v primeru najmočnejših letalskih družb. Zato verjamem, da bo ta moratorij povzročil še najmanj škode, pod pogojem, da bo le začasen, da bodo dogodki in vpliv te krize pozorno spremljani, da bo razvoj dogodkov utemeljen pred Parlamentom in da odpremo trg s sloti, medtem ko si bomo vzeli čas za izvedbo spremembe politike in utrditev nove politike Evropske unije.
<P>
To je moj zadnji govor pred Parlamentom. V veliko čast mi je, da po 10 letih dela v istem Odboru spregovorim na dejanskem koncu tega parlamentarnega obdobja, v eni od zadnjih razprav, in da to storim med prijatelji. Povedati bi želel, da mi je bilo v veliko veselje delati s tako močnimi in odličnimi osebnostmi; te izkušnje ne bom pozabil. Ta odbor je elitni odbor, mislim, da je to treba povedati. Opravil je izjemno delo; to je priznanje za delo Parlamenta in priznanje Evropskemu parlamentu. Zahvalil bi se rad vsem kolegom iz vseh političnih skupin. Mislim, da ne bom več deležen tako bogate, poštene, iskrene in globoke politične izkušnje, kot je ta.
<P>
Prav tako bi rad povedal gospodu Tajaniju, da mu čestitam, ker je v svojem mandatu sprejel tako težka pooblastila in portfelj, kot je promet, in ker se tukaj sposobnost ljudi meri s potrpežljivostjo in izkušnjami, si zasluži, da se mu ta portfel dodeli tudi v naslednjem mandatu Komisije. Gospe in gospodje, hvala za vse.
<SPEAKER ID="062" NAME="Predsednik">
Hvala, gospod Savary. Ena od stvari, ki ste jo izrekli za Komisijo, popolnoma izkazuje vaše lastnosti in prizadevanja, ki ste ga vložili v svoje delo v Parlamentu. Prepričan sem, da boste v prihodnosti imeli izkušnje, ki vas bodo enako obogatile.
<SPEAKER ID="063" NAME="Ryszard Czarnecki" AFFILIATION="UEN">
(PL) Gospod predsednik, govorim takoj za gospodom Rackom in gospodom Savaryjem, katerima bi se želel zahvaliti za njuno delo v Evropskem parlamentu. Ne vem, ali je to moj zadnji govor tukaj. Odvisno je od prihajajočih volitev.
<P>
Gospe in gospodje, danes razpravljamo o zanimivi temi, ker izkazuje soočenje med popolnoma osnovnim interesom letalskih družb in interesom potrošnikov in potnikov. Kot smo povedali, v času krize letalske družbe želijo prihraniti, s tem da zahtevajo razširitev teh omejitev na naslednje leto. Če pomagamo letalskim družbam, mislim, da bi bilo razumljivo, da tega ne smejo narediti na račun potnikov. Položaj, kjer letalske družbe uporabljajo to zadevo kot izgovor in odpovedujejo polete brez kaznovanja, je nevaren položaj.
<P>
Pridružujem se gospodu Racku, da bi mogli dvigniti omejitve za potnike, ker postaja položaj vedno bolj nadrealističen in zelo moteč. Ob tej priložnosti bi rad čestital komisarju Tajaniju za zelo dobro delo.
<SPEAKER ID="064" NAME="Timothy Kirkhope" AFFILIATION="PPE-DE">
Gospod predsednik, po govorih številnih govornikov, ki po naslednjih volitvah ne bodo več z nami, upam, da mi bodo britanski volivci omogočili, da se vrnem še za en mandat. Danes zadnjič govorim s tega sedeža v Parlamentu, ker bom po spremembah premeščen. Naj še čestitam gospodu Jarzembowskemu za delo, ki ga je opravil v imenu nas vseh v odboru, in se zahvalim gospodu Tajaniju ter gospodu Costi, ker je to zadevo predložil pred nas.
<P>
Razprava o prekinitvi pravila 80/20 je zelo pomembna, vendar je lahko le kratkoročni ukrep in ne sme postati del dolgoročne letalske politike. Pozitivne stvari so očitne: pomoč prevoznikom, posebej velikim nacionalnim prevoznikom, prebroditi sedanji gospodarski upad; neobvezanost letenja s praznimi letali za izpolnitev obveznosti slotov je dobra za okolje. Vendar rešitev ni v tem in ne sme postati trajna.
<P>
Sedanji problemi so povezani s finančnim polomom, vendar bi bilo napačno trditi, da kriza letalske industrije izhaja le iz tega. Stanje nekaterih izmed naših nacionalnih prevoznikov je slabo že nekaj let in zato morajo podrobno pregledati svoje poslovne modele za prihodnost. Biti morajo uspešni poslovni subjekti, ne posebej privilegirane organizacije, in zatekanje k protekcionističnim ukrepom na splošno ni sprejemljivo zame in za moje kolege.
<P>
Seveda bomo pri tem podprli Komisijo. Vendar ne podpiram uporabe poenostavljenega postopka v prihodnosti in mislim, da bi bila dobra ideja, če bi obravnavali direktivo o dodeljevanju slotov, morda jeseni ali pozimi, ko se vrnemo. Pripraviti moramo ukrepe, ki bodo vzpostavili pobude, sloneče na trgu, za letalske družbe in letališča. V težkih časih je treba nagraditi učinkovitost in inovacije - sem pristaš regionalnih letališč.
<P>
Na koncu naj še omenim stisko pilotov: prekinitev "use it or lose it" bo povzročila, da bo nekaj pilotov izgubilo delo. Govorim kot pilot: ali lahko Komisija prosim razloži, zakaj se ni posvetovala z združenji pilotov glede tega vprašanja, in ali lahko prav tako potrdi, da bodo skrbi pilotov in drugih ljudi, ki delajo v tej industriji, popolnoma upoštevani?
<SPEAKER ID="065" NAME="Emanuel Jardim Fernandes" AFFILIATION="PSE">
(PT) Gospod predsednik, gospod Tajani, gospe in gospodje, Evropska komisija je prednostno sprejela predlog o spremembi Uredbe (EGS) št. 95/93 o skupnih pravilih dodeljevanja slotov na letališčih Skupnosti. Osnovni cilj tega predloga je ukinitev pravila 80/20 ali, z drugimi besedami, preprečevanje licitiranja predhodno kupljenih slotov, če niso bili uporabljeni. Namen tega ni načelo ad eternum niti lastninska pravica - kot je pravkar povedal predsednik odbora, gospod Costa - ampak začasni ukrep.
<P>
Prekinitev temelji na zavedanju, da je gospodarska kriza pripeljala do širokega upada potniškega in tovornega prometa, kar je precej vplivalo na nacionalne prevoznike in ostale gospodarske sektorje, zato je to postal zaskrbljujoč čas za zaposlitve. Posledično imamo dolžnost, da ne prisilimo letalskih družb, da letijo z letali na znatne gospodarske in okoljske stroške samo z namenom ohranitve slotov. Zato predlagam prekinitev tega pravila 80/20.
<P>
Ob tem bi rad izkoristil priložnost in vprašal, ali bo ta pristop dovolj za učinkovit odziv na svetovno krizo, ki vpliva na ta sektor, in ali bi Komisija v skladu z mojim mnenjem morala preučiti in predlagati program podpore za ta sektor, tako da bo stabilen in da bo po krizi lahko rasel.
<P>
Spomniti se moramo, da se je mnogo letalskih družb, kot v primeru nacionalnega prevoznika moje države, ki so kdaj poprej že prebrodile gospodarske krize in ki so se finančno utrdile, zdaj znašlo v kriznem položaju, ki ga bo težko premagati, to je kriza, ki je niso same povzročile, zaradi katere pa trpijo.
<P>
Gospod predsednik, gospe in gospodje, to je moj zadnji govor v tem zakonodajnem obdobju in bi lahko bil nasploh zadnji, odvisno od tega, kako se bodo odločili volivci. Zato ne smem zamuditi priložnosti in se zahvaliti za podporo in sodelovanje, ki sem ju zmeraj prejel od kolegov poslancev pri svojem skromnem prispevku k izgradnji evropskega projekta in odziva državljanov.
<P>
Zato bi se v Parlamentu želel zahvaliti in izraziti hvaležnost vam, gospod predsednik, podpredsedniku Tajaniju in vsem kolegom iz moje skupine. Posebej moram omeniti tiste, ki so danes govorili tukaj - gospod Simpson in gospod Savary - ter tiste člane iz drugih skupin, na primer predsednika našega odbora, gospoda Costo, s katerim sem imel čast sodelovati pri več poročilih, ter gospoda Jarzembowskega, ki ga ne smem izpustiti. Vodil je svojo skupino na področju prometa in vedno je bil zelo pripravljen sodelovati, pogosto je zavračal moje ideje, vendar mi je povedal, da me razume, in vedno z veliko elegance in velikim smislom za demokracijo.
<P>
Čisto na koncu bom to vzel s seboj domov, da bom delal na tem, kakšna mora biti dobra demokracija: demokracija spoštovanja pluralizma in zasledovanja našega skupnega cilja.
<SPEAKER ID="066" NAME="Predsednik">
Hvala, gospod Fernandes. Upamo, da bodo portugalski volivci cenili vaše vodstvo tako kot mi in da boste na svoj položaj ponovno izvoljeni.
<SPEAKER ID="067" NAME="Marian-Jean Marinescu" AFFILIATION="PPE-DE">
(RO) Dodelitev slotov je vprašanje, neposredno povezano z nezadostno zmogljivostjo na letališčih, posebej velikih. Gospodarska kriza in relativni upad prometa, ki ga je povzročila, lahko kratkoročno služi le za odložitev obravnave pravega problema, to je težav, ki so nastale zaradi zasičenosti velikih letališč in potencialne zasičenosti majhnih letališč.
<P>
Naša dolžnost je, da najdemo rešitev na probleme, ki so nastali, vendar ne smemo pozabiti predčasno reševati probleme prihodnosti. Parlament je pozval Evropsko komisijo, naj pripravi skladen glavni načrt za povečanje zmogljivosti letališč. Več evropskih letališč ima podobne načrte, vendar je nujno njihovo usklajevanje na evropski ravni kot del pobude enotnega evropskega neba, ki je bila nedavno odobrena. Trdno verjamem da se bo kot posledica vzpostavitve Evropskega observatorija lanskega novembra ta želja izpolnila v bližnji prihodnosti. Ta načrt je bistven za trajnostni razvoj sektorja letalskega prevoza, ki je poglavitnega pomena za evropsko gospodarstvo.
<P>
Vprašanje slotov ni le evropski problem. Promet na evropskih letališčih ne prihaja le iz Evrope. Zato je treba najti globalno rešitev za vprašanje slotov s pomočjo IATA, Eurocontrola in vseh drugih agencij, ki jih zadeva to področje. Zato verjamem, da je priporočilo Parlamenta Komisiji, da v bližnji prihodnosti ponovno preuči vpliv krize na letalski promet in pregleda Direktivo 95/93 v tem smislu, najprimernejša metoda, ki jo lahko predlagamo v teh negotovih časih.
<P>
Brez izvedbe podrobne analize na nesprejemljiv način ogrožamo načelo konkurenčnosti, ki je temeljno za gospodarstvo, ter nastajajoče letalske družbe, katerih razvoj je še zmeraj na žalost odvisen od pravila "use it or lose it". Poraženci tega položaja bi bili v prvi vrsti potniki, kar se ne sme zgoditi.
<SPEAKER ID="068" NAME="Nina Škottová" AFFILIATION="PPE-DE">
(CS) Gospod predsednik, gospe in gospodje, kot smo že slišali, na letalski prevoz vplivajo različni kritični dejavniki, vključno s SARS-om in mehiško gripo. Istočasno je upadlo število potnikov. Želela bi omeniti enega od dejavnikov, ki bi lahko igral vlogo pri upadu števila potnikov, in to je kakovost in zmogljivost letalskih storitev, posebej varnostni pregledi. Moram reči, da niso le ponižujoči - na primer, treba se je sezuti in hoditi bos čez varnostni pregled - ampak s stališča higiene predstavljajo obveznost in nevarnost za zdravje. Ne bi bila presenečena, če bi se število potnikov zmanjšalo zaradi strahu pred okužbo - strahu, ki ga mediji trenutno spodbujajo. Zato bi si želela, da bi Evropska unija imela boljši nadzor nad higieno varstvenih pregledov, tako da bi lahko izboljšala dobrobit, varnost in udobje potnikov. Ker je to moj zadnji govor v Parlamentu, se vam vsem zahvaljujem za sodelovanje in vam želim obilo uspeha v prihodnosti.
<SPEAKER ID="069" NAME="Predsednik">
Tudi jaz vam želim sreče v prihodnosti, gospa Škottová.
<SPEAKER ID="070" NAME="Miloslav Ransdorf" AFFILIATION="GUE/NGL">
(CS) Povedati bi želel, da je za sedanji položaj značilna vrzel med stalno izboljšujočimi tehnološkimi zmogljivostmi in varnostnimi ukrepi, ki otežujejo življenje potnikom in osebju na letališčih. Mislim, da je v našem interesu, posebej v gospodarski krizi, ki se širi po svetu - verjetno bo jesen prinesla še en val te krize, še en napad finančne negotovosti - da naredimo vse, kar je v naši moči, da zagotovimo, da bo ta sektor prebrodil krizo in se razširil. Menim, da so tisti, ki imajo sredstva in jih ne dajejo v uporabo, usojeni na propad. Želim si, da bi se Evropska unija izognila takšnemu položaju, in da bi bili na čelu napredka, kar se tiče zračnega prevoza.
<SPEAKER ID="071" NAME="Antonio Tajani" LANGUAGE="IT">
Gospod predsednik, rad bi se zahvalil vam in vsem poslancem, ki so sodelovali v tej razpravi o začasnem ukrepu - s poudarkom na začasnem - na področju letalskega prometa. Kar je pomembneje, želel bi se zahvaliti vsem, ki zapuščajo parlament, za delo, ki so ga opravili.
<P>
(FR) Prav tako bi se želel zahvaliti gospodu Savaryju, ki ni več v Parlamentu. Sočustvujem z njim, zato upam, a bom z njim v prihodnjih letih še sodeloval, čeprav ni več poslanec.
<P>
(IT) Iskreno se zahvaljujem tistim poslancem, ki zapuščajo Parlament, za pomoč, ki so jo namenili Komisiji, inteligentne komentarje ter kritike, ki so jih izrekli. Parlament bi moral izpolnjevati svojo vlogo in o tem ni nihče bolj prepričan kot jaz, ker verjamem, da bi brez močnega prispevka Parlamenta evropske institucije bile nepopolne in ne bi mogle zagotoviti najboljšega varstva interesov državljanov.
<P>
Prav zaradi tega razloga bi rad pomiril gospoda Jarzembowskega, ki mi je postavil vprašanje o postopku komitologije: kompromis, ki ga Komisija popolnoma podpira, predvideva uporabo postopka soodločanja, kar se tiče možne obnove za zimsko sezono. To je povsem hipotetično, ker, poudarjam, je ukrep začasen in velja samo šest mesecev. Kljub temu mora pred morebitnim predlogom za obnovo vedno biti predložena ocena vpliva, ki upošteva učinke na potrošnike in konkurenčnost. Prav tako bo del splošnega pregleda uredbe o slotih, h kateri sem se zavezal pred Svetom na zahtevo ministra za promet ZK, kot sem večkrat potrdil v Parlamentu.
<P>
Vendar pa kriza narekuje to nujno posredovanje. Podatki, ki jih je predstavilo Evropsko združenje letališč, pravijo, da ima 80 % evropskih letališč manj prometa, v januarju za med 8 % in 10 % manj potniškega prometa in med 25 % in 30 % tovornega prometa. Gre torej za težaven položaj. Tudi jaz se pridružujem upom in željam, ki so jih izrazili nekateri člani, da se bo sedanja gripa izkazala za manj resno, kot se je prvotno pričakovalo. Ne moremo pa skriti dejstva, da je predlog za prekinitev letov iz celotne Evropske unije v državo ali področja, kjer je epidemija prvič izbruhnila, bila prejšnji teden na dnevnem redu zasedanja ministrov za promet Sveta ter Sveta ministrov za zdravje. Lahko bi prišlo do posledic, vendar še nobena odločitev ni bila sprejeta, ker položaj ne velja za dovolj resnega. Vendar je jasno, da v tem sektorju obstaja razprava; nekatere posadke so se odločile za ukinitev letov na področja, kjer so bili zabeleženi primeri gripe, ki je povzročila nadaljnji upad števila letalskih potnikov.
<P>
Glede pravic potnikov - ker je to temo poudarilo mnogo vplivnih poslancev - menim, da je poglavitna ohranitev povezav in pogostosti letov, ki bo v korist prav državljanom, ter prebroditev krize. Finančna trdnost in vzdržljivost naših letalskih družb sta glavna parametra za varstvo prednosti notranjega trga in zahvaljujoč notranjemu trgu imajo potniki dostop do različnih povezav, poti in cen, ki jih v Evropi še nismo imeli. Želim, da bi potniki še vedno lahko imeli to možnost izbire. Kar se tiče predpisov o nadzoru, moramo okrepiti spremljanje in uporabo Uredbe 261. S tem namenom bo Komisija objavila - naj to naslovim na gospoda Racka - sporočilo o uporabi uredbe v drugi polovici leta 2009. Na podlagi te ocene bomo naredili zaključke za prihodnost.
<P>
Glede vnosa tekočin, kot veste, smo že objavili prej skrivno prilogo, ki stoji za tem, in zahvaljujoč uporabi novih in učinkovitejših tehnologij s stališča varnosti, upamo, da bomo položaj lahko pregledali do leta 2010. Zelo sem bil skeptičen zaradi zadeve s tekočinami, ko sem bil poslanec, tudi danes ostajam in delam natanko na tem, da bi dosegel ta cilj. Glede skrbi, ki so jih izrazili določeni poslanci glede določenih letališč, ki bi po ukrepih lahko zašla v težave - v mislih imam predvsem evropsko letališče, ki tvori del prednostnih projektov EU, letališče Malpensa - lahko ponudim nekaj informacij o letalskih družbah, ki se ne nanašajo na Alitalia-Air France. Naj vam preberem nekaj statističnih podatkov: na letališču Malpensa je nemška letalska družba, Lufthansa, imela leta 2008 8 741 slotov, 24. marca 2009 pa je imela 19 520, kar je več kot 100 % dvig zmogljivosti. Podobno je na Malpensi nizkocenovna letalska družba easyJet imela leta 2008 15 534 slotov, 24. marca 2009 pa jih je imela 22 936, kar je znaten porast, ki predstavlja 47 % dvig zmogljivosti. Prav tako so znani načrti nove letalske družbe Lufthansa Italia, kot lahko vidimo na spletni strani letalske družbe, kjer so javno objavljeni, za razširitev mreže z novimi poleti iz Milana v Rim in v mesti Neapelj in Bari ter v druga evropska mesta - Barcelono, Bruselj, Bukarešto, Budimpešto, Lizbono, Madrid in Pariz. Potem lahko s popolno gotovostjo trdim, da ta ukrep ne bo povzročil nobene škode - in to pravim kot evropski komisar za promet - pomembnemu letališču, kot je Malpensa, ki je vključeno med prednostne naloge Unije.
<P>
Zaključil bi rad z zahvalo Parlamentu za to razpravo in potrdil, kar sem povedal v prejšnjem govoru, v odgovor gospodu Jarzembowskemu, gospodu Simpsonu in gospodu Bloklandu, kar se tiče zaveze, ki jo sprejemam danes kot komisar za promet - in upam, da bom to lahko spet naredil kot prihodnji komisar za promet - glede postopka soodločanja za zadeve, ki se nanašajo na vprašanje slotov. Nekatere od predstavljenih idej, kot so tiste, ki jih je vključil poročevalec med začetne spremembe, si zaslužijo primerno preučitev v kontekstu prihodnjega pregleda uredbe o dodelitvi slotov in - ponavljam - osebje Komisije, kateremu se ponovno zahvaljujem za dragocen prispevek, ki so ga podali v teh tednih težkega dela, so pripravljeni to storiti in so že v postopku priprave novega besedila. Kot je določeno v spremembi, o kateri danes razpravljamo, bo Komisija istočasno pazljivo spremljala, kako se bo kriza v letalskem sektorju razvila, in bo predlagala ukrepe, ki bodo to obravnavali, kot je potrebno in primerno, kjer bo velik pomen dan varovanju pravic potnikov. Tega ne bom storil ne le na področju letalskega prevoza, ampak tudi na področju pomorskega, železniškega, cestnega in avtobusnega prevoza. To je zaveza, ki smo jo sprejeli: razpravljamo o zakonodajnih ukrepih. Upam, da jih bo naslednje parlamentarno obdobje privedlo h koncu, saj naš prvotni cilj kljub temu ostaja, da bi odgovorili na potrebe ljudi, ki volijo ta Parlament in ki se na podlagi soglasja Parlamenta zanašajo na Evropsko komisijo, izvršni organ Skupnosti.
<P>
Gospod predsednik, dovolite, da se zahvalim tudi vam, gospod Costa, in vsem tistim poslancem, ki so sodelovali v tej razpravi, za njihovo plodno sodelovanje. Zaveza, ki jo dajem, je, da bom še naprej sodeloval s poslanci parlamenta in z njegovim Odborom za promet in turizem, da bi zagotovil, da lahko demokratična institucija, ki predstavlja evropske državljane, igra vedno vplivnejšo vlogo. Upam, da bo naslednji Parlament z Lizbonsko pogodbo lahko naredil glas evropskih ljudi bolj slišen.
<SPEAKER ID="074" NAME="Paolo Costa" LANGUAGE="IT">
Gospod predsednik, gospe in gospodje, mislim, da je preprosto treba poudariti tri pojme. Prvič, glede zadevnega vprašanja smo prišli do kompromisa in kompromis je treba spoštovati. Vemo, da gre za kompromis med institucijami, ki držijo svoje obljube. Gre za začasen ukrep in do še enega ne bo prišlo: če drugi ukrep bo, mora biti v okviru analize in temeljitejšega predloga o slotih.
<P>
Samo dva predloga, za katera upam, da bosta uporabna: prvi je podrobno spremljanje učinkov te prekinitve, saj bo vodila v zmanjšanje števila slotov in bo pomenila, da nekateri sloti, torej nekatere linije, ne bodo uporabljene. Možnost izbire, kaj narediti in česa ne narediti bo v rokah posameznih podjetij. V prihodnje bi bilo bolje to upoštevati, če se bomo spet morali zateči k temu dejanju, saj bi moral obstajati javni nadzor glede te izbire, ki je ne smemo prepustiti izključno merilu donosnosti posameznih podjetij.
<P>
Zadnji predlog je, da ne glede na obstoj ali ne krize, je treba temo slotov primerno obravnavati zaradi nje same. Sprememba zasnove slotov, da bi spet postali javne dobrine, ki so lahko odobrene za uporabo, vendar ne morejo postati last podjetij, je temeljno vprašanje, čeprav ga je treba obravnavati zelo previdno, da ne bo namesto tega postalo instrument, ki ogroža uspešnost mnogih letalskih družb, od katerih smo odvisni. Ponovno se vam zahvaljujem za sodelovanje.
<SPEAKER ID="075" NAME="Predsednik">
Razprava je zaključena.
<P>
Glasovanje bo potekalo danes ob 12.00.
<P>
To je moja zadnja razprava v vlogi predsednika v tem parlamentarnem obdobju in rad bi se vam vsem zahvalil. Ta razprava je bila malo nenavadna, ker se je bilo treba posloviti in zaželeti srečo toliko kolegom. Ne glede na to, kaj se bo zgodilo, menim, da bo potrebnega veliko dela in časa, preden bodo novi prišleki dosegli nivo tistih, ki nas zapuščajo.
<P>
Pisne izjave (člen 142)
<SPEAKER ID="076" NAME="Christine De Veyrac  " LANGUAGE="FR">
Zadovoljna sem, da je bil dosežen sporazum glede tega besedila, ki dopušča zamrznitev letaliških slotov v času poletne sezone.
<P>
Soočeni z veliko krizo, ki je prizadela sektor letalskega prevoza, moramo ukrepati hitro in učinkovito
<P>
Že tretjič se je zgodilo, da je po precejšnjem upadu letalskega prometa Unija morala uporabiti ta samodejni mehanizem obnove slotov.
<P>
Kot smo nedavno ugotovili, je pravilo glede obveznosti izpolnitve 80 % slotov, medtem ko je potrebno za uravnoteženost sektorja, včasih odmaknjeno od realnosti trga.
<P>
Letenje s praznimi letali ni smiselno niti z gospodarskega niti z okoljskega vidika.
<P>
V prihodnosti bomo lahko razmišljali o načinih sprostitve tega pravila ob upoštevanju položaja letališč.
<P>
Poleg tega sem z veseljem opazila, da kompromis, izpogajan med Parlamentom in Svetom, poziva k popolni oceni vpliva, ki se izvede v primeru obnovljene zamrznitve slotov.
<P>
Besedilo, o katerem glasujemo, je nujni ukrep, če pa se bo takšno stanje nadaljevalo, bomo morali upoštevati položaj letalskih družb, strank in letališč.
<P>
(Seja, ki je bila prekinjena ob 11.23 v pričakovanju začetka časa glasovanja, se je nadaljevala ob 12.05)
<SPEAKER ID="079" NAME="Predsednik">
Začeli bomo prav posebno glasovanje, ker mislim, da bodo za vse tiste, vključno z mano, ki bomo zapustili Parlament, ti zadnji trenutki, ki jih bomo preživeli skupaj, precej čustveni. Izkoristil bom čas, ki so nam ga dali na voljo nekateri kolegi poslanci, ki so prispeli pozno in zavzemajo svoja mesta, da se zahvalim službam, ki so zagotovile, da se naš babilonski stolp ni nikoli zrušil.
<P>
(Glasen aplavz)
<P>
Zahvala Birgitte Stensballe in njeni celotni ekipi; osebju, ki zagotovi, da dokumenti vedno prispejo na pravo mesto in ob pravem času; tehnikom; sekretarjem in prevajalcem. Seveda gre zahvala tudi tolmačem, katerim se ponižno opravičujem. Zavedam se, kakšen stres sem vam povzročal s hitrim preletom točk.
<P>
(Aplavz)
<P>
Vem, da na skrivaj upate, da mojega rekorda glede glasovanja o 900 spremembah v eni uri ne bo nihče podrl!
<P>
Za konec vam bom zaupal majhno skrivnost, medtem ko svoja mesta zasedajo zadnji poslanci. Morda se sprašujete, kako razporejamo svoje spremembe: ali je sprememba X, napisana v latvijskem jeziku, bliže besedilu portugalskega izvirnika kot sprememba Y, napisana v slovenščini? Kdo je odgovoren za to razvrščanje? Odgovor sedi poleg mene. Ta gospod ima čudovito nalogo izvrševanja semantičnega razporejanja. Zakaj je zaupana njemu? Čisto preprosto, ker Paul Dunstan govori 27 jezikov.
<P>
(Aplavz)
<P>
Mislim, da smo lahko vsi ponosni na kakovost in predanost našega osebja.
<SPEAKER ID="080" NAME="Gary Titley" AFFILIATION="PSE">
Gospod predsednik, v skladu s členom 145 bi rad podal osebno izjavo.
<P>
Včeraj me je med razpravo s predsednikom Pötteringom gospod Farage - med ognjevitim govorom pred Parlamentom - obtožil, da sem mu rekel "reakcionar". Pred Parlamentom moram povedati, da je to popolnoma res - kajti on je reakcionar.
<P>
(Smeh)
<P>
To ni nič v primerjavi s komentarji, ki sem jih dobil od članov njegove stranke v e-pošti. Člani UKIP so me opisali kot "pedofila" in "velikega debelega odvratneža". Ko sem imel bombo v svoji pisarni, so mi člani UKIP pisali in gospod Farage je dal izjavo za tisk, da sem si to v bistvu zaslužil. Nedavno sem prejel pošto UKIP, ki pravi, da je britanski prestolonaslednik bolje poznan kot "Velikouhec". To nam pove vse, kar moramo vedeti o Stranki za neodvisnost Združenega kraljestva.
<P>
(Aplavz)
<SPEAKER ID="081" NAME="Predsednik">
Vaša osebna izjava je bila seveda zabeležena v skladu s Poslovnikom.
<P>
Če nimate nič proti, gospe in gospodje, razprave ne bomo ponovno odpirali.
<P>
Dal vam bom 30 sekund, toda opozarjam vas, da le 30 sekund, kot izraz dobre volje, ker so to resnično zadnji trenutki parlamentarnega obdobja.
<SPEAKER ID="082" NAME="Michael Henry Nattrass" AFFILIATION="IND/DEM">
Gospod predsednik, tega ni na dnevnem redu in večina tega so neslanosti. Člani UKIP ne pišejo takih stvari in ne zapravljajo svojih pisal za osebe, ki govorijo takšne stvari. To je popolnoma nezaslišano.
<SPEAKER ID="083" NAME="Predsednik">
Obvestiti vas moram, da je bilo na dnevnem redu v skladu s členom 145 o osebnih izjavah. Zahteva gospoda Titleya za besedo pred Parlamentom je bila popolnoma upravičena.
