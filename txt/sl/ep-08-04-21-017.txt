<CHAPTER ID="017">
Stroški za pridobitev vizuma za beloruske in ukrajinske državljane (razprava)
<SPEAKER ID="139" NAME="Predsednik">
Naslednja točka je izjava Komisije o stroških za pridobitev vizuma za beloruske in ukrajinske državljane.
<SPEAKER ID="140" NAME="Jacques Barrot">
podpredsednik Komisije. - (FR) Gospod predsednik, gospe in gospodje, zahvaljujem se vam za vprašanja, ki ste mi jih zastavili o evropskih pravilih glede vizumov, ki obravnavajo Ukrajino in Belorusijo.
<P>
Prvič, v primeru Ukrajine predstavljata sporazum o ponovnem sprejemu in sporazum o vizumskih olajšavah, ki sta začela veljati v začetku leta 2008, pomemben mejnik v odnosih med Evropsko unijo in Ukrajino. Spodbujala bosta stike med ljudmi, ki bodo nato pomagali izboljšati medsebojno razumevanje in okrepili odnose na vseh področjih, ter zavezala obe strani, Evropsko unijo in Ukrajino, k tesnemu sodelovanju pri boju proti nezakonitemu priseljevanju.
<P>
Prva prednostna naloga je zagotoviti hitro, delujočo in usklajeno izvajanje sporazuma o vizumskih olajšavah za ukrajinske državljane. Za zagotovitev pravilnega in hitrega izvajanja tega sporazuma so bile oblikovane smernice, ki so jih odobrile države članice in ukrajinski organi. Te smernice mora skupni odbor, ki je bil oblikovan na podlagi sporazuma, dokončno sprejeti in jih začeti uporabljati v bližnji prihodnosti.
<P>
Kot je navedeno v preambuli sporazuma med Evropsko skupnostjo in Ukrajino o vizumskih olajšavah, uvedba brezvizumskega režima za ukrajinske državljane pomeni dolgoročno prednost. Postopek, ki bo vodil k uvedbi takega režima, je odvisen predvsem od zadovoljivega izvajanja sporazumov o ponovnem sprejemu in vizumskih olajšavah.
<P>
Poudarjam, da širitev schengenskega območja nikakor ne vpliva na izvajanje pregledov na mejah med Ukrajino in tistimi državami članicami, ki so del schengenskega območja postale 21. decembra 2007. Tiste države članice po schengenskih pravilih izvajajo kontrolo zunanjih meja od svojega pristopa, od septembra 2007 prav tako izvajajo preglede oseb v schengenskem informacijskem sistemu - SIS.
<P>
Vendar so za poenostavitev gibanja ukrajinskih državljanov, ki živijo na obmejnih območjih, Madžarska in Ukrajina ter Ukrajina in Poljska podpisale sporazume o maloobmejnem prometu. Poleg tega je Komisija pozvala k spremembam sporazuma med Ukrajino in Madžarsko v zvezi z razmejitvijo obmejnega območja, zato da se uskladi s predpisi Skupnosti; enako zahteva tudi za sporazum med Ukrajino in Poljsko. To sem želel dejati v zvezi z gibanjem ukrajinskih državljanov, ki živijo na obmejnem območju.
<P>
Zadeva glede vizumov je drugačna. Pred 21. decembrom 2007 tistim državam članicam, ki še niso v celoti izvajale schengenskega pravnega reda, ni bilo treba upoštevati schengenskih določb in taks za vizume. Te države članice so se torej lahko odpovedale tej taksi za vse ukrajinske državljane. Vendar to zdaj ni več mogoče. Vendar standardna taksa za vizum, ki znaša 60 EUR, ne velja za ukrajinske prosilce za vizum. Kot potrjuje sporazum med Evropsko skupnostjo in Ukrajino, ki je začel veljati 1. januarja 2008, taksa za obravnavanje prošenj državljanov Ukrajine za izdajo vizuma ostaja 35 EUR. Dodatno sporazum izvzema široke kategorije ukrajinskih prosilcev za vizum iz obveznosti plačevanja takse za vizum, kar pomeni, da je več kot 50 %, ponavljam, več kot 50 % državljanov Ukrajine, ki zdaj želijo potovati v schengenske države, oproščenih plačila takse za vizum.
<P>
Zdaj bom govoril o Belorusiji. V svojem sporočilu o krepitvi evropske sosedske politike z dne 4. decembra 2006 je Komisija poudarila pomembnost poenostavitve izdajanja vizumov za odnose z državami, ki jih vključuje sosedska politika. Komisija je ponovno poudarila pripravljenost Evropske unije, da s sosednjimi državami razvije akcijski načrt ter z njimi začne pogajanja za poenostavitev izdajanja vizumov in odobravanje ponovnega sprejema.
<P>
Belorusija je ena od držav, vključenih v sosedsko politiko, vendar zaradi splošnih političnih razmer v tej državi zanjo še ni bil razvit noben akcijski načrt. Zato za Belorusijo na tej točki ni nobenih načrtov za začetek razpravljanja o mogoči poenostavitvi izdajanja vizumov in ponovnem sprejemu.
<P>
Kljub temu želim poudariti, da obstoječi pravni red o izdajanju vizumov za kratkoročno prebivanje zagotavlja oprostitev od plačila taks za izdajo vizuma za nekatere kategorije oseb, kot so otroci, mlajši od šest let, študentje in raziskovalci. Dodatno lahko v skladu z zdajšnjimi pravili države članice kadar koli odpravijo takso ali znižajo ceno takse za vizum v upravičenih posameznih primerih, na primer zaradi humanitarnih razlogov, zaradi varovanja kulturnih interesov ali na zunanjepolitični podlagi.
<P>
Poleg tega se sosednje države članice - zlasti Poljska, Latvija in Litva - lahko z Belorusijo vedno pogajajo o sporazumu o maloobmejnem prometu. To bi poenostavilo prehod meje in gibanje obmejnih prebivalcev med Belorusijo in njenimi sosednjimi državami, pri čemer bi tudi spodbujalo stike med lokalnimi skupnostmi. Obmejni prebivalci so upravičeni do posebnega dovoljenja za maloobmejni promet in bodo izvzeti iz vizumske obveznosti. Poljska in Belorusija sta že začeli pogajanja na tem področju.
<P>
S tem končujem svoj govor, pri čemer poudarjam primernost zastavljenega vprašanja ter vas obveščam o najnovejšem dogajanju v tej zadevi.
<SPEAKER ID="141" NAME="Urszula Gacek">
v imenu skupine PPE-DE. - Gospod predsednik, zahvaljujem se gospodu komisarju za njegovo prisotnost in predstavitev najnovejšega stališča Komisije v zvezi z vprašanji vizumov za Ukrajino in Belorusijo. Pred mesecem dni je Strasbourg na povabilo skupine PPE-DE obiskala delegacija, ki jo je sestavljala večina članov glavne opozicijske stranke v Belorusiji, z namenom razpravljati o tem, kako se v navedeni državi razvijajo politične razmere, vendar so med tem obiskom kolegi opazili tudi njihove pozive Parlamentu, naj podpre njihov trud za znižanje cen taks za vizum, ki jih zdaj plačujejo in so dejansko previsoke za večino državljanov Belorusije.
<P>
Če zares želimo spodbujati Belorusijo na njeni poti k Evropi, za kar iskreno upamo, da bo tako, so naši najmočnejši argumenti tisti, ki jih Belorusi lahko vidijo na lastne oči. Zanje je v režimu, v katerem živijo, resnično težko razumeti dejanski pomen svobode, demokracije, človekovih pravic in pravne države. Težko je spodbujati civilno družbo. Težko jim je pokazati, da je Evropa prijazna in odprta ter podpira njihove korake k pravi demokraciji. Najboljši način za dokaz za to je, da se tem državljanom dovoli dostop do Evrope po cenah, ki jih ne bodo prestrašile ali onemogočile vstopa večini državljanov.
<P>
Gospod komisar, zelo pravilno ste navedli, da so določene skupine izvzete, in te skupine so otroci in bližnji sorodniki; to so ljudje, ki Evropsko unijo obiskujejo zaradi kulturnih, znanstvenih ali izobraževalnih dejavnosti, zato želim spodbuditi posamezne države članice, da uporabijo tisto pravno določbo, ki tem ljudem omogoča uporabo teh poenostavitev. Vendar je zelo žalostno, da se Srbija in Rusija obravnavata na boljši način kot beloruski državljani.
<SPEAKER ID="142" NAME="Hannes Swoboda">
v imenu skupine PSE. - (DE) Gospod predsednik, gospodu komisarju se zahvaljujem za zelo natančne informacije, ki jih je zagotovil v tem primeru.
<P>
Sam sem že izkusil težave v zvezi z vizumi in vizumskimi omejitvami na Balkanu, pri čemer se zdaj še vedno srečujem z njimi, čeprav so se razmere malo izboljšale. Poglejmo na primer Srbijo, ker je bila ravnokar omenjena. Navkljub zdajšnjim poenostavitvam je v okviru Jugoslavije - tj. komunističnega režima - imela v preteklosti več stikov z Zahodom in evropskimi državami, kot jih ima zdaj, kar pomeni, da je s celotnim sistemom nekaj narobe. Temeljne spremembe so zares nujne.
<P>
Gospod komisar je pravilno izpostavil, da je v Ukrajini več kot polovica prosilcev za izdajo vizuma oproščena plačila vizuma iz različnih razlogov. Sprašujem se, kakšne vrste sistem izvzame 50 % ali več. Vendar priznam, da to ni njegova krivda.
<P>
Zdaj bom govoril o Belorusiji. Z veseljem sem podprl predlog gospe Grabowske in gospoda Paleckisa, ker zelo težko sprejemam dvakratno trpljenje državljanov te države zaradi slabega režima: ne le zaradi režima, ampak tudi zato, ker zaradi tega slabega režima ne oblikujemo nobenih akcijskih načrtov.
<P>
Včasih je treba izbrati bolj enostransko delovanje in se odločiti o lastnih pobudah za ukrepanje, zlasti v zvezi s pomočjo tistim, ki jim njihov režim ali vlada ne nudita nobene pomoči. Gospod komisar je pokazal, da delno to že drži. Vendar je treba storiti več, v zvezi z Belorusijo moramo izvajati agresivnejšo politiko. Rad bi na primer vedel, in morda mi lahko gospod komisar ob kasnejši priložnosti odgovori na to vprašanje, katere države odobravajo katere oprostitve. Katere države Evropske unije so zlasti pripravljene pomagati in katere ne? Zagotovo je pomembno sprejeti stališče na ravni Evropske unije, liberalnejši pristop nekaterih držav je lahko katastrofalen, če so ostale zelo omejevalne.
<P>
Ker vemo, da imata največjo odgovornost, Komisijo in Svet pozivam, da delujeta skupaj z nami za zagotovitev, da lahko državljanom in vsem zadevnim osebam v Belorusiji ponudimo več ugodnosti, kot smo jih s težavo ponujali v preteklosti.
<SPEAKER ID="143" NAME="István Szent-Iványi">
v imenu skupine ALDE. - (HU) Gospod predsednik, Ukrajina in Belorusija imata ključno vlogo pri vzhodni razsežnosti naše sosedske politike.
<P>
Cilj Ukrajine je demokracija, tržno gospodarstvo in utrditev evropske usmerjenosti, medtem ko si Belorusija prizadeva za demokratizacijo države. Poenostavitev zahtev za potovanje je prožno in koristno orodje za dosego tega. Od 1. januarja se je vizumska ureditev za državljane Ukrajine poenostavila, čeprav jih večina meni, da je sedanja ureditev slabša od prejšnje, ker je zdaj vstop v njihove glavne ciljne države, na Poljsko, Madžarsko in v Litvo, težji kot prej. To se obravnava kot korak nazaj, ker vizumska taksa 35 EUR pomeni zanje veliko denarja, poleg tega so upravna obremenitev in postopki izredno zapleteni. Zato moramo pokazati, da bo neposredni cilj Ukrajine, odobritev potovanja brez vizumov, zelo kmalu uresničen, do takrat bo izdajanje vizumov brez takse koristilo še večjemu številu ljudi, prav tako tudi sprostitev upravne obremenitve.
<P>
Belorusiji moramo pojasniti, da Evrope ne motijo njeni prebivalci, temveč njen represivni režim. Želimo, da bi lahko beloruski državljani potovali enostavneje, zato moramo zmanjšati vizumsko takso v znesku 60 EUR, ki predstavlja veliko denarja, saj je ta znesek enak polovici povprečne mesečne plače v Belorusiji, poleg tega moramo zmanjšati upravno obremenitev zaradi težavnega usklajevanja z zapletenimi ureditvami. S tem lahko državljanom Ukrajine in Belorusije omogočimo, da se bodo počutili blizu Evropi. Hvala.
<SPEAKER ID="144" NAME="Adam Bielan">
v imenu skupine UEN. - (PL) Gospod predsednik, Evropska unija ne bo zagotovila varnosti svoje vzhodne meje, če ne bo upoštevala interesov Belorusov in Ukrajincev. Potovanje v Unijo moramo omogočiti čim večjim skupinam ljudi, zlasti iz Ukrajine in Belorusije, ter obenem izolirati ureditev predsednika Lukašenka. Demokratični postopki in spremembe miselnosti naših vzhodnih sosedov, na primer glede njihovega razumevanja Nata v Ukrajini, se bodo s pomočjo osebnih izkušenj z obiskov držav Evropske unije zgodili hitreje.
<P>
Trenutno morajo Belorusi za vizum plačati 60 EUR. To ustreza eni tretjini povprečne plače in večini družbe onemogoča obisk Unije. Takšen položaj ustreza Lukakšenkovemu režimu, saj lažje nadzoruje belorusko družbo, če so stiki z zahodno Evropo omejeni. Vizumska obveznost izolira belorusko mladino in ljudi, ki podpirajo opozicijo. Zahod si zagotovo želi ohraniti stike s temi družbenimi skupinami. Visoki stroški vizumov bodo le povečali delovanje vizumske mafije in druge nepravilnosti na mejah. Takšne omejitve povzročajo turizmu na Poljskem precejšnje izgube. Smučarji iz Ukrajine in Belorusije so v zadnjih letih v velikem številu obiskovali poljske gore. Običajno so prispeli v začetku januarja, ko se praznuje pravoslavni božič. Zdaj so poljska smučarska središča prazna.
<P>
Gospe in gospodje, zlasti zdaj, ko je Vladimir Putin na vrhu Nata v Bukarešti zagrozil, da bo povzročil razpad Ukrajine, in dejal, da Ukrajina sploh ni država ter da je en del njenega ozemlja vzhodna Evropa, drugi, večji del, pa ji je podarila Rusija, moramo poslati jasno sporočilo, da Evropska unija v mednarodni politiki ne bo dopuščala takšnih groženj svoji najbližji sosedi.
<P>
Pozivam k čim hitrejšemu začetku dialoga o posebnih ukrepih, da Ukrajinci ne bodo potrebovali vizumov za vstop v EU. Jasno želim povedati, da prava vizija sodobne in varne Evrope ni mogoča brez Ukrajine.
<SPEAKER ID="145" NAME="Elisabeth Schroedter">
v imenu skupine Verts/ALE. - (DE) Gospod predsednik, gospod komisar, uradna politika EU do Belorusije je t.i. politika razlikovanja. Na eni strani je kritična do diktatorja Lukašenka, na drugi pa poskuša zagotoviti in spodbuditi dialog z ljudmi. Vendar je cena 60 EUR za vizum, kar ustreza tretjini mesečne plače v Belorusiji, v nasprotju s to politiko. Zato je za običajne državljane Belorusije politika EU do njih le politika praznih besed.
<P>
To vprašanje je popolnoma zasenčilo našo schengensko politiko in dejansko zmanjšuje verodostojnost zunanje politike EU. Ne smemo dovoliti, da se to nadaljuje. Demokracija, za katero si želimo, da se razvije v Belorusiji, se bo dosegla le, če beloruskim državljanom omogočimo, da se sami prepričajo, kako deluje demokracija v naših državah. Kateri koli drugačen pristop bi le koristil Lukašenku. Zato moramo stvari spremeniti, Svet nam je v svojem odgovoru dejal, da je razlog za nespremenjen položaj dejstvo, da Komisija ni predložila potrebnega predloga.
<P>
Zato prosim, začnite z delom. Predložite Svetu predlog - z namenom spodbujanja demokracije v Belorusiji - ki bo tamkajšnjim ljudem olajšal pridobitev vizuma.
<SPEAKER ID="146" NAME="Laima Liucija Andrikien" AFFILIATION="PPE-DE">
(LT) Gospod predsednik, ne glede na to, kaj je bilo rečeno o ceni za vizume za Beloruse in Ukrajince, ni nobenega dvoma, da mora Evropska unija nujno sprejeti odločitve v zvezi s tem.
<P>
Evropska unija je v zvezi z vizumi z Ukrajino podpisala sporazum o poenostavitvi vizumskih postopkov, tako kot z Rusijo, Moldavijo in državami zahodnega Balkana. Vendar se pogajanja o sporazumu z Belorusijo še niso niti začela, ker Aleksander Lukašenko nima interesa beloruskim državljanom ponuditi možnosti, da se prepričajo o življenjskem standardu v svobodnem svetu, zlasti ker bodo ugotovili, da je precej višji od beloruskega.
<P>
Vprašanje vizumskih stroškov ostaja še naprej pomembno za Belorusijo in tudi Ukrajino. Dejstvo, da morajo ukrajinski državljani plačati 35 EUR za schengenski vizum, težave ne reši, ker le nekatere manjše skupine ukrajinskih državljanov izpolnjujejo pogoje ureditve vizumske olajšave. Primer Belorusije je še bolj zgovoren - Belorusi morajo za schengenski vizum plačati še več - in sicer cena je takšna, kot jo določi Lukašenko.
<P>
Je vizumska ureditev glede na razmere na vzhodni meji EU ustrezna? Menim, da ne. Po statističnih podatkih samo Poljska vsako leto izda okrog 600 000 vizumov ukrajinskim državljanom, medtem ko jih vse schengenske države v enakem obdobju izdajo le 300 000. Preden so se Litva, Latvija in Poljska pridružile schengenskemu območju, so bile njihove cene vizumov za beloruske državljane zelo nizke: Litva in Poljska sta zaračunali le 5 EUR, Latvija pa je vizume izdajala zastonj. Poljska, Litva in Latvija so beloruskim državljanom izdale 400 000 vizumov, kar je trikrat več, kot so jih izdale stare schengenske države.
<P>
Ali se vam zdi prav, da je le 26 % beloruskih državljanov obiskalo katero od držav EU, 60 % Belorusov pa v zadnjih treh letih sploh ni srečalo tujca? Seveda ne. V Evropski uniji moramo poiskati učinkovit način za rešitev te težave, ker iz lastnih izkušenj vemo, da je bolje videti EU enkrat, kot pa stokrat slišati o njej.
<SPEAKER ID="147" NAME="Genowefa Grabowska" AFFILIATION="PSE">
(PL) Gospod predsednik, gospod komisar, kot soavtorica vprašanja o stroških vizumov za Belorusijo se vam zahvaljujem za današnje obrazložitve in vas opozarjam na več dodatnih vprašanj. Gre za to, da Belorusija ni le bližnja soseda EU. Prav tako je najbližja soseda moje države Poljske, zato me skrbi za ljudi, ki živijo v tej državi, in govorim v njihovem imenu.
<P>
Dejali ste, da so se po schengenski širitvi stroški za vizum za Beloruse povišali. Dejansko so se povišali za 12-krat, s 5 EUR na 60. V Belorusiji znaša mesečna plača zdravnika na specializaciji 60 EUR. 60 EUR je za veliko Belorusov resnična ovira, ki jim preprečuje pridobitev vizuma in obisk sosednjih držav EU. Po povišanju cen za vizume smo že lahko priča vidnemu in znatnemu zmanjšanju števila beloruskih državljanov, ki potujejo v EU. To se dogaja v času, ko želi EU vzpostaviti neposredni stik s svojimi državljani, poleg tega je v lizbonsko pogodbo vključena politika dobrih medsosedskih odnosov. Zato je trenuten položaj za to državo neprijeten paradoks, čeprav nima demokratične vlade.
<P>
Prosim, verjemite mi, da je odločitev za povišanje vizumskih taks odlično darilo za Lukašenkov režim, ki temu politično popušča. Ta režim Belorusom sporoča: vidite? Uvedli so visoke in omejevalne takse. V Evropi vas nihče ne čaka, nihče vas ne želi.
<P>
To je treba spremeniti. Cenim, da je komisar Poljsko omenil kot državo, ki si namerava prizadevati za nižje vizumske takse za Beloruse. Vendar to ni naloga Poljske, Litve in posameznih držav. To je naloga celotne EU. Če tega nismo sposobni rešiti, kako bomo lahko oblikovali skupno zunanjo politiko znotraj EU? Komisijo zato spodbujam, naj izvede ukrepe, ki so potrebni za zmanjšanje vizumskih taks za Beloruse.
<SPEAKER ID="148" NAME="Grażyna Staniszewska" AFFILIATION="ALDE">
(PL) Že maja 2005 je Ukrajina umaknila zahtevo po vizumu za državljane Evropske unije Vendar je EU za sklenitev mnenja o tem potrebovala kar tri leta. Končen odziv EU še zdaleč ni bil jasen.
<P>
Po drugi strani pa je v začetku tega leta pridobivanje vize postalo lažje, nekateri postopki so se poenostavili in vizumske takse so se odpravile, vendar le za izbrane skupine državljanov. Za večino Ukrajincev se Evropska unija zdi nepremagljiva trdnjava, ki odpre vrata le tistim, ki lahko potrpežljivo vztrajajo v dolgem in zelo dragem boju na konzulatih schengenskih držav.
<P>
Vizumi so za veliko Ukrajincev predragi. Institucije, ki sodelujejo v postopku izdajanja vizumov na splošno zaračunajo dvakrat ali celo trikrat več od določene najvišje takse. Drugič, čas, ki je potreben za izdajo vizuma, je na številnih konzulatih nepredvidljiv in traja zelo dolgo. Tretjič, veliko konzulatov zahteva dodatne dokumente, ki niso navedeni v sporazumu. Celo imetniki diplomatskega potnega lista imajo težave pri prehodu čez mejo.
<P>
Končni cilj Ukrajine je jasen časovni načrt, s katerim se poskuša uvesti dvostranska ureditev potovanj brez vizumov, čeprav v težkih pogojih, kakor se je zgodilo v primeru Srbije.
<SPEAKER ID="149" NAME="Józef Pinior" AFFILIATION="PSE">
(PL) Gospod predsednik, gospod komisar, Evropa brez mej, Evropska unija brez Schengena ne sme pomeniti postavitve novega zidu med EU in vzhodno Evropo.
<P>
Evropske sanje o enotni Evropi brez meja so se uresničile znotraj EU. Vendar je to, kar se zdaj dogaja na meji med EU, Ukrajino in Belorusijo, neke vrste politični škandal za mojo generacijo - generacijo gibanja Solidarnost na Poljskem, ki se je borila za enotnost Evrope.
<P>
Težave Ukrajincev in Belorusov pri vstopu v Evropsko unijo je treba zdaj čim prej rešiti. Gospod komisar, obračam se na vas. Evropejci v bogatih demokratičnih deželah moramo narediti vse, kar je v naši moči, da bo EU odprta za civilno družbo Belorusije in Ukrajine.
<SPEAKER ID="150" NAME="Zita Pleštinská" AFFILIATION="PPE-DE">
(SK) Gospod predsednik, dejstvo, da predsedujete današnji razpravi je zelo simbolično, za kar se vam zahvaljujem.
<P>
V svojih govorih ob vsaki priložnosti navajam prošnjo voditeljev civilne družbe v Ukrajini in EU, naslovljeno na države članice in institucije EU, ukrajinsko vlado in vrhovni svet, naj Evropa nameni več pozornosti vprašanju vizuma med Ukrajino in EU.
<P>
Ker je Ukrajina ena od strateških partneric Evropske unije, pozdravljam današnjo razpravo in informacije, ki jih je predložil komisar. Strinjam se, da je to zelo zahteven postopek, vendar tudi menim, da je nujno poiskati rešitev.
<P>
Vprašanje vizumov, ki vključuje beloruske državljane, se je obravnavalo tudi v okviru beloruskega tedna v Evropskem parlamentu na srečanjih z Aleksandrom Milinkevičem, dobitnikom nagrade Saharov. Naša dolžnost je, da pomagamo ljudem, ki so nemočne žrtve Lukašenkovega režima.
<P>
Gospe in gospodje, čim prej moramo sprejeti rešitev za poenostavitev ureditve za vizume: s tem bomo proevropskim in prodemokratičnim silam v Ukrajini ter Belorusiji poslali pozitivno in konstruktivno sporočilo.
<SPEAKER ID="151" NAME="Ewa Tomaszewska" AFFILIATION="UEN">
(PL) Gospod predsednik, mladi v Belorusiji so za svoja prepričanja, ki oblastem niso všeč, večkrat kaznovani z odvzemom pravice do izobraževanja. Poljska veliko tem mladim ljudem omogoča višjo izobrazbo. Tega ne smemo zapraviti z uvedbo gospodarske blokade za te mlade, ki se želijo izobraževati v naši državi. To gospodarsko blokado je treba odpraviti in zmanjšati takse za vizume.
<SPEAKER ID="152" NAME="Predsednik">
Preden predam besedo komisarju - imamo še nekaj časa - želim nekaj dodati. Kot pogost popotnik v Ukrajino naj povem, da je ključno vprašanje pri problemu vizumov in celotne vizumske ureditve, kako prebivalcem Ukrajine in Belorusije razložiti, da so težave, s katerimi se zdaj srečujejo, le prehodna stopnja. To velja za cene in postopke. Cene so previsoke in postopki so ponižujoči. Ti ljudje morajo v vrsti čakati po več deset ur. Je to prehodno ali stalno? Ukrajinci pogosto rečejo, da se je postavil schengenski zid, da je to, kar smo uvedli in veselo pozdravili vsi, mi Poljaki, Francozi in že dolgo tudi Nemci, v resnici le proces naravne izolacije, da čakalna vrsta pred konzulatom, odklonitev in cena pomenijo le sporočilo njihovim prebivalcem, sporočilo, ki ga dojemajo zelo negativno ob upoštevanju vseh prizadevanj, o katerih tako veliko govorimo v tem parlamentu in drugje.
<P>
Razprava je končana. Prosim, oprostite mi, da sem prekršil zlato pravilo, in sicer, da predsednik ne posreduje v takšnih zadevah, vendar pri tem vprašanju preprosto ne morem ostati tiho.
<SPEAKER ID="153" NAME="Jacques Barrot">
podpredsednik Komisije. - (FR) Gospod predsednik, pozorno sem poslušal, kar ste ravnokar povedali in s čimer ste podprli veliko govornikov, ki so poudarili, da je treba državljanom naših sosednjih držav olajšati vstop v Evropsko unijo.
<P>
Menim, da jih je veliko govorilo zelo razumno. Več kot je možnosti za potovanje ljudi, bolj je verjetno, da bodo državljani vplivali na premik svoje države k demokraciji in zavezanosti evropskim vrednotam.
<P>
Vendar moram najprej odgovoriti na vprašanje Belorusije. Razložil sem že, zakaj doslej nismo načrtovali začetka pogajanj o sporazumu za vizumsko olajšavo. Politične razmere se lahko spremenijo, in moram dodati, da si Evropska unija po najboljših močeh prizadeva, da bi se njena prisotnost v tej državi občutila, saj se je v Belorusiji pred nekaj dnevi odprla pisarna Evropske komisije.
<P>
Kot sem že povedal, imajo beloruski državljani na podlagi veljavne zakonodaje EU že možnost potovati znotraj Evropske unije. Zelo pozorno sem poslušal vse argumente, vendar glede Belorusije ne morem povedati nič novega.
<P>
Glede Ukrajine lahko rečem, da so razmere veliko boljše. Sporazum o taksah za vizume za ukrajinske državljane določa, da schengenske države tem državljanom za obravnavo prošenj za izdajo vizumov zaračunajo 35 EUR, in ne 60 EUR, kar je povprečna cena za vizum. Torej smo nekaj že dosegli. Prav tako sem omenil, da bi se lahko za nekatere kategorije ukrajinskih državljanov popolnoma odpravile takse za vizum.
<P>
Kljub temu, gospod predsednik, popolnoma razumem, kar ste ravnokar povedali. Cena predstavlja težavo, tako kot način za izpolnjevanje teh formalnosti: zelo dolgi postopki, zaradi katerih dobijo ti državljani vtis, da je Evropska unija daleč in težko dosegljiva. Moram vam povedati, da trenutno svojo pozornost namenjam težavam, s katerimi se soočajo predvsem državljani iz držav zahodnega Balkana. Poskušam določiti načine za poenostavitev tudi teh postopkov. Če nam bo uspelo, sem prepričan, da nam bo uspelo tudi v državah, kot je Ukrajina.
<P>
Gospod predsednik, s tem zaključujem, kar sem želel povedati Parlamentu; popolnoma se zavedam, da so vse pripombe poslancev do neke mere upravičene, vendar je bilo do zdaj narejenega že nekaj napredka. Res je, da je treba narediti še veliko, vendar tudi menim, da si mora vsaka država članica prizadevati in izkoristiti možnosti, ki so že na voljo. Osebno si bom prizadeval po najboljših močeh.
<SPEAKER ID="154" NAME="Predsednik">
Ta razprava je končana.
