<CHAPTER ID="013">
Mednarodni dan žena
<SPEAKER ID="023" NAME="Predsednik">
Naslednja točka je izjava predsednika o mednarodnem dnevu žena.
<P>
Dan žena v Evropi je danes drugačen dan, kot se ga spominjamo, vsaj v srednji in vzhodni Evropi. Dandanes ne gre samo za dajanje rož ženskam, ki jih poznamo. Danes je dan žena tudi priložnost za pomembne razprave o enakosti, podpori mater v družinah z mnogimi otroki in odpravi nasilja nad ženskami. Evropski parlament aktivno sodeluje v teh razpravah.
<P>
Odbor za pravice žensk in enakost spolov je izjemno pomemben odbor. Novembra 2009 smo sprejeli resolucijo o odpravi nasilja nad ženskami, v kateri pozivamo Evropsko komisijo in države članice k oblikovanju doslednih akcijskih programov proti tej obliki nasilja. Naša velika želja je, da bi Evropska unija lahko predstavljala zgled celemu svetu na tem področju.
<P>
Ženske si danes zaslužijo več, saj konec koncev želimo rešiti Evropo pred demografsko krizo, toda to ne sme biti doseženo na račun žensk. Matere s tremi ali štirimi otroki morajo imeti možnost zaposlitve in napredovanja pod enakimi načeli kot moški. Široko dostopne jasli in vrtci kot tudi zaposlitve so samo eden od načinov, da se ta cilj doseže. Po drugi strani pa morajo tudi matere, ki želijo ostati doma s svojimi otroki, imeti to možnost, na primer, na podlagi ustreznega sistema obdavčitve, ki upošteva celo družino in ne le zakonca.
<P>
Naš cilj je doseči popolno enakost, kjer je to mogoče in nujno, z drugimi besedami - povsod. Diskriminacija na delovnem mestu in v družbi mora postati zgodovina. V Evropski uniji so ženske in moški enako dostojanstveni in imajo enake pravice, obramba teh pravic pa je tudi naloga Evropskega parlamenta.
<P>
Za gospe v Evropskem parlamentu si želim, da bi bil vsak dan lahko njihov dan, tako da se ne bi nikoli počutile kot žrtve diskriminacije ter da bi bilo vse več gospa, kolegic, v Evropskem parlamentu.
<SPEAKER ID="024" NAME="Corien Wortmann-Kool">
v imenu skupine PPE. - (NL) Gospod predsednik, kot ste dejali, je danes mednarodni dan žena. Letos ta dan slavi stoletnico. Je to vzrok za slavje? Veliko smo dosegli, toda še dolga pot nas čaka; in to lahko storimo le, če vsi - ženske in moški - sodelujemo.
<P>
Letos je ena izmed tem mednarodnega dneva žena ženska solidarnost in uveljavljanje po vsem svetu: pomembna tema v času gospodarske krize. Moškim in ženskam narekuje, da si skupaj prizadevajo za boljšo prihodnost za nas in naše otroke, saj lahko le skupaj zagotovimo, da so si ženske in moški enaki ne le pred zakonom, temveč tudi v vsakodnevnem življenju ter v gospodarstvu in v družbenem življenju. Konec koncev ženske predstavljajo približno 50 % svetovnega prebivalstva, njihovi prihodki pa samo 10 % svetovnega dohodka. Samo 5 % svetovnih voditeljev je žensk. Ženske pa predstavljajo 75 % revnih na svetu. To lahko in moramo v veliki meri izboljšati.
<P>
Vendar ne gre le za revščino. Predvsem v drugih delih sveta - na primer, v večjih delih Azije - so fantje bolj cenjeni kot dekleta; več prinesejo družini. To povzroča, da se hčere zapuščajo in celo splave ženskih zarodkov. Žal je tudi trgovina z ženskami znan in pogost pojav. V Afriki so mnoge mlade ženske in dekleta žrtve vojne in posilstev. Za to obstajajo številni osnovni kulturni vzroki in tudi tem je treba pripisati velik pomen, če želimo izboljšati položaj žensk. Ženske in dekleta so žrtve zatiranja, zlasti v muslimanskih državah, kjer so prisotni osnovni verski vzroki.
<P>
Zato je pomembno, da mi, Evropska unija, izpostavimo tudi enakost med dekleti in fanti ter med moškimi in ženskami v naših programih pomoči in naših mednarodnih odnosih. Torej ne gre samo za zmanjšanje revščine, temveč tudi odpravljanje kulturnih predsodkov. Pri tem imata pomembno nalogo visoka predstavnica, podpredsednica Komisije gospa Ashton, in komisarka Georgieva.
<P>
Vendar je treba še veliko postoriti bližje doma in celo v naši skupini, zlasti ob podpori našega predsedujočega, gospoda Daula. Zadnjo pripombo bi rada naslovila na nas v Evropski uniji. Vse se začne v mladih letih, med izobraževanjem otroka, in dostop do izobraževanja še vedno ni zagotovljen dekletom v Evropi. V naši civilizaciji bi moral biti dostop 100-odstoten. To bi moral biti pomemben cilj nove strategije EU 2020.
<SPEAKER ID="025" NAME="Martin Schulz">
v imenu skupine S&D. - (DE) Gospod predsednik, gospe in gospodje, družba, v kateri moški in ženske nimajo enakih pravic na delovnem mestu in v življenju, ni demokratična in humana družba. Osnoven predpogoj za pravičnost v družbi je njeno izvrševanje ne glede na spol osebe. To je nekaj, kar moški jemljemo za samoumevno, ženske, celo v srednjeevropskih družbah, pa še zdaleč ne. To se najbolje odraža v enem izmed največjih škandalov, ki ga moramo po mojem mnenju odpraviti čim prej. Kot Parlament bi lahko k temu znatno prispevali.
<P>
Kako naj sicer družba upravičeno trdi, da je enakopravna, če prejemajo moški in ženske različno plačo za enako delo na enakem mestu? Nikjer se diskriminacije žensk v tej družbi ne sprejema tako pogosto brez pripomb kot na delovnih mestih, kjer ženske do neke mere opravljajo enako delo kot moški, v mnogo bolj drastičnih življenjskih razmerah, prejemajo pa večinoma 30 % ali 40 % nižjo plačo zanj. V EU moramo odpraviti to sramoto. Če naj v Evropi posredujemo kakšno sporočilo ob mednarodnemu dnevu žena, naj bo to enaka plača za enako delo na enakem delovnem mestu, za moške in ženske. To je osnovna zahteva socialne pravičnosti.
<P>
(Aplavz)
<P>
Priznavamo, da si Komisija prizadeva. Vidimo, da bo danes uvedena evropska listina o pravicah žensk. To je dobro in to pozdravljamo. Vendar smo malo razočarani in prosim vas, da to sporočite gospe Reding in gospodu Barrosu. Želeli bi si, da bi bila ta uvedba več kot le uradna izjava; želeli bi si tudi, da bi bila izpolnjena prvotna obljuba, namreč da bo Parlament vključen in da je treba vključiti službe civilne družbe. To se ni uresničilo. To lahko še nadoknadimo. Vendar bi bili veseli, če bi šlo za kaj več kot le za uradno izjavo in če bi institucije s sodelovanjem pomagale popraviti primer, ki sem ga ravno omenil. Moja kolegica, gospa Wortmann-Kool, je omenila druge primere.
<P>
Na mednarodni dan žensk moramo vsi Evropejci priznati nekaj: na naši celini še vedno nismo dosegli enakih pravic, toda z dramatično nepravičnostjo do žensk v drugih delih sveta, vse od pohabljanja spolnih organov do obveznega nošenja rute, z vsemi temi osnovnimi temeljnimi pravicami, za katere so prikrajšane ženske in predvsem dekleta po vsem svetu, se ne bi smeli ukvarjati samo 8. marca.
<P>
Zato bi se rad zahvalil strokovnjakom za človekove pravice v Parlamentu. Tu vsak četrtek popoldne v Strasbourgu razpravljamo med drugim tudi o kršitvah človekovih pravic v zvezi z ženskami. Na mednarodni dan žena moramo povedati tudi, da si te razprave ob četrtkih popoldne zaslužijo vsaj tolikšno udeležbo, kot jo imamo zdaj na plenarnem zasedanju.
<SPEAKER ID="026" NAME="Diana Wallis">
v imenu skupine ALDE. - Gospod predsednik, na začetku bom povedala, da tega govora nisem načrtovala do pred nekaj trenutki, toda pomembno je, da slavimo mednarodni dan žena in zlasti tega, približno 100 let za tem, ko je bilo to praznovanje prvič predlagano. Da, to bi moral biti dan, ko se slavi, kako daleč so prišle ženske, toda tudi dan za ozaveščanje o tem, kako dolga pot nas še čaka, ko gre za enakost.
<P>
Gospod predsednik, vztrajate, da bi moralo biti v tem parlamentu več žensk. Dosežki so dobri, vendar še vedno ne dovolj. Če pogledam parlament v lastni državi, bo po nekaterih ocenah trajalo 200 let, da dosežemo enakost glede na zdajšnjo stopnjo napredka, kar pomeni, da nismo dovolj hitri, da bi dejansko dosegli pravo enakopravnost.
<P>
Drugo vprašanje, s katerim se ukvarja ta parlament ta teden, je trgovina z ljudmi in nasilje nad ženskami. Prejšnji teden sem v mojem volilnem okrožju doma obiskala razstavo slik in fotografij žensk, ki so prek trgovine z ljudmi prišle iz države, ki je soseda naše Unije - Moldavije - v našo Unijo. Po nekaterih ocenah se z ženskami - in tudi moškimi - trguje v obsegu, ki je primerljiv s celotno trgovino z afriškimi sužnji v 350 letih, toda glavne žrtve so ženske. Če kot evropska skupnost ne moremo ukrepati v zvezi s tem in se ukvarjati z ženskami, ki so žrtve te trgovine, potem bi bilo žalostno, da na ta dan ne dosežemo napredka.
<P>
Drugo vprašanje, na katerega se moramo osredotočiti, so številne zdravstvene težave žensk, ki se jim je treba posvetiti in ki jim ne namenimo dovolj časa in energije. Veliko smo dosegli, veliko lahko slavimo, toda še veliko več je treba narediti.
<SPEAKER ID="027" NAME="Marije Cornelissen">
v imenu skupine Verts/ALE. - (NL) Mednarodni dan žena, 8. marec. Ta dan praznujem, odkar se spomnim, kot sta ga moja mati in babica pred mano. Na ta dan, 8. marca, včasih postanem žalostna, ko pomislim na vse, kar je treba še storiti, da bi bili moški in ženske resnično deležni enakih možnosti. Za veliko žensk je nasilje vsakodnevna realnost, zato mnoge ženske živijo v revščini, mnoge morajo same skrbeti za svoje otroke in starše; in tako malo žensk uspe v poslu, na akademskem področju in politiki.
<P>
Nato pa pomislim na generacijo moje babice, ki je morala pustiti službo, ko se je poročila in ni imela sploh nikakršnih enakih možnosti, in na mojo mater, ki se je trdo borila, da je lahko odločala o svojem telesu, in vidim, kako daleč smo prišle v enem stoletju; vidim, da je sprememba res mogoča. Toda zdaj se moramo potruditi po najboljših močeh, če želimo svet spremeniti na bolje v bližnji prihodnosti.
<P>
Evropska unija lahko veliko prispeva, toda le če preseže zgolj lepe besede. Boj za enake pravice je že vse predolgo obremenjen s preveč lepimi besedami, ki so se jim pridružile še nove. V petek je Komisija predstavila listino o pravicah žensk, ki vsebuje zelo veliko lepih besed. Glede njenega izvajanja gojim zelo zdrav skepticizem. Še večji je zato, ker se za mnenje ni vprašalo Evropskega parlamenta in nevladnih organizacij, kot je že povedal gospod Schulz. Ker pa je to prvi ukrep komisarke Reding kot komisarke, odgovorne za enake možnosti, sem ji več kot pripravljena dati še eno priložnost.
<P>
Pobude, ki spremljajo njene lepe besede, so tisto, kar šteje. Če nam v tem obdobju predloži direktivo o boju proti nasilju nad ženskami, direktivo o očetovskem dopustu, trdne ukrepe za boj proti diskriminaciji žensk, trdne ukrepe za povečanje stopnje zaposlenosti žensk - na primer, z izboljšano združljivostjo delovnega časa in šolskega urnika - in kvote za ženske na vodilnih položajih, vsaj v svojih vrstah v Komisiji, če Komisija pretvori lepe besede v prava dejanja, bomo moji kolegi iz skupine Zelenih/Evropske svobodne zveze in jaz sama prvi stopili na noge in izrazili spoštovanje.
<P>
Že želimo biti priča spremembam, moramo sodelovati: Komisija, Svet ter levica in desnica v tem parlamentu. Danes, 8. marca, ni samo mednarodni dan žena, temveč tudi rojstni dan mojega sina; danes ima dve leti. Srčno upam, da bomo čez 30 let živeli v Evropi, kjer si bosta on in njegova žena - ali mož - delili odgovornost za skrb za otroke enakovredno in kjer bodo ženske imele enako možnost, da postanejo profesorice, direktorice podjetja ali evropske komisarke. V prihodnjih letih si bo njegova mama po najboljših močeh prizadevala to doseči, k sreči pa nisem edina.
<P>
(Aplavz)
<SPEAKER ID="028" NAME="Marina Yannakoudakis">
v imenu skupine ECR. - Gospod predsednik, mednarodni dan žena nam nudi skupno priložnost, da se osredotočimo na vprašanja in izzive, s katerimi se ženske soočajo danes - da se osredotočimo na različne oblike neenakosti, ki jih doživljajo, pa tudi da slavimo dosežke žensk v preteklem stoletju.
<P>
V Združenem kraljestvu z velikim ponosom slavimo osebe, ki so pripomogle k napredku našega naroda na področju človekovih pravic: ženske, kot so Emily Pankhurst, vodja britanskih sufražetk, ki so dosegle volilno pravico za ženske, Shirin Ebadi, Nobelova nagrajenka za mir v letu 1993 zaradi prizadevanj na področju spodbujanja človekovih pravic, zlasti pravic žensk, in Margaret Thatcher, prva britanska predsednica vlade, izvoljena leta 1979.
<P>
Vprašanje, ki zadeva zasedanje visokih položajev s strani žensk in enake možnosti žensk, kot jih imajo moški, je danes prav tako aktualno, kot je bilo v Združenem kraljestvu, ko je bila izvoljena prva predsednica vlade.
<P>
Lahko zagotovimo možnosti za izobraževanje in zaposlovanje, toda razkorak v plačah ostaja. Lahko z zakonom prepovemo diskriminacijo na delovnem mestu, ne moremo pa prepovedati pritiskov, ki izhajajo iz usklajevanja dela, družinskega življenja in gospodinjstva.
<P>
Kot parlament si moramo prizadevati, da bi ženskam pomagali do izbire, kaj želijo delati. Če se odločijo za kariero, jih je treba podpreti, da so pri tem enakopravne. Če se odločijo ostati doma in vzgajati družino, jih ne smemo podcenjevati. Izraz "samo gospodinja" je treba prepovedati. Nobena ženska ni "samo" nekaj. Vsaka je dragocena zaradi svojega prispevka.
<P>
Če torej govorimo o ženskah, ki so veliko dosegle, mislim, da si prvo mesto na seznamu zasluži skupina žensk, katere prispevek v Združenem kraljestvu praznujemo 14. marca, in to so matere sveta: ženske, ki se prostovoljno odrečejo svojim ambicijam in življenje posvetijo vzgoji otrok. Kajti če to storijo pravilno, prispevajo k cilju nas vseh - družbi, ki temelji na enakosti in strpnosti, kjer se spoštujejo človekove pravice ne glede na spol.
<SPEAKER ID="029" NAME="Eva-Britt Svensson" LANGUAGE="SV">
Gospod predsednik, danes praznujemo mednarodni dan žena. Izhodišča ZN za pravice žensk so bila vzpostavljena pred 15 leti. Na polovici pregleda, ki trenutno poteka v New Yorku, lahko jaz in drugi člani delegacije iz Evropskega parlamenta lahko rečemo le, da se bodo morale ženske po vsem svetu sprijazniti s trenutnim stanjem. Kljub pozitivnim resolucijam, ki jih je Parlament sprejel pred kratkim, poročilu gospoda Tarabelle in resoluciji o Pekingu +15 srečanje ZN žal še ni obrodilo nobenih rezultatov.
<P>
Vlade EU, ki so sodelovale v pogajanjih, imajo očitno manj zahtevne cilje v zvezi s pravicami žensk, kot jih je Evropski parlament izrazil v prej omenjenih resolucijah. Včasih se mi zdi, da vlade EU uporabljajo izhodišča iz Pekinga predvsem za pridiganje državam zunaj EU o enakosti. Pogosto je lažje drugim govoriti, kaj naj naredijo, kot pa sam doseči rezultate.
<P>
Preden je bil izvoljen, je predsednik Komisije, gospod Barroso, obljubil, da bo sestavil listino o pravicah žensk. Danes smo imeli priložnost prebrati dokument Komisije. Jaz in moja Konfederalna skupina Evropske združene levice - Zelene nordijske levice sva zelo zaskrbljeni zaradi šibke vsebine in načina, kako je bila listina sestavljena. Obstaja veliko tveganje, da ne bo vredna niti toliko kot papir, na katerem je napisana. Parlament, nacionalni organi in evropske prostovoljske organizacije niso bile vključene in niso prispevale k listini, seveda pa v postopku tudi niso sodelovali državljani Evrope.
<P>
Rada bi pojasnila gospodu Barrosu, da ni dovolj dati izjave o skupnih vrednotah. Ženske in moški Evrope potrebujejo močan dokument, ki je bil oblikovan in sestavljen skupaj z zadevnimi stranmi.
<P>
Naj bo to prvi osnutek listine o pravicah žensk. Čas do naslednjega mednarodnega dne žena izkoristite za razprave in pogovore s Parlamentom, nacionalnimi organi in prostovoljskimi organizacijami v Evropi. Ko bomo nato praznovali naslednji mednarodni dan žena, bo jasno, da smo dosegli napredek.
<P>
Prizadevamo si za obrambo pravic žena ne le 8. marca, temveč vsak dan v letu. To potrebujejo ženske in moški Evrope.
<SPEAKER ID="030" NAME="Marta Andreasen">
v imenu skupine EFD. - Gospod predsednik, na ta dan bi rada zaprosila vse politike in zakonodajalce, da nehajo izdajati vse te demagoške zakone o enakosti, ki otežujejo življenje žensk, ki želijo delati. S tem odvračajo organizacije od zaposlovanja žensk. Pri enakosti ne gre za zakone: gre za obnašanje.
<P>
Kot zaposlena mati nisem v vseh 30 letih svoje kariere nikoli dobila službe ali napredovala na podlagi česar koli drugega kot svojih kvalifikacij in dosežkov in užaljena bi bila, če bi me kdo obravnaval posebej zgolj zaradi mojih kromosomov. Vendar pa Parlament izrecno naprošam, da brani ženske tega sveta.
<P>
Želim, da se o težavi španskega prisvajanja zemlje razpravlja in da se razreši, da se konča trpljenje mnogih žensk in moških, ki tvegajo, da jim bodo porušili domove in v njih ne morejo živeti. Se vam to ne zdi nasilje?
<P>
Želim, da ta parlament ustavi odtok sredstev EU v regije, kjer prihaja do velikih kršitev človekovih pravic. Se vam to ne zdi nasilje?
<P>
Želim, da ta parlament prisluhne in zaščiti tiste, ki želijo izraziti svoje skrbi o strukturnih nepravilnostih, ki vplivajo na evropski proračun, kot sem to storila jaz pred osmimi leti, in zagotovi, da jih ne doleti enaka usoda, kot je mene. Mar to ni nasilje?
<P>
Želim zadržati podelitev razrešnice Evropski komisiji, dokler revizorji ne potrdijo 100 % proračuna brez zadržka. Želim, da Parlament na ta način spoštuje ženske in moške Evrope, tiste, ki s svojimi davki omogočajo, da Evropska unija obstaja.
<SPEAKER ID="031" NAME="Krisztina Morvai" AFFILIATION="NI">
(HU) Rada bi povedala svojim kolegom, da je velika napaka na splošno govoriti o evropskih ženskah in pravicah žensk, ki živijo v Evropski uniji, ne da bi upoštevali drugorazredni položaj žensk v postkomunističnih novih državah članicah v srednji in vzhodni Evropi. Prišel je čas, da se EU loti ugotavljanja dejstev, da razišče njihovo pomanjkanje pravic in na podlagi rezultatov odpravi obstoječo hudo diskriminacijo med ženskami v sami Evropi.
<P>
Dovolite mi, da omenim samo dve področji. Obe sta povezani z globalizacijo, neoliberalnim gospodarstvom, liberalizirano prosto trgovino in njihovimi pomanjkljivostmi. Prvo je, da multinacionalna podjetja kot tudi velika evropska podjetja, registrirana v EU, uporabljajo različne standarde za delovno pravo in zdravje pri delu. V mislih imam, na primer, velike trgovine, hipermarkete, kot so na obeh straneh meje med Avstrijo in Madžarsko. Isto podjetje uporablja različne standarde za odmore, čas za malico in odpoved zaposlitve. Ženske delavke iz vzhodne Evrope, v tem primeru Madžarke, so tako rekoč v suženjskem položaju.
<P>
Drugo področje, ki je povsem neraziskano, je migracija žensk v Evropski uniji. Ženske, ki imajo drugorazreden položaj v srednji in vzhodni Evropi, kot so Madžarke, iščejo zaposlitev kot gospodinjske pomočnice na zahodu, živijo kot služkinje, gospodarske begunke, in pogosto so morale pustiti svoje otroke doma. Z vidika njihovih pravic in dostojanstva je njihov položaj mnogo bolj podoben položaju žensk v državah v razvoju tretjega sveta kot pa položaju njihovih sester v zahodni Evropi, ki so njihove sodržavljanke v državah članicah EU. To je treba nujno popraviti.
<SPEAKER ID="032" NAME="Predsednik">
Rad bi toplo pozdravil komisarja Dallija. Dobrodošli, gospod Dalli. Komisar bo dal zdaj izjavo v imenu Komisije.
<SPEAKER ID="033" NAME="John Dalli">
član Komisije. - Gospod predsednik, zelo sem zadovoljen, da sem prvič udeleženec plenarnega zasedanja Evropskega parlamenta na ta pomemben dan - 8. marca, mednarodni dan žena. V čast mi je tudi zastopati Komisijo, zlasti podpredsednico Reding, ki bo na čelu prizadevanj Komisije za zaščito temeljnih pravic.
<P>
To je edinstvena priložnost, da skupaj praznujemo gospodarske, politične in socialne dosežke žensk v preteklosti, sedanjosti in prihodnosti. Leta 1957 je bila enakost spolov vključena v evropske pogodbe. Od tedaj je veliko število pravnih instrumentov, ki so jim sledile mnoge odločitve Sodišča Evropskih skupnosti, oblikovalo pravni arzenal na ravni EU.
<P>
Rad bi vas spomnil, da enakost spolov ni samo temeljna vrednota, vključena v pogodbo, temveč so tudi politike enakosti spolov dokazale, da so gonilo gospodarske rasti. Prejšnji petek sta predsednik Evropske komisije in podpredsednica Reding obnovila zavezo Komisije k vrednotam enakosti spolov, ko sta predstavila Listino žensk.
<P>
Listina žensk predstavlja politično zavezo Komisije za spodbujanje enakosti med ženskami in moškimi na petih področjih: enaka ekonomska neodvisnost; enako plačilo za enako delo in enakovredno delo; enakost pri odločanju; dostojanstvo, integriteta in konec nasilja na osnovi spola; in enakost spolov zunaj Unije.
<P>
Listini žensk bo septembra 2010 sledila nova celovita strategija za enakost žensk in moških. Ta strategija bo načela Listine žensk pretvorila v konkretne ukrepe, ki naj bi se izvedli v naslednjih petih letih.
<P>
To so ambiciozni projekti in cilji, ki jih Komisija ne bo mogla doseči sama. Morala bo delati v tesnem sodelovanju s svojimi glavnimi partnerji na ravni EU, predvsem z vami, Evropskim parlamentom, in Odborom FEMM. Mednarodni dan žena je odlična priložnost, da se vsi spomnimo te zaveze.
<SPEAKER ID="034" NAME="Predsednik">
S tem so zaključeni govori ne le v zvezi z mednarodnim dnevom žena, temveč tudi našimi stalnimi prizadevanji, da bi dosegli enake pravice za ženske in odpravili nasilje.
