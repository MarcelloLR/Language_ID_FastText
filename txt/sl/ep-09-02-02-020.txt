<CHAPTER ID="020">
Nediskriminiranje na podlagi spola in solidarnosti med generacijami (kratka predstavitev) 
<SPEAKER ID="198" NAME="Predsednik">
Naslednja točka je kratka predstavitev poročila gospe Záborske v imenu Odbora za pravice žensk in enakost spolov o nediskriminiranju na podlagi spola in solidarnosti med generacijami.
<SPEAKER ID="199" NAME="Anna Záborská" LANGUAGE="SK">
Naj se najprej iskreno zahvalim vsem kolegom poslancem za njihovo pomoč pri mojem samoiniciativnem poročilu. Glasovanje v Odboru za pravice žensk in enakost spolov je bilo rezultat veliko širših razprav in sporazumevanj.
<P>
Moški in ženske, ki danes pomagajo pri vzpostavljanju solidarnostnih mrež med generacijami, zaslužijo priznanje. Njihova odločnost je pomemben prispevek k nacionalnemu in evropskemu bogastvu ter skupnemu dobru. Žal pa tega prispevka nacionalni statistični podatki in računi ne vključujejo. Zaradi tega so moški in ženske izpostavljeni skritim oblikam diskriminacije. Ženske in moški imajo pravico, da se sami odločijo za primerne in lagodne dejavnosti. Obveznost družbe je, da zagotavlja to svobodno izbiro in da ne diskriminira neke dejavnosti samo zato, ker bi ta ne spadala v običajen obseg trga formalnega dela.
<P>
To je kratek povzetek mojega samoiniciativnega poročila o nediskriminiranju na podlagi spola in solidarnosti med generacijami. Predmet tega poročila je osrednja tema razprav o prihodnosti Evrope in zaposlovanja v njenih državah članicah. Čeprav gre prej za tehnično poročilo, pa ima tudi človeško razsežnost. V njem bo vsakdo našel kaj zase, saj živimo v okviru omrežja širših ali ožjih družin in družbenih odnosov, v katera smo osebno vpleteni. Omejevanje pojma solidarnost med generacijami le na skrb za otroke je napačno tolmačenje. Solidarnost med generacijami zadeva tudi odgovornost do naših staršev in starejših oseb ter skrb za nesamostojne osebe.
<P>
Solidarnost med generacijami zadeva tudi vzgojo državljanov v smislu spoštovanja življenja, človeškega dostojanstva in varstva okolja. Predvsem pa je to vprašanje socialne pravičnosti. To je osnova za prihodnost Evrope in skupno dobro njenih prebivalcev. Upravljavci človeških virov se strinjajo, da so človekove sposobnosti neomejene. Zato je treba to vrednost jasno in pozitivno oceniti.
<P>
Evropska unija mora za dosego tega cilja ustvariti politični okvir. Ženske so prve, ki prispevajo k solidarnosti med generacijami in tako sodelujejo pri vzpostavljanju družbenih odnosov. Zato je to poročilo v glavnem namenjeno njim. Ekonomisti na podlagi matematičnih modelov pojasnjujejo vrednost gospodinjskega dela. Dolgoletne raziskave ekonomistov in demografov kažejo, da bi bil ženski prispevek k bruto domačemu proizvodu še večji, če bi bilo v izračun všteto njihovo neplačano delo. Če to dejstvo prezremo, to pomeni, da še vedno živimo v preteklosti. Za ustvaritev pogojev vključevanja vseh žensk in moških v solidarnost med generacijami ne glede na njihov socialni položaj moramo zreti v prihodnost.
<P>
Če Evropska unija resno podpira nediskriminiranje in politiko enakih možnosti, mora ukrepati. Moja politična skupina, skupina Evropske ljudske stranke (Krščanskih demokratov) in Evropskih demokratov, se ponaša s svojo podporo politiki nediskriminiranja, ki si prizadeva za splošno dobro in spoštuje različne lastnosti in komplementarno naravo moških in žensk. Gospe in gospodje, rada bi tudi izpostavila, da je to poročilo rezultat obsežnih posvetovanj s številnimi ženskimi nevladnimi organizacijami. V svojem poročilu sem upoštevala tudi mnenja treh naših medskupin: ATD Quart Monde, Medskupine za družino in zaščito otroštva in Medskupine za skrbnike. Odbor za pravice žensk in enakost spolov je to poročilo soglasno sprejel. Gospe in gospodje, rada bi vas povabila k nadaljevanju tega sodelovanja in k jutrišnjemu glasovanju za predlog resolucije Odbora FEMM.
<SPEAKER ID="200" NAME="Viviane Reding">
članica Komisije. - Gospod predsednik, menim, da je delo gospe Záborske zelo pomembno, kajti obravnavana zadeva je ena od najpomembnejših v naši družbi.
<P>
Vprašanje odvisnosti bo v prihodnosti postajalo vedno bolj pomembno zaradi demografskega staranja, pa tudi zaradi enakosti med moškimi in ženskami, saj za otroke in vzdrževane osebe še vedno skrbijo večinoma ženske.
<P>
Zato moramo z izboljšanjem pogojev družinskega življenja, zlasti tistih za uravnoteženje poklicnega in zasebnega življenja, udejaniti ukrepe, ki ženskam pomagajo vstopiti ali ostati na trgu dela.
<P>
Zlasti kar zadeva razmere glede skrbi za nesamostojne osebe, je Komisija že predložila naslednje ukrepe. Filialna odsotnost zaradi skrbi za vzdrževane osebe je bila vključena v posvetovanja evropskih socialnih partnerjev glede usklajevanja poklicnega, zasebnega in družinskega življenja. Komisija prav tako preučuje kakovost storitev za starejše vzdrževane osebe in zaščito pred trpinčenjem kakor tudi ukrepe, ki bi jih za pospešitev razvoja in posodabljanja infastrukture in storitev lahko sprejeli na evropski ravni v sodelovanju z državami članicami.
<P>
Kohezijska politika EU bo preko Evropskega socialnega sklada nadaljevala s sofinanciranjem pobud na nacionalni in lokalni ravni. Odprta metoda usklajevanja na področju socialne zaščite in socialne vključenosti posebej opozarja, da bi bilo pri posodabljanju pokojninskih shem treba bolj upoštevati nove oblike dela, prekinitve kariere in dolgoročno skrb za nesamostojne osebe.
<P>
Na tem delamo in se res veselimo tesnega sodelovanja s parlamentarci. Radi bi čestitali Parlamentu za pomembno delo, ki ga je opravil.
<SPEAKER ID="201" NAME="Marie Panayotopoulos-Cassiotou" AFFILIATION="PPE-DE">
(EL) Gospod predsednik, rada bi pripomnila, da to poročilo, ki je bilo sprejeto z absolutno večino v Odboru za pravice žensk in enakost spolov, vključuje tudi alternativni predlog, ki so ga predložili nekateri poslanci. Jutri bomo pozvani k izbirnemu glasovanju med tem predlogom in predlogom, ki ga je predložil parlamentarni odbor. Ta dva predloga drug drugega izključujeta. O tem alternativnem predlogu ne moremo razpravljati niti na plenarnem zasedanju niti prisluhniti poslancem, ki so ga predložili, niti izraziti svojega mnenja. To je pomanjkljivost v novih pravilih, o kateri bi morali premisliti.
<SPEAKER ID="202" NAME="Predsednik">
- Da, gospa Panayotopoulos-Cassiotou, kar sem prej povedal gospe Doyle, velja tudi v vašem primeru. Držimo se člena 45, ki dejansko ponuja zelo strog okvir za naš čas govora, ker do besede lahko pride le poročevalec.
<P>
Našo pobudo prevzemamo od konference predsednikov, ki je odločila, da za to zadevo velja ta posebni člen. Naš Poslovnik bomo vsekakor morali oblikovati tako, da bo omogočal večjo prožnost in bogatejše razprave, a upam, da razumete, da spreminjanje Poslovnika drevi ni moja stvar. Kljub temu pa smo vašo pripombo seveda zabeležili.
<P>
Točka je zaključena.
<P>
Glasovanje bo potekalo jutri.
<P>
Pisne izjave (člen 142)
<SPEAKER ID="203" NAME="Corina Creţu  " AFFILIATION="PSE">
v pisni obliki. - (RO) Na žalost je diskriminacija na podlagi spola še vedno resničnost, celo v državah članicah Evropske unije. To ne velja le za zasebni sektor, kjer moški pokrivajo devet desetin članstva v svetih direktorjev velikih podjetjih, ampak tudi za javni sektor, kjer je zastopstvo žensk nezadostno.
<P>
Vendar pa lizbonska strategija predvideva vključitev 60 % delazmožnih žensk na trg dela. Poleg tega pa ne smemo pozabiti, da je eden od največjih srednjeročnih in kratkoročnih izzivov v Evropi demografski izziv. Evropska unija se sooča z večjim porastom povprečne starosti svojega prebivalstva kot druge regije na svetu, stopnja rasti prebivalstva pa znaša le 0,4 %, kar pomeni, da se bo Evropska unija istočasno morala soočiti z upadom za delo sposobnega prebivalstva in s starajočim se prebivalstvom.
<P>
Posledično izbira med kariero in ustvarjanjem družine ne sme biti dokončna ali obvezna in obstajati mora možnost za uravnoteženje teh dveh življenjskih vidikov.
<SPEAKER ID="204" NAME="Daniel Petru Funeriu  " LANGUAGE="RO">
Ena od ključnih vrednot Evropske unije je odprava vseh oblik diskriminacije. Poleg odgovornosti za odpravo diskriminacije, tudi med moškimi in ženskami, nosimo tudi odgovornost za uresničitev dejavnih ukrepov za spodbujanje poklicne kariere žensk. Eno od področij, na katerem so ženske v precejšnji meri nezadostno zastopane, so znanstvene raziskave. Poleg tega niso nezadostno zastopane le v številčnem smislu, temveč tudi znotraj hierarhije uprave: višja ko je raven v hierarhiji, manjša je zastopanost žensk.
<P>
Na ta način si družba sama odvzema ustvarjalni potencial pomembnega segmenta prebivalstva. Visoka konkurenčnost raziskav, naravna geografska mobilnost povezana z znanstvenim delom, skupaj z ustvarjanjem kariere v razmeroma pozni starosti, otežujejo združevanje te dejavnosti z družinskim življenjem.
<P>
Razprave na to temo izkoriščam za poudarek potrebe za uvedbo posebnih politik, katerih namen je doseganje enakosti med moškimi in ženskami v akademskih poklicih. Te politike morajo upoštevati niz dobrih praks na evropski ravni, kot je spodbujanje dvojnih karier, spodbujanje univerz in raziskovalnih institutov pri vlaganju v centre za varstvo otrok ter pospešen dostop žensk do delovnih mest z akademsko izobrazbo.
<SPEAKER ID="205" NAME="Zita Gurmai  " AFFILIATION="PSE">
v pisni obliki. - (HU) Države članice Evropske unije morajo v skladu s politiko enakosti med moškimi in ženskami podpirati demografsko rast, ki vključuje njihove ukrepe v obnovljeno lizbonsko strategijo za rast in delovna mesta. Ravnovesje v evropskih družbah je odvisno od vseh solidarnostnih odnosov med generacijami, ki so bolj kompleksne kot kdaj koli prej: mladi še naprej dolgo živijo v domovih svojih staršev, medtem ko je za te starše vedno bolj običajno, da morajo skrbeti tudi za svoje starajoče se sorodnike. To predstavlja breme, ki ga nosi pretežno mlada generacija in generacija v srednjih letih, zlasti pa ženske. Iz tega razloga bi lahko bila enakost med ženskami in moškimi, pri tem imam v mislih enake možnosti v širšem pomenu, temeljni pogoj za oblikovanje novih oblik solidarnosti med generacijami.
<P>
Če naj evropske družine dobijo nov elan, je vprašanje enakosti med moškimi in ženskami v zvezi z družinskimi obveznostmi, to je usklajevanjem družinskega življenja in dela, vsekakor zelo pomembno. Ključnega pomena je tudi zagotavljanje otroškega varstva ustrezne kakovosti in obsega tistim, ki bi ob vzgoji otrok želeli opravljati tudi kakšno plačano delo. Skupina socialdemokratov v Evropskem parlamentu poskuša po najboljših močeh zagotoviti izpolnitev ciljev barcelonskega procesa in z razočaranjem ugotavlja, da tega cilja v programu češkega predsedovanja očitno ni.
<SPEAKER ID="991" NAME="Anneli Jäätteenmäki  " AFFILIATION="ALDE">
v pisni obliki. - Hvala, predsednik!
<P>
To poročilo je pomembno za predstavitev in preobrnitev diskriminacije na podlagi spola in solidarnosti med generacijami!
<P>
Precej jasno je, da so bile ženske, ki so se odločile koristiti porodniški dopust, diskriminirane. Pogosto imajo težave pri vrnitvi na delo z istimi možnostmi, zamujajo priložnosti za napredovanje in izgubljajo tako dohodek kot tudi koristi socialne varnosti.
<P>
Poleg tega moški in ženske, ki za daljša obdobja ostanejo doma, da lahko skrbijo za starejše osebe ali majhne otroke, pogosto izgubijo v ekonomskem smislu, ker so brez dohodka in njihovo delo, čeprav je pomembno, ni všteto v BDP. To delo oblikovalci politike in družba nasploh pogosto prezrejo. Ljudje zaničujejo ljudi, ki se odločijo, da bodo ostali doma, namesto da bi hodili na delo, kot da le-ti ne prispevajo k družbi.
<P>
Gospe in gospodje!
<P>
EU bi morala spodbujati politike, ki odpravljajo to diskriminatorno miselnost, in dati ljudem, ki se odločijo ostati doma in skrbeti za družinskega člana, več dopusta in več podpore. Zaradi zmanjšanja verjetnosti diskriminacije, ki bi jo delodajalci vršili nad svojimi zaposlenimi, bi te politike morala financirati družba.
<P>
Hvala!
<SPEAKER ID="206" NAME="Siiri Oviir  " AFFILIATION="ALDE">
v pisni obliki. - (ET) Današnja Evropa se sooča z demografskimi spremembami brez primere. Če Evropa želi spremeniti usmerjenost k zmanjševanju števila prebivalstva, moramo s politiko EU in držav članic podpirati družine na vse mogoče načine in dovoliti ženskam in moškim združevati družinsko življenje z delom, ampak tako, da bodo domače obveznosti enakomerno porazdeljene med moške in ženske.
<P>
Z vsem srcem podpiram alternativni predlog za resolucijo Evropskega parlamenta o nediskriminiranju na podlagi spola in solidarnosti med generacijami, ki je bolj realno od predhodnega poročila.
<P>
Posebej moram poudariti cilj oblikovanja politike skrbništva, ki je uravnotožena med obema spoloma. Neenakost pri izvajanju skrbništva pogosto temelji na pomanjkanju sprejemljivih, razpoložljivih in visokokakovostnih storitev v državah članicah in ženske se ne morejo izogniti žrtvovanju svojih priložnosti za udeležbo v socialnem, gospodarskem in političnem življenju.
<P>
Vse to ohranja neenakost pri razporejanju domačih in družinskih obveznosti med moškimi in ženskami, zaradi česar so ženske običajno prisiljene izbrati bolj prožno organizacijo dela ali pa prenehajo delati, kar v zameno vpliva na njihovo kariero, nadaljnjo neenakost plač moških in žensk in pokojninske pravice.
<P>
Na priporočilo češkega predsedstva, da naj bi otroško varstvo postalo "popolnoma veljavna alternativa poklicni karieri", gledam oprezno. Prepričana sem, da bi realizacija tega priporočila za vedno ohranila tradicionalno delitev dela med moškimi in ženskami.
<P>
Ukrepi, načrtovani v okviru lizbonske strategije, igrajo pomembno vlogo pri vzpostavitvi enakosti pri delitvi dela med ženskami in moškimi; poleg povečanja zaposlovanja, spodbujanja inovacij in stopnjevanja produktivnosti mora biti njihov cilj tudi odprava diskriminacije na podlagi spola v EU, ki se je sčasoma razvila.
<SPEAKER ID="990" NAME="Zita Pleštinská  " AFFILIATION="PPE-DE">
v pisni obliki. - (SK) Skrbništvo je bilo skozi stoletja domena žensk. Idealne matere, ki so svojo mladost posvetile skrbi za svoje otroke, predstavljajo danes večino starejše ženske populacije in to varstvo otrok in skrb za dom se v njihovih pokojninah ne odražata. Mnoge od njih ne prejemajo ustreznih pokojnin za to socialno dragoceno delo, ki so ga opravljale v aktivnem obdobju svojega življenja, in so zaradi tega izpostavljene večji nevarnosti revščine. To je tudi razlog, da mlade ženske odlašajo z materinstvom in dajejo prednost poklicni karieri.
<P>
Med mnogimi svojimi govori v Parlamentu sem stalno poudarjala, da matere in očetje, ki se svobodno odločijo za vzgojo svojih otrok ali za skrb za starejše osebe ali vzdrževane osebe, ne smejo biti diskriminirani. Poznam mnoge družine, ki imajo invalidne sorodnike in zelo pogumno opravljajo to zahtevno delo, kljub oviram, ki jih morajo kar naprej premagovati.
<P>
V tem govoru bi želela pohvaliti predloge poročevalke gospe Anne Záborske, ki priporočajo priznanje ne le tradicionalnim oblikam pridobitne zaposlitve, ampak tudi raznovrstnim oblikam nepridobitne zaposlitve v družinah kot delu solidarnosti med generacijami. To delo se odraža v BDP, če družina nekoga najame. To pa ne velja, če to delo opravlja eden od staršev.
<P>
Verjamem, da bo poročilo spodbudilo države članice k sprejetju ukrepov za izboljšanje družinske politike v okviru EU.
<SPEAKER ID="207" NAME="Rovana Plumb  " AFFILIATION="PSE">
v pisni obliki. - (RO) V času, ko se Evropa sooča z globoko gospodarsko krizo, katere končni obseg bo težko oceniti, se lahko pričakuje samo še to, da se bodo negativne posledice pretresa na trgu dela odrazile na rodnosti, ker se bodo mnoge ženske odpovedale materinstvu zaradi strahu pred izgubo svojega delovnega mesta in pred zmanjšanjem materialnih virov, ki so potrebni za varstvo in vzgojo otrok.
<P>
Glede na to je naloga vsake države članice, da spodbuja večgeneracijske dejavnosti kot so centri, kjer starejši odrasli skrbijo za otroke in jih vzgajajo ter za to prejemajo plačilo. Ti centri, ki uspešno delujejo v nekaterih državah članicah, bi ženskam, ki so rodile, omogočili dokaj hitro vrnitev na delo, starejšim upokojenim osebam pa bi olajšalo vrnitev k zaposlitvi.
<SPEAKER ID="208" NAME="Dushana Zdravkova  " AFFILIATION="PPE-DE">
v pisni obliki. - (BG) V zadnjih nekaj desetletjih se je prebivalstvo v državah članicah Evropske unije vse bolj staralo. Uspešno uravnovešanje poklicnega in osebnega življenja postaja za ženske naporna naloga. Zato je pomembno, da države članice ravno zdaj spodbujajo rodnost in ustrezno poskrbijo za družine. Na tem področju bi EU lahko posredno prispevala in pomagala državam članicam pri posodobitvi njihovih politik. Priznanje "nevidnega dela" se mi zdi eden od pomembnih korakov na tem področju.
<P>
Prav tako ne moremo prezreti dejstva, da celo več oseb dejavne starosti istočasno skrbi za otroke in starejše bližnje sorodnike, kar jih pušča v negotovem položaju. Zato je posebej pomembno, da Komisija uvede praktične pobude za uradno priznanje znanja, pridobljenega z aktivnostmi, povezanimi s skrbjo za otroke in nesamostojne osebe ter gospodinjskem delu, da bi se lahko upoštevalo ob vrnitvi na trg dela.
<P>
Danes moramo razmišljati o prihodnosti vseh teh mater, ki skrbijo za otroke, ki so prihodnost Evrope, in jih varovati pred nevarnostjo, da bodo nekega dne prejemale majhne pokojnine in da bodo v primerjavi z drugimi člani družbe v neenakem položaju.
