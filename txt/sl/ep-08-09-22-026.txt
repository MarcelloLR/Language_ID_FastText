<CHAPTER ID="026">
Izboljšanje kakovosti izobraževanja učiteljev (kratka predstavitev) 
<SPEAKER ID="186" NAME="Predsednik">
Naslednja točka je poročilo, ki ga je Maria Badia i Cutchet pripravila v imenu Odbora za kulturo in izobraževanje o izboljšanju kakovosti izobraževanja učiteljev.
<SPEAKER ID="187" NAME="Maria Badia i Cutchet">
poročevalka. - (ES) Komisar, menim, da se strinjamo, da je sprejem poročila o tako aktualni in ključni temi, kot je kakovost izobraževanja učiteljev, dobra novica glede na to, da je namen izobraževanja učiteljev dejansko izboljšati izobrazbo učencev in jim posredovati znanje, ki jim bo zagotavljalo intelektualno zrelost in kritičen pogled, obenem pa tudi veščine, ki jih potrebujejo za sodelovanje v družbi, ki je vedno bolj konkurenčna in zahtevna.
<P>
Ta skrb je skupna mnogim zainteresiranim stranem - od učencev do njihovih staršev, učiteljske skupnosti in med drugim vodij podjetij. V Evropi trenutno več kot šest milijonov učiteljev opravlja to ključno vlogo v razvoju znanja in veščin mladih ljudi v družbi ter bistveno prispeva k boljšim priložnostim za gospodarsko rast in večjo konkurenčnost.
<P>
Obstoječi pogoji dela v tem sektorju so kompleksnejši in zahtevnejši: razredi so raznovrstnejši s socialnega in kulturnega vidika, poučevanje je osredotočeno na individualno učenje, učitelji so se iz učiteljev ex-cathedra spremenili v upravljavce razreda; dobro morajo znati tuje jezike ter obvladati informacijske in komunikacijske tehnologije (IKT), ne le kot sredstvo za prenos znanja, temveč jih morajo znati uporabljati kot učno sredstvo.
<P>
Podatki, ki so nam na voljo, kažejo, da je kakovost poučevanja pomanjkljiva; to je v skladu z večjo kompleksnostjo zgoraj omenjenega poklica in zato je večje vlaganje v izobraževanje učiteljev ključno tako med osnovnim usposabljanjem kot med izobraževanjem in usposabljanjem na delu ter izpostavlja potrebo po večji podpori v prvih letih poklicne poti učiteljev.
<P>
Obenem je treba upoštevati še celo vrsto s tem povezanih vprašanj: precejšnje razlike v plačah med državami, razlike glede na povprečne plače znotraj držav, visok delež starejših delavcev, delovni pogoji, ki v nekaterih primerih zmanjšujejo motivacijo, manj ljudi se želi ukvarjati s tem poklicem itd.
<P>
V tem kontekstu je bilo napisano poročilo. Predlaga številna priporočila, ki jih povzemam v nadaljevanju.
<P>
Prvič, v poklic moramo pritegniti boljše kandidate - to je dejavnik, ki je tesno povezan z boljšim statusom v družbi in nagrajevanjem poklica učitelja. V okviru tega je treba izboljšati delovne pogoje učiteljev z oblikovanjem predlogov za podporo učiteljev v prvih letih njihovega službovanja; mladi učitelji bi lahko imeli koristi od znanja starejših, slednji pa bi lahko manj ur porabili za stike z učenci in več za uporabne raziskave in prenos znanja.
<P>
Treba je tudi vlagati v osnovno usposabljanje učiteljev in njihovo izobraževanje in usposabljanje na delu, doseči, da je univerzitetna izobrazba združljiva s poklicnim razvojem, in omogočiti boljše kvalifikacije in spretnosti obstoječega učnega osebja.
<P>
Tretjič, spodbujati je treba izmenjavo dobrih praks prek širjenja programov mobilnosti, zlasti v okviru programa Comenius, ki tudi pozitivno prispeva k posodabljanju jezikovnih spretnosti in znanja.
<P>
Četrtič, spodbujati je treba odločanje na šolski ravni; z drugimi besedami, potrebna je večja avtonomija ob upoštevanju različnih ozadij vsake šole in različnih zainteresiranih strani, ki so vključene v vsako šolsko skupnost: starši, lokalni kulturni objekti itn.
<P>
Komisar, to poročilo v skladu z določbami o izobraževanju in usposabljanju iz člena 149 Pogodbe o Evropski uniji ne bo obvezujoče za vlade držav članic. Kljub temu pa gre za sklep, ki ga je vsekakor treba upoštevati.
<P>
Ključna vprašanja, kot so vprašanja izobraževanja, so tudi tesno povezana z vrednotami Evrope prihodnosti in evropskih državljanov, zato prosim Komisijo, da podpre to poročilo Odbora za kulturo in si po najboljših močeh prizadeva pred Svetom zagovarjati predloge, ki jih vsebuje.
<P>
Gospe in gospodje, v naših pogovorih smo pogosto omenili, da je pomembno razmišljati o tem, kakšno državo bomo zapustili svojim otrokom. Razmisliti bi morali tudi o tem, kakšne državljane bomo zapustili svojim državam, in to je področje, kjer izobrazba igra ključno vlogo.
<SPEAKER ID="188" NAME="Ján Figeľ">
član Komisije. - Gospod predsednik, spoštovani poslanci Parlamenta, toplo pozdravljam to poročilo, še posebej, ker sem komisar, odgovoren za izobraževanje. Rad bi se zahvalil gospe Marii Badia i Cutchet in Odboru za kulturo in izobraževanje za opravljeno delo.
<P>
Kot vi tudi Komisija verjame, da se vse države članice spopadajo s pomembnimi izzivi v svojih prizadevanjih, da bi izboljšale sisteme izobraževanja in usposabljanja, zlasti z vidika izboljšanja kakovosti. Večkrat smo govorili - in ponovno vas opozarjam - o pomenu ključnih kompetenc kot tudi enakosti in učinkovitosti v okviru naših sistemov. Tem izzivom nismo kos in niti ne moremo o njih celovito razmišljati brez upoštevanja visoke kakovosti učiteljskega poklica, ki je za to ključen. Kakovost učiteljev je bistven dejavnik za posodabljanje našega sistema izobraževanja ter doseganje enakosti in učinkovitosti. Brez takšnih učiteljev je težko doseči kakršno koli izboljšanje.
<P>
Posebni izzivi, s katerimi se soočajo učitelji, so vedno večji, saj tudi gospodarski, socialni in izobraževalni konteksti postajajo vse kompleksnejši, šole in razredi pa vedno bolj heterogeni in raznoliki. V razpravi o prvem poročilu nocoj smo govorili o ustvarjalnosti in inovativnosti. Ustvarjalnost in inovativnost učencev lahko izboljšamo samo, če imamo v šolah ustvarjalne in inovativne učitelje.
<P>
Med učitelje moramo pritegniti najboljše kandidate. Nuditi jim moramo najboljše priprave za poklicno pot in - kar je najpomembneje - nadaljevati moramo z izobraževanjem in razvojem naših učiteljev ves čas njihove poklicne poti. Tu gre za zaposlovanje in plače učiteljev - kot ste povedali tudi vi, gospa Badia i Cutchet.
<P>
Vsak učitelj mora biti tudi samostojen učenec, ki nenehno razmišlja o tem, kako poučuje, se uči od svojih poklicnih kolegov in išče nove načine za razvoj znanj in spretnosti ter zadovoljevanje individualnih potreb učencev. Vsak učitelj mora biti tudi vseživljenjski učenec. Ne more namreč poučevati vseživljenjskega učenja, če ni vseživljenjski učenec. Osnovno triletno ali štiriletno izobraževanje učitelja v nobenem primeru ne pripravi na celo življenje poučevanja. Samo če se učijo neprestano, so lahko učitelji seznanjeni z najnovejšim na tem področju in zagotavljajo poučevanje, ki resnično ustreza njihovim učencem.
<P>
Zelo vesel sem bil spoznanja, da smo si tako enotni glede tega vprašanja - kot so si bili enotni v Svetu ministrov novembra lani.
<P>
Graditi moramo na teh dobrih namerah in enotnem mnenju, da uvedemo resnična izboljšanja v izobrazbo učiteljev. Države članice moramo spodbujati k večjim vlaganjem v razvoj njihovega učnega osebja. Trije ali štirje dnevi izobraževanja na delovnem mestu letno preprosto niso dovolj. Izboljšati in razširiti je treba tudi pomoč učiteljem pri uvajanju v delo. Države članice moramo spodbuditi, da izboljšajo kakovost izobraževanja na delovnem mestu in zagotovijo takšne praktične sposobnosti poučevanja, ki jih učitelji zares potrebujejo v sedanjosti in prihodnosti.
<P>
Spodbujati moramo vodstvo šol. Dandanes so šole velike organizacije, ki vplivajo na življenja stotisočih ljudi. Dobro morajo biti upravljane in dobro vodene, predvsem pa mora vse voditi vodstvena skupina z jasno vizijo visokokakovostne izobrazbe za vse svoje učence.
<P>
Še enkrat se vam zahvaljujem za vaše poročilo in predanost. Veselim se naše nadaljnje razprave, še posebej pa našega sodelovanja na tem pomembnem področju.
<SPEAKER ID="189" NAME="Predsednik">
Razprava se je zaključila.
<P>
Glasovanje bo potekalo jutri.
<P>
Pisne izjave (člen 142)
<SPEAKER ID="190" NAME="Nicodim Bulzesc  " AFFILIATION="PPE-DE">
v pisni obliki. - Poročilo temelji na sporočilu Evropske komisije "Izboljšanje kakovosti izobraževanja učiteljev" (SEC(2007)0931) in poudarja potrebo po prenovitvi nacionalnih sistemov izobraževanja v državah članicah z namenom izboljšanja izobraževanja učiteljev.
<P>
Poročevalka je izpostavila nekaj zelo pomembnih dejstev, kot so težave, da bi obdržali najboljše kandidate za poklic učitelja, majhno plačilo učiteljev v številnih državah, slab družbeni položaj učiteljev, nizka stopnja učenja tujih jezikov med učitelji in marsikaj drugega.
<P>
Če želimo rešiti te težave, moramo imeti skladno, kompleksno in popolno strategijo v celotni EU. Uvesti moramo več programov izobraževanja za učitelje, ki pa morajo biti zasnovani tako, da bodo pridobljene kvalifikacije priznane v vseh državah članicah. Da bi to dosegli, si moramo deliti odgovornost z nacionalnimi vladami, kajti mi imamo željo po prenovitvi izobraževalnega sistema, one pa pristojnosti.
<P>
Upam, da bo to poročilo prvi korak v dolgem postopku, ki se bo končal z dejanskim izboljšanjem kakovosti izobraževanja učiteljev v celotni Evropski uniji.
<SPEAKER ID="191" NAME="Lívia Járóka  " AFFILIATION="PPE-DE">
v pisni obliki. - Evropskim Romom je na voljo izobraževanje slabe kakovosti v obliki ločenega izobraževanja in razredov, izključno za Rome, ne samo v post-komunističnih državah, temveč v Evropi nasploh. Romski otroci imajo težave pri pridobivanju kakovostnega izobraževanja tako v novih kot starih državah članicah. Geografska segregacija Romov predstavlja veliko oviro za enakopravnost v izobraževanju. Življenjski pogoji Romov otežujejo izvajanje potrebnih ukrepov v dolgotrajnem boju proti izključno romskim razredom. Napredek na tem področju je odvisen od visokokakovostnih učiteljev romskega porekla in drugih, ki bi zagotovili nujen razvoj romskih otrok in spremenili obstoječe stanje. Zagotavljanje visokokakovostnih učiteljev, ki bi romskim otrokom postavljali izzive, kakršne imajo učenci na drugih šolah, je izredno pomembno za prihodnje izobraževanje učiteljev na šolah za izobraževanje učiteljev. Če od naših otrok pričakujemo rezultate, moramo našim učiteljem nuditi zgledno izobraževanje. Znanje o naprednem poučevanju v kulturno raznolikih razredih moramo postaviti v središče izobraževanja učiteljev v prihodnosti. Cilj izenačitve kakovosti izobraževanja med šolami, preprečevanje zgodnjega opuščanja šolanja in zagotavljanje, da se romski otroci vpišejo na univerzitetni študij in da so se pripravljeni spoprijeti z življenjskimi izzivi, ni cilj, ki bi ga vzeli zlahka, temveč cilj, za katerega se moramo krepko boriti.
