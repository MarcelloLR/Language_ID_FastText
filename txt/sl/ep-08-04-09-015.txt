<CHAPTER ID="015">
Razpored dela
<SPEAKER ID="019" NAME="Predsednik">
Končni osnutek dnevnega reda tega delnega zasedanja, kot ga je določila konferenca predsednikov na seji v četrtek, 3. aprila 2008, na podlagi členov 130 in 131 Poslovnika, je bil razdeljen. K temu osnutku so bile predložene naslednje spremembe:
<P>
Četrtek:
<P>
Skupina socialdemokratov v Evropskem parlamentu je predlagala, da se obravnavanje poročila gospe Jäätteenmäki o statutu evropskega varuha človekovih pravic preloži na naslednje delno zasedanje v Strasbourgu in da se čas glasovanja prestavi na 11.00.
<SPEAKER ID="020" NAME="Hannes Swoboda">
v imenu skupine PSE. - (DE) Gospod predsednik, to je naša želja. Ne zato, ker bi bilo poročilo slabo, poročevalki čestitam tudi v imenu svoje skupine, ampak ker je še vedno treba razjasniti eno ali dve težavni vprašanji. To smo predlagali, ker želimo v miru razpravljati o teh vprašanjih, pri čemer bi lahko, če se Parlament strinja, kot je pravkar povedal predsednik, glasovanje potekalo ob 11.00 - vendar to ni razlog.
<P>
Gospod predsednik, ob tej priložnosti kolege poslance obveščam, da bom jutri predložil predlog, da se tudi poročilo o Nekdanji jugoslovanski republiki Makedoniji ali Makedoniji preloži na zasedanje v Strasbourgu. Razloge bom navedel jutri, želel sem le obvestiti kolege poslance. Tudi pri tem poročilu je treba razrešiti še eno manjše vprašanje. To je želja naše skupine.
<SPEAKER ID="021" NAME="Predsednik">
Želi kdo spregovoriti v podporo temu predlogu?
<SPEAKER ID="022" NAME="Ingo Friedrich">
v imenu skupine PPE-DE. - (DE) Gospod predsednik, menim, da je bila obrazložitev gospoda Swobode kratka, ampak natančna. Dejansko je treba razrešiti eno ali dve zadevi, zato se tudi jaz strinjam s preložitvijo.
<SPEAKER ID="023" NAME="Predsednik">
Ali bo kdo nasprotoval predlogu?
<SPEAKER ID="024" NAME="Andrew Duff">
v imenu skupine ALDE. - Gospod predsednik, odbor je z 19 glasovi za in nobenim proti potrdil poročilo gospe Jäätteenmäki o okrepitvi pooblastil varuha človekovih pravic.
<P>
O tem vprašanju smo razpravljali že nekaj časa. Zdi se mi nenavadno in obžalovanja vredno, da sta se skupini PSE in PPE-DE ustrašili pomembnega vprašanja v zvezi z varuhom človekovih pravic.
<P>
Preglednost Parlamenta je odvisna od izboljšanja statuta evropskega varuha človekovih pravic. Predsedstvo prosi, da čim prej sprejmemo sklep v zvezi s tem vprašanjem, zato Parlament izrecno pozivam, da ne odstopa od dogovorjenega dnevnega reda.
<P>
(Parlament je odobril predlog skupine socialdemokratov v Evropskem parlamentu.)
<SPEAKER ID="025" NAME="Predsednik">
Razpored dela je s tem sprejet.
