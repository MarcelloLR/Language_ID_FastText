<CHAPTER ID="012">
Razpored dela
<SPEAKER ID="020" NAME="Predsednik">
Razdeljena je bila zadnja različica osnutka dnevnega reda, kot je bil pripravljen na konferenci predsednikov na njihovem zasedanju v četrtek 18. novembra 2010, v skladu s členom 137 Poslovnika. Predlagane so bile naslednje spremembe:
<P>
Ponedeljek:
<P>
Politične skupine predlagajo umik razprave o poročilu gospoda Berlinguerja o vidikih civilnega, gospodarskega, družinskega in mednarodnega zasebnega prava v Akcijskem načrtu za uresničevanje Stockholmskega programa z dnevnega reda. O poročilu bi tako neposredno glasovali jutri, v torek. Poročilo ostane. Izvedeno bo glasovanje, ne pa tudi razprava. Ponavljam: vse politične skupine so se strinjale s to rešitvijo in zato je bila tudi sprejeta.
<P>
(Parlament je odobril zahtevo)
<P>
Torek:
<P>
Predlagana ni bila nobena sprememba.
<SPEAKER ID="021" NAME="Martin Schulz" AFFILIATION="S&amp;D">
(DE) Gospod predsednik, na torkovem dnevnem redu je šest poročil gospe Matera o uporabi sredstev Evropskega sklada za prilagoditev globalizaciji na Nizozemskem. O tem sem spregovoril zaradi tega, ker menim, da način, na katerega je bil napaden gospod Daul v nizozemskem tisku, ni bil ustrezen. Na konferenci predsednikov je gospod Daul izpostavil vprašanje, o katerem so razpravljali voditelji različnih skupin, in sicer, ali naj zaradi razprave o proračunu opustimo ta poročila. V zvezi s tem želim podati dve pripombi.
<P>
Prvič, ta poročila bi morali pustiti na dnevnem redu. Prav tako bi morali o njih glasovati in prenesti denar z Evropskega sklada za prilagoditev globalizaciji na Nizozemsko.
<P>
Drugič, gospod Daul je to predlagal v pripombi, ki jo je podal na konferenci predsednikov. Če je potem vzeta iz konference predsednikov in dana v javnost, ne da bi mu sploh bila zagotovljena možnost, da odgovori na vprašanja in da pojasnila, potem bo mora kot predsednik skupine vsak zelo pazljivo premisliti o tem, kaj lahko pove na konferenci predsednikov. To je prva točka.
<P>
Moja druga točka je, da denarja, ki se tu zapravlja, ne zahteva Evropski parlament. Gre za element nizozemske vlade - ne celotne -, ki nenehno zatrjuje, da se denar v Evropi zapravlja in da bi morala Evropa zato prejeti manj denarja. Poročilo gospe Matera kaže, da se v nasprotju s temi trditvami denar iz tega proračuna zelo odgovorno porablja in - po mojem mnenju - za zelo pomembne projekte na Nizozemskem. Sprejetje teh poročil bi torej pomenilo, da kritike na Nizozemskem v zvezi s tem proračunom niso utemeljene.
<P>
(Aplavz)
<SPEAKER ID="022" NAME="Predsednik">
Poznam zadevo in vem, kaj je bilo v nizozemskem tisku. Vendar vam želim zagotoviti, da bo glasovanje o uporabi sredstev Evropskega sklada za prilagoditev globalizaciji na Nizozemskem jutri potekalo v skladu z načrti. Nič se ni spremenilo. Glasovanje bo potekalo jutri.
<P>
Sreda:
<P>
Od Konfederalne skupine Evropske združene levice - Zelene nordijske levice sem prejel zahtevo glede razprave o razmerah v Zahodni Sahari, in sicer, da bi glasovanje o predlogih resolucije o tej zadevi moralo potekati na tej in ne na decembrski seji, kot je zdaj predvideno.
<SPEAKER ID="023" NAME="João Ferreira" AFFILIATION="GUE/NGL">
(PT) Gospod predsednik, razmere v Zahodni Sahari so dovolj resne, da bi lahko Parlament odložil sprejetje stališča. Dejstev ni mogoče zanikati in so več kot očitna. Videli smo prizore uničenja v taboriščih ljudstva Sahravi in vemo, da so pri tem mnogi izgubili življenje in bili poškodovani, še vedno pa je veliko pogrešanih. Vemo, da je bil poslancu Parlamenta onemogočen vstop v taborišča in da so ga maroške oblasti izgnale, prav tako pa vemo, da se je to zgodilo tudi poslancem nacionalnih parlamentov, novinarjem in članom nevladnih organizacij. Tega ne moremo enostavno spregledati.
<P>
Če ne bomo zavzeli stališča, bi to pomenilo nerazumljivo in nesprejemljivo izkazovanje samozadostnosti, celo sodelovanje, kar bi le škodilo ugledu te institucije in vrednotam, za katere trdi, da jih zagovarja. Zato vse pozivam, da na tej seji sprejmejo razumno odločitev in s svojim glasom podprejo predlog.
<SPEAKER ID="024" NAME="Raül Romeva i Rueda" AFFILIATION="Verts/ALE">
Gospod predsednik, menim, da so argumenti, ki jih je navedla skupina GUE/NGL pomembni, ustrezni in potrebni, zato bom podprl to stališče.
<SPEAKER ID="025" NAME="Martin Schulz">
v imenu skupine S&D. - (DE) Gospod predsednik, gospoda Ferreiro pozivam, da za trenutek pozorno prisluhne. O tej temi smo temeljito razpravljali na konferenci predsednikov in med pripravami na to konferenco. V imenu moje skupine želim povedati, da smo zelo zaskrbljeni nad dogajanjem v Zahodni Sahari. Če so prizori, ki smo jih videli, točni, potem moramo o tem resno razpravljati in po potrebi tudi uvesti sankcije. Vendar to pomeni, da moramo ustrezno ukrepati. V postopek so ta teden ustrezno vključene razprave o dogodkih. Na našo zahtevo je maroški minister za zunanje zadeve navedel, da se je pripravljen udeležiti sestanka z Odborom za zunanje zadeve. Tega ni dolžen storiti. Maroškemu ministru za zunanje zadeve ni treba stopiti pred Odbor Evropskega parlamenta za zunanje zadeve. Menim, da bi morali izkoristiti dejstvo, da je to pripravljen storiti, in mu najprej predstaviti očitke, šele nato pa sprejeti resolucijo. Menim, da je to primernejši način, ne pa da zdaj sprejmemo resolucijo, potem pa prisluhnemo temu, kar ima povedati. Sprejmimo resolucijo ob upoštevanju informacij in vprašanj, ki jih bomo imeli priložnost zastaviti maroškemu ministru za zunanje zadeve v Odboru za zunanje zadeve. Osebno menim, da je to ustreznejši način ukrepanja. Poleg tega so se danes zjutraj s tem strinjale vse skupine.
<SPEAKER ID="026" NAME="Predsednik">
Zahtevo je podprla večina, torej bo v skladu z predlogom predsednika Ferreire glasovanje izvedeno ta teden.
<P>
(Parlament je odobril zahtevo)
<P>
Navedel bom roke: glasovanje bo potekalo v četrtek. Roki so naslednji: predlog resolucije mora biti predložen do 12.00 ure jutri, 23. novembra; spremembe in skupni predlogi resolucije morajo biti predloženi do 12.00 ure v sredo 24. novembra; spremembe skupnih predlogov resolucije - do 13.00 ure v sredo, 24. novembra, se pravi uro kasneje. Ponavljam: glasovanje bo potekalo v četrtek.
<SPEAKER ID="027" NAME="Daniel Cohn-Bendit" AFFILIATION="Verts/ALE">
(FR) Gospod predsednik, kolegom poslancem želim zastaviti vprašanje.
<P>
V Tibetu so izredne razmere, prav tako pa obstaja zaskrbljenost glede namere Kitajske, da v Tibetu uveljavi kitajski jezik. Menim, da gre za vprašanje, ki zasluži razpravo na plenarnem zasedanju ob navzočnosti baronice Ashton. Problematična je politika, ki se zdaj izvaja v Tibetu in se močno razlikuje od teh izrednih razmer.
<P>
Izredne razmere? Dobro. Če želi večina obravnavati to vprašanje s tega vidika, tudi prav. Sam pa želim, ker je dnevni red v decembru precej jasen, da bi imeli razpravo o tem problemu in o politiki Evropske unije do Kitajske, ob navzočnosti baronice Ashton in da bi v zvezi s to zadevo sprejeli resolucijo. Mislim, da bi bila to pametnejša odločitev.
<SPEAKER ID="028" NAME="Predsednik">
Hvala lepa, gospod Cohn-Bendit. To lahko predlagate tudi konferenci predsednikov. Kot predsednik skupine lahko to predlagate kadar koli, gospod Cohn-Bendit. Hvala za vaše pripombe.
<P>
Četrtek:
<P>
Predlagana ni bila nobena sprememba.
<P>
(Razpored dela je bil sprejet.)
