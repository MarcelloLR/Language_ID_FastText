<CHAPTER ID="005">
Vrh EU-Rusija (razprava)
<SPEAKER ID="047" NAME="Predsednik">
Naslednja točka so izjave Sveta in Komisije o vrhu EU-Rusija.
<SPEAKER ID="048" NAME="Manuel Lobo Antunes">
predsedujoči Svetu. - (PT) Gospod predsednik, komisar, gospe in gospodje, kot veste, bo 20. vrh EU-Rusija potekal v petek v portugalskem mestu Mafra. Ta dogodek je po našem mnenju odlična priložnost, da voditelji Rusije in Evropske unije ocenijo medsebojne odnose.
<P>
Menimo, da so odnosi med Evropsko unijo in Rusijo na splošno dobri in dejansko precej boljši, kot včasih poroča mednarodni tisk. Rusija je ključni partner EU in odnos z Rusijo jemljemo zelo resno. Na srečanju na vrhu se bomo ukvarjali z razmerami v EU in Rusiji. Poročali bomo o razvojih v Evropski uniji, zlasti o napredku pri pripravi nove reformne pogodbe, ki je bila pravkar sprejeta v Lizboni, in o paketu predlogov liberalizacije energetskih trgov, ki ga je predlagala Komisija in je bil sprejet 9. septembra.
<P>
Glede skupnih prostorov bomo pregledali dosežen napredek pri izvajanju časovnih načrtov. Ta postopek je še vedno v celoti pozitiven, čeprav je treba napredek na nekaterih področjih pospešiti. Ta cilj je v nekaterih pomembnih sektorjih pomagal doseči Stalni partnerski svet EU-Rusija. Stalni partnerski svet za področje kulture, ki bo zasedal dan pred srečanjem na vrhu, bo okrepil naše sodelovanje na področju kulture.
<P>
Prednostna naloga vrha je doseganje sporazuma o namestitvi sistema zgodnjega opozarjanja v energetskem sektorju, o čemer smo se načeloma dogovorili na zadnjem vrhu v Samari. Zaradi soodvisnosti Evropske unije in Rusije v energetskem smislu, je treba povečati zaupanje in okrepiti medsebojno sodelovanje. Zato bomo izpostavili cilje in načela, ki jih mora EU spoštovati v zvezi z našim energetskim partnerstvom, zlasti načela vzajemnosti, preglednosti, odprtosti ter ustvarjanja učinkovitega pravnega in regulativnega okvira. Po našem mnenju morajo biti načela pogodbe o energetski listini in besedilo o svetovni energetski varnosti, ki so ga predstavniki držav G8 sprejeli v Sankt Peterburgu, vključena v novi sporazum med EU in Rusijo, ki bo pravno zavezujoč in bo nadomestil sedanji sporazum o partnerskem sodelovanju med EU in Rusijo.
<P>
Na področju investicij se strinjamo s formalnim dialogom, ki je zastavljen v časovnem načrtu za skupni gospodarski prostor. Izredno pomembno je, da se ustvarijo pregledni, nediskriminatiorni in predvidljivi pogoji za podjetja iz EU, ki vlagajo v Rusiji, pri čemer se upošteva zakon o strateških naložbah, ki ga zdaj obravnava ruski parlament. Prav tako bomo Rusijo pozvali, naj se izogiba selektivni uporabi pristranske politike, na primer na področju okolja ali davkov, da bi s tem ovirala zdajšnje naložbe ali ustvarjala ovire za nove naložbe. Menimo, da je pristop Rusije k Svetovni trgovinski organizaciji (STO) prednostna naloga, zato nameravamo na vrhu sprožiti razprave o tej zadevi. Komisija bo morda o tem povedala še kaj.
<P>
Izpostaviti moram, da se bo srečanje na vrhu izkoristilo tudi za izvajanje pritiska, da bi se zagotovil napredek, če ne bomo našli zadovoljive rešitve ključnih vprašanj, na primer vprašanja izvoza lesa ali diskriminatornih železniških tarif.
<P>
Zavedamo se, da se bo to srečanje na vrhu odvijalo v času bližajočih se predsedniških in parlamentarnih volitev v Rusiji. V volilnem postopku bo zlasti pomembna svoboda izražanja skupaj s svobodo tiska in svobodo zbiranja, pri čemer bo to prava preizkušnja za demokratično legitimnost Rusije. Uradu za demokratične ustanove in človekove pravice (ODIHR) mora biti omogočen prost dostop za opazovanje parlamentarnih volitev. Kot članica Organizacije za varnost in sodelovanje v Evropi (OVSE) in Sveta Evrope ima Rusija posebno odgovornost, da varuje naše skupne vrednote. Obžalovanja vredno je, da so določena vprašanja zasenčila odnose med Evropsko unijo in Rusijo, pri čemer naša soodvisnost narašča, ne pada.
<P>
Rusija in EU morata sodelovati pri premagovanju medsebojnih razlik, saj ne obstaja druga možnost sodelovanja. Na žalost je začetek pogajanj o novem sporazumu med EU in Rusijo še vedno na mrtvi točki. Ruska prepoved uvoza mesa in zelenjave iz Poljske je še vedno velika ovira za začetek pogajanj. Komisija je nakazala svojo pripravljenost za nadaljevanje stikov s ciljem iskanja rešitve, ki bo sprejemljiva za obe strani. Na žalost so se razmere dodatno zapletle zaradi odločitve ruskih veterinarskih oblasti konec prejšnjega meseca, da prepove uvoz mesa iz 36 podjetij v EU.
<P>
Prekinitev dobave zalog nafte, ki so prek naftovoda Družba namenjene v Litvo, prav tako predstavlja težavno točko, ki preprečuje začetek pogajanj o novem sporazumu med EU in Rusijo. Več kot leto dni je minilo brez uradnih podatkov iz Rusije o puščanju na naftovodu ali o možnosti obnovitve zalog nafte. Zato je izredno pomembno, da najdemo zadovoljivo rešitev, ki bo ustvarila potrebno zaupanje za nadaljnji razvoj partnerstva med EU in Rusijo na področju energetike.
<P>
Kljub sedanjim oviram pri pogajanjih, o stanju razmer ne smemo pretiravati. Dejansko smo se leta 2006 strinjali z Rusijo, da bo sporazum o partnerstvu in sodelovanju še naprej veljal, pri čemer smo se izognili pravni praznini na področju odnosov z Rusijo.
<P>
Zagotovo bomo obravnavali najpomembnejša vprašanja, ki so zdaj na mednarodnem dnevnem redu, zlasti vprašanji Kosova in Iraka. Poudarili bomo tudi pomembnost uspešnega sodelovanja z Rusijo v našem skupnem okolju, tako da se bomo lahko ukvarjali s skupnimi vprašanji, ki nas zanimajo in skrbijo, zlasti z vprašanjem "zamrznjenih" sporov.
<SPEAKER ID="049" NAME="Benita Ferrero-Waldner">
komisarka. - Gospod predsednik, Rusija ni le naša bližnja soseda, ampak tudi strateška partnerica. Jasno je, da trgovina in vlaganja cvetita, prav tako, kot je dejal naš predsednik, pa se povečuje medsebojna odvisnost. Vendar se tudi zavedamo, da je Rusija ključna partnerica pri obravnavanju regionalnih sporov in globalnih izzivov, ki so prav tako že bili omenjeni, ter da si je treba še veliko prizadevati za razvoj celotnega potenciala našega odnosa.
<P>
Prihajajoči vrh v petek je naslednja priložnost za oceno stanja našega odnosa. Čeprav več perečih vprašanj ne bo mogoče rešiti, bomo napredovali v zvezi z nekaterimi drugimi vprašanji in tako pripravili podlago za nadaljnja prizadevanja na tej stopnji prehoda.
<P>
Zavedamo se, da je to obdobje za Rusijo kritično, le nekaj mesecev pred ključnimi parlamentarnimi in predsedniškimi volitvami, ter da je Evropska unija večkrat izrazila zaskrbljenost zaradi izvajanja demokratičnih načel in obveznosti na področju človekovih pravic v Rusiji. Evropska unija tesno spremlja razvoj dogodkov, pri čemer bodo prihajajoče volitve pomemben preskus, in od Rusije pričakujemo, da bo sprejela razumno odločitev ter k spremljanju volitev povabila opazovalce OVSE.
<P>
Izkoristili bomo tudi priložnost, da izrazimo zaskrbljenost zaradi stanja človekovih pravic, na primer zaradi omejitev svobode medijev, napadov na novinarje, pritiska na nevladne organizacije in položaja na severnem Kavkazu.
<P>
Ko sem bila 11. in 12. oktobra v Kaliningradu, sem imela priložnost, da sem o prihajajočem vrhu razpravljala z glavnim svetovalcem predsednika, posebnim odposlancem gospodom Jastržembskim. Začela bom z nekaj dobrimi primeri, nato pa govorila o področjih, kjer ne bomo napredovali.
<P>
Mislim, da bo Rusija kmalu napovedala večji finančni prispevek za več programov čezmejnega sodelovanja, ki jih vodi EU. To bo zelo dobrodošlo, ker je sodelovanje prek naših razvijajočih se meja po širitvi leta 2004 pomemben element. Kaliningrad pa je zaradi svojega edinstvenega geografskega položaja seveda zelo poseben primer.
<P>
Kot smo vedno ugotavljali, to zahteva posebno ureditev za olajšanje čezmejnega sodelovanja in obmejnega prometa. Finančni prispevek Rusije bi bil prav tako zelo ustrezen ob upoštevanju zelo velikih prometnih zastojev na mejah med državami članicami in Rusijo v Kaliningradu ter na mejnih prehodih z drugimi državami članicami.
<P>
Kolone tovornjakov, ki so na evropski strani meje dolge do 50 kilometrov, nikakor niso sprejemljive. Izvajati moramo ukrepe, zato smo se z Rusijo sporazumeli o zmanjšanju ozkih grl. Komisija pravkar začenja z izvajanjem pilotnega projekta za izmenjavo carinskih informacij in financiranje posodobitve obmejne infrastrukture. Rusija pa mora poenostaviti svoje postopke na mejah. Načeloma je na to pripravljena, vendar to zahteva nekaj časa.
<P>
Naš predsednik je že govoril o energiji. Dodati želim le, da bi morali objaviti sporazum o mehanizmu zgodnjega opozarjanja za obvladovanje težav z oskrbo, preden dosežejo kritično točko. Predsednik je govoril o energetski kulturi in vlaganjih, zato o tem ne bom dodatno razpravljala. Povedati želim le, da se bo o naložbenih in poslovnih odnosih razpravljalo tudi na okrogli mizi industrialcev v Lizboni, ki se bo začela jutri, v četrtek, ter na kateri bosta sodelovala Günter Verheugen in Andris Piebalgs. Ugotovitve s te okrogle mize se bodo nato sporočile na vrhu v petek. Mislim, da to pomeni dober prispevek k dejanskemu razvoju poslovnega odnosa.
<P>
Rusija je ključni gospodarski akter in dodati želim, da bomo v zvezi z Svetovno trgovinsko organizacijo podprli prizadevanja Rusije. Kot veste, smo bili vedno naklonjeni pristopu Rusije k Svetovni trgovinski organizaciji. Mislimo tudi, da so zelo pomembni enaki konkurenčni pogoji, zato bomo spodbujali zaključitev procesa pristopa Rusije k Svetovni trgovinski organizaciji. Vrh bo ponovno spodbudil ta zapleten proces, ki je zdaj na kritični točki.
<P>
V okviru vrha bomo podpisali nov sporazum o jeklu, ki bo povečal količino jekla, ki ga lahko Rusija izvozi v Evropsko unijo. Pozitivne elemente sodelovanja med EU in Rusijo dokazuje tudi dejstvo, da se bo na vrhu podpisal memorandum o soglasju med Evropskim centrom za spremljanje drog in zasvojenosti z drogami ter rusko zvezno nadzorno službo za droge.
<P>
Manj pozitivno dejstvo je, da so možnosti za podpis sporazuma med Rusijo in EU o preletih Sibirije pred naslednjim vrhom v Mafri zelo majhne, čeprav se je Rusija maja v Samari k temu jasno zavezala. V zvezi s tem dolgotrajnim sporom želimo doseči napredek. Pozitiven ukrep Rusije bi nam omogočil, da bi nadaljevali s pripravami na vrh o letalstvu, ki naj bi potekal novembra v Moskvi in je namenjen opredelitvi velikega potenciala za sodelovanje v tem sektorju.
<P>
Kar zadeva mednarodna vprašanja, bo Kosovo zagotovo eno od najpomembnejših, zato moramo skupaj z Rusijo razmisliti o rešitvi tega položaja na podlagi stalnih prizadevanj trojke. Preprečiti moramo ponovne konflikte na Balkanu.
<P>
Razpravljali bomo tudi o drugih pomembnih mednarodnih vprašanjih, in sicer o Bližnjem vzhodu pred konferenco v Annapolisu, o Iranu po nedavnem obisku predsednika Putina v Teheranu in Afganistanu, o Burmi/Mjanmaru ter o položaju v zvezi z zamrznjenimi spori, zlasti v Gruziji in Moldaviji.
<P>
Z Rusijo želimo doseči konstruktivno sodelovanje, da bi poiskali rešitve za ta pereča vprašanja. Zato si moramo še naprej enako prizadevati, poleg tega pa ne smemo pozabiti na naše dolgoročne projekte.
<SPEAKER ID="050" NAME="José Ignacio Salafranca Sánchez-Neyra">
v imenu skupine PPE-DE. - (ES) Gospod predsednik, kot so poudarili mediji, upamo, da bo jesen na Portugalskem toplejša od pomladi v Rusiji, kar zadeva vrh v Samari.
<P>
Kot je dejala komisarka, prepričan sem, da si moramo še naprej prizadevati za vzpostavitev strateške povezave z Rusijo, vendar bodo vremenske razmere bolj odvisne od temperatur Rusije kot od temperatur Evropske unije: nekoliko s tega vidika, o čemer je govorila komisarka, predvsem z vidika nove vloge, ki jo želi Rusija imeti na mednarodnem prizorišču, ter zlasti v zvezi z varnostjo oskrbe z energijo.
<P>
Kljub temu, gospod predsednik, je treba ta odnos graditi na več stebrih. Prvi je ta, da je treba kakršen koli sklep ali ukrep proti državi članici obravnavati kot sklep ali ukrep proti Evropski uniji kot celoti.
<P>
Drugič, gospod predsednik, Komisija je nepreklicno in nedvomno zavezana človekovim pravicam ter mora zelo odločno zagovarjati ta stališča. V zvezi s tem menim, da moramo pozdraviti odločitev ruske vlade o odobritvi in končni podelitvi vizumov skupini Zelenih/Evropske svobodne zveze, da se ji omogoči srečanje v Moskvi.
<P>
Eden od vzrokov zaskrbljenosti je izjava v zvezi z nedavnim vrhom držav, ki mejijo na Kaspijsko morje, o oblikovanju neke vrste obsežne fronte za boj v določenem obsegu proti regionalnim in mednarodnim grožnjam ter nekaterim stališčem Združenih narodov.
<P>
Gospod predsednik, počasi zaključujem. Gospa komisarka, gospod predsedujoči, pragmatično branite interese Evropske unije, gradite to zvezo, vendar ne pozabite, da se morajo številke ujemati do podrobnosti. Spomnim se nedavnega, seveda odličnega članka iz revije The Economist: očitno je na vrhu v Wiesbadnu gospod Putin dejal zvezni kanclerki gospe Merkljevi, da je Dostojevski tu izgubil pri ruleti.
<P>
Upam, da bo imela Evropska unija več sreče na Portugalskem, kot jo je imel ruski pisatelj v Wiesbadnu.
<SPEAKER ID="051" NAME="Jan Marinus Wiersma">
v imenu skupine PSE. - (NL) Gospod predsednik, v pripravah na prihajajoči vrh je ključna predpostavka moje skupine še vedno ta, da imata Rusija in Evropska unija veliko skupnih pomembnih interesov, in Evropska unija mora kljub številnim različnim stališčem na prihajajočem vrhu še naprej delovati na podlagi te predpostavke. Rusija in Evropa potrebujeta druga drugo za obravnavanje težav v Evropi, zlasti pa druga drugo potrebujeta za obravnavanje pomembnih mednarodnih vprašanj. Trajnostna varnost v Evropi je mogoča le v sodelovanju z Rusijo.
<P>
Zato smo moja skupina in jaz vedno podpirali strateško partnerstvo z Rusijo. Program tega vrha je zelo natrpan, o čemer sta že spregovorila komisarka in predstavnik predsedstva. Prav tako upamo, da bo prišlo do napredka v zvezi z vprašanjem pogajalskega mandata za nov sporazum o partnerstvu in sodelovanju. Upamo, da bo lahko nova poljska vlada bolje sodelovala z Moskvo in tako morda omogočila nekaj napredka.
<P>
Odnos na področju energije je zelo pomemben in menimo, da je treba za izhodišče določiti vzajemnost, vendar se moramo zavedati, da imamo tu opravka z obliko obojestranske neodvisnosti, ki jo moramo skupaj poskusiti bolje upravljati. Prav tako si želimo več sodelovanja na območju Črnega morja ter upamo, da se bosta na vrhu razpravljali tudi vprašanji Pridnestrja in Gruzije.
<P>
Prejšnji govorniki so že omenili stanje demokracije v Rusiji in tega seveda ne smemo izključiti iz razprave. Zaskrbljeni smo tudi zaradi obdobja pred volitvami v dumo. Želimo, da so kampanje svobodne in poštene ter da imajo vse stranke enake možnosti za izražanje svojega mnenja. Zato je zelo pomembno, da vztrajamo pri opazovalcih v Moskvi, ne samo opazovalcih na dan volitev, ampak tudi opazovalcih med kampanjo v predvolilnem obdobju. Vsi vemo, kako pomembno je, da se lahko oblikuje ustrezna ocena volitev; država, ki ima ambicije predsedovati parlamentarni skupščini Sveta Evrope pa mora biti resnično sposobna in pripravljena sodelovati z OVSE v zvezi z opazovanjem volitev.
<P>
Na koncu poudarjam, kar sem dejal že na začetku: Rusijo moramo še naprej kritično obravnavati v zvezi z vprašanji človekovih pravic in demokracije, ne smemo pa po nepotrebnem polarizirati. Za izhodišče moramo še vedno imeti dobre sosedske odnose in sodelovanje ter si prizadevati za skupno obravnavanje vprašanj v Evropi, ne pa da iz njih delamo predmet spora.
<SPEAKER ID="052" NAME="Graham Watson">
v imenu skupine ALDE. - Gospod predsednik, majski vrh v Samari je izpostavil pomanjkljivosti našega strateškega partnerstva z Rusijo, ki zadevajo energijo, Kosovo in človekove pravice. Te pomanjkljivosti so zdaj postale tako očitne, da moramo ponovno premisliti, kako je mogoče zagotoviti nadaljnje pomembno partnerstvo na podlagi skupnih vrednot.
<P>
Sam gospod Putin je priznal, da Rusija ne bo prav kmalu postala, če to sploh kdaj bo, država, kjer bi imele liberalne vrednote globoke zgodovinske korenine.
<P>
Kako dolgo si še lahko zatiskamo oči pred vse bolj očitnimi dokazi? Rusi ne zavračajo kulturnih značilnosti Zahoda, saj je predsednik Putin večkrat govoril, da ima njegova država mesto v samem jedru evropske kulture. Ta ognjevitost in odklanjanje sta usmerjena predvsem proti temu, kar predsednik Barroso imenuje evropske "svete vrednote", to so svoboda, demokracija in pravna država, ki so danes v Rusiji zelo očitno pomanjkljive.
<P>
Gospod Salafranca Sánchez-Neyra ima prav. V besedah Sveta in Komisije smo slišali preveč realpolitike in premalo t.i. moralne politike. Naš odnos z Rusijo je zagotovo strateški, vendar ga ni mogoče opisati kot partnerstvo.
<P>
Potrebujemo pragmatični pristop, da bi lahko sodelovali pri vprašanjih v skupnem interesu, kot so mejni prehodi, oskrba z energijo in pristop k Svetovni trgovinski organizaciji, vendar se zdi, da včerajšnja razglasitev nadzora nad cenami živila pomeni vračanje k stari gospodarski politiki.
<P>
V odnosih z Rusijo je mogoče nekoliko napredovati, vendar brez velikega pompa, ki mu nato sledi razočaranje, kar je bilo značilno že za preveč vrhov EU-Rusija.
<P>
Ko bo v Rusiji potekalo dvoje pomembnih volitev, bo potrebno tudi več poštenosti. Če bi bilo kloniranje ljudi že bolje razvito, bi predsednik Putin verjetno kandidiral tako za predsednika države kot predsednika vlade po vzoru Kacinskega na Poljskem. V državi, kjer je bila leta 1917 strmoglavljena oligarhija, je neverjetno, da se razširja nova avtokracija, zato naših kritik ne smemo utišati zaradi strahu, da bi ogrozili partnerstvo, ki dejansko obstaja le na papirju.
<P>
Šele ko se bodo resnično vzpostavili neodvisno sodstvo, svoboda izražanja in demokracija ter bodo novinarji, opozicijske stranke in nevladne organizacije delovali brez strahu pred sankcijami, bo lahko Evropa solidarna z Rusijo.
<P>
Zato je moja skupina pozvala k zaključitvi te razprave in naše pozive je podprlo več kot 300 poslancev tega Parlamenta. Pripravljeni moramo biti zapisati, kar javno izrečemo, in utišati tiste, ki pravijo, da se v tem Parlamentu le govori.
<P>
Reformna pogodba Parlamentu prvič zagotavlja dejansko besedo pri zunanjem ukrepanju. Zato si zastavimo višje cilje, da bomo lahko obvladali ta izziv in na vrhu posredovali sporočilo, ki ga predsednik Putin ne bo mogel preslišati.
<SPEAKER ID="053" NAME="Konrad Szymański">
v imenu skupine UEN. - (PL) Sklep, ki so ga včeraj sprejeli vodje skupine Evropske ljudske stranke (Krščanski demokrati) in Evropskih demokratov, da se resolucija ne bo sprejela pred vrhom EU-Rusija, kaže, da imamo še vedno težave z Rusijo. Ta sklep je resna napaka. To ni take vrste francosko-nemško gibalo, kot ga pričakujemo v našem delu Evrope.
<P>
Naša resolucija z dne 2. maja pred vrhom v Samari je bila v veliko pomoč. Prepričan sem, da naš današnji molk ne pomeni odmika od jasno opredeljene in zahtevne politike do Rusije. Če se ogrozi pristop, sprejet na vrhu v Samari, bo Rusija tako kot nikoli prej prepričana, da se lahko vključevanje in zlasti širitev v letu 2004 ne upoštevata ali omalovažujeta. Politiki, ki si zdaj zatiskajo oči pred usmeritvijo Rusije v diktatorstvo v imenu psevdorealizma, izražajo strinjanje s finskim primerom. Soglašajo z diskriminacijo Srednje Evrope in s tem z zmanjševanjem vloge Evropske unije kot globalne partnerice.
<SPEAKER ID="054" NAME="Bart Staes">
v imenu skupine Verts/ALE. - (NL) Gospod predsednik, gospa komisarka, gospod minister, gospe in gospodje. Gospod minister, na začetku govora ste dejali, da so odnosi z Rusijo dobri ali vsaj boljši, kot poročajo mednarodni mediji. Gospod minister, ali ste z Marsa? Ali ste z Venere? Ali si drznete govoriti Rusom, kaj je pomembno, ali gre pri Evropski uniji za vas v bistvu samo za denar in golo trgovanje? Ali je to za vas pomembnejše od demokracije in človekovih pravic?
<P>
Ne olepšujmo. Rusija drsi po spolzkem bregu proti razcvetelemu diktatorstvu z odločnim vodjem, ki ne bo dopuščal nikakršnega nasprotovanja in ki uporablja svojo skrivno policijo FSB, kadar koli se mu to zdi potrebno, vodja, ki se pod nobenim pogojem ne bo odrekel oblasti in bo uporabil vse vrste spletk, da bi oblast ohranil tudi po decembrskih parlamentarnih volitvah in predsedniških volitvah v marcu. Gospod minister, Rusija se razvija v zaprto družbo, v kateri bi bilo vladajočemu režimu ljubše, da jih nihče ne nadzira.
<P>
Ne želim se omejiti na teoretične vidike. Realnost je, da so človekove pravice v Rusiji stalno pod pritiskom, stanje demokracije pa je obžalovanja vredno. Realnost je, da svoboda govora in svoboda tiska podlegata strogi samocenzuri. Nedavno sprejet zakon o ekstremizmu se lahko enostavno uporabi za oviranje neodvisnih novinarjev in političnih nasprotnikov.
<P>
Realnost je, da ruski režim ne odobrava trdne in neodvisne civilne družbe in da je položaj nevladnih organizacij pod vse večjim pritiskom zaradi zelo omejevalne zakonodaje. Gospod minister, realnost je, da so svobodne volitve v Rusiji utopija. Udeležijo se jih lahko le tisti, ki jih sprejema režim. Koaliciji "Druga Rusija", ki jo vodi Gary Kasparov, se je na primer preprečilo sodelovanje v bližnjih parlamentarnih volitvah.
<P>
Za konec, gospod minister, razmere v Čečeniji morda niso več pereče politično vprašanje, vendar so tamkajšnje dejanske razmere še vedno zelo zaskrbljujoče. Še vedno se dogajajo umori, nezakonita pridržanja in izsiljevanje, pri čemer so ugrabitve še vedno vsakodnevni pojav in mučenje stalna praksa. Takšne so realne razmere v Rusiji, gospod minister, in upam, da se boste spomnili na to, ko boste konec tedna govorili z gospodom Putinom.
<SPEAKER ID="055" NAME="Helmuth Markov">
v imenu skupine GUE/NGL. - (DE) Gospod predsednik, stabilnost in razvoj v Evropi ter v svetu nista mogoča brez razumnega sodelovanja med Evropsko unijo in Rusijo. Česa si želim, v nasprotju z vrhom v Samari? Želim si, da bi se vrnili s srečanja in nam dejali, da ste z Rusijo sprejeli skupno strategijo za reševanje vprašanja Kosova, skupno strategijo za mirovni proces na Bližnjem vzhodu, skupno stališče glede jedrskega vprašanja v Iranu in skupno strategijo za reševanje vprašanja Pridnestrja.
<P>
Ne gre samo za oskrbo z energijo. Pozabimo na projekt Galileo. Industrija ga ne želi, davkoplačevalci pa ga morajo plačati. Dogovorimo se z Rusijo o razumni energetski politiki z uporabo novih tehnologij. Rešimo vprašanje o potovanjih v Rusijo brez vizuma. Zakaj že samo pri teh posameznih vprašanjih nismo dosegli bistvenega napredka? Menim, da bi se lahko v zvezi s tem veliko naredilo.
<P>
Kakšno bo stališče Evropske unije o protiraketnem ščitu? Bomo stopili na stran Rusije in zavrnili obrambni ščit ZDA? Mislim, da bi to bilo čudovito. Seveda moramo biti do Rusije tudi kritični in ji povedati, da, če spregovorimo proti protiterorističnim načrtom, ki jih oblikujeta gospod Schäuble in gospod Jung v Nemčiji, moramo prav tako Rusiji izraziti nestrinjanje s to protidiskiminacijsko zakonodajo. To je precej jasno.
<P>
Če menimo, da so razmere v Čečeniji popolnoma v nasprotju s človekovimi pravicami, moramo to Rusom jasno povedati, ampak tudi spremljati v prihodnje. Če smo sklenili razumen sporazum o partnerstvu, menim, da je to nekaj, kar si dobri partnerji lahko povedo in si morajo povedati. Potrebujemo Rusijo in Rusija potrebuje nas in oboji bomo napredovali, če izpostavimo vsa vprašanja ter predvsem določimo načine, kako jih bomo reševali.
<SPEAKER ID="056" NAME="Jana Bobošíková" AFFILIATION="NI">
(CS) Gospe in gospodje, če želimo vztrajati pri svojih stališčih z globalnega vidika, je nujno, da EU kot trdna skupnost in Rusija kot velesila združita svoji gospodarstvi.
<P>
Le na ta način se bosta lahko soočili z neizogibnimi političnimi pritiski, ki bi lahko sicer ločili to razumno partnerstvo. Kot kaže, je izvoz Rusije v EU, brez trgovanja, povezanega z energijo, približno enak izvozu v Maroko ali Argentino. Zato podpiram poziv komisarja za trgovino, gospoda Mandelsona, naj se EU in Rusija nehata vesti kot dve mesti, ki ju povezuje le ozka cesta in plinovod.
<P>
Prepričana sem, da bi se morali obe partnerici osredotočiti na vzpostavljanje dolgoročnih, vzajemno koristnih gospodarskih in trgovinskih odnosov, ter da ne smeta dovoliti, da prevladajo kratkoročne politične taktike. Prepričana sem, da je v interesu državljanov EU, da so ukrepi EU v zvezi z Rusijo dosledni, kar zdaj ne drži. Prizadevati si moramo za vzpostavitev stabilnejših političnih in podjetniških razmer v Rusiji, ki bi manj ovirale uvoz in oblikovale boljšo platformo za vlagatelje iz EU.
<SPEAKER ID="057" NAME="Reino Paasilinna" AFFILIATION="PSE">
(FI) Gospa predsednica, gospe in gospodje, odnose EU z Rusijo lahko ocenimo na dva načina. Lahko jih obravnavamo kot težave ali kot priložnosti. Kot vemo, je zdaj obojega veliko.
<P>
Vodje Unije so prejšnji teden v Lizboni sprejeli sklep v smeri bolj usklajene zunanje politike. Ali ne bi mogla biti politika do Rusije prva točka poziva obema stranema, torej tudi Rusiji? Sporazum o partnerstvu in sodelovanju je treba prenoviti in tega se zavedamo. Na področju severne dimenzije je bil dosežen nekolikšen napredek pri vprašanju v zvezi z Baltskim morjem, vendar se moramo posvetiti tudi drugim področjem. Časovni načrti so oblikovani, vendar je udeležencev le malo.
<P>
Potrdili smo članstvo Rusije v STO. Dokončno je treba skleniti sporazum. Potem bodo carina na les in nezakonite dajatve, ki se izvajajo na mejah in ki jih je omenil komisar Ferrero-Waldner, pod nadzorom. Na področju energije smo popolnoma medsebojno odvisni, vendar se moramo zavedati, da je ta odvisnost dvosmerna. Izvoz pomeni odvisnost prav tako kot uvoz.
<P>
Zato moramo prenehati z nesmiselnim pretvarjanjem z Rusijo. Žal te razmere trajajo že zelo dolgo, vendar čestitam novemu voditelju Poljske, ki želi izboljšati odnose z Rusijo in tudi z Nemčijo. Jasno je, da Rusija predstavlja večjo težavo.
<P>
S pogovori je treba rezultate doseči tudi na področju državljanskih pravic in ne le ko gre za blago. Svet bi vprašal, ali se bodo na vrhu obravnavale dajatve za les. Kaj pa nov zakon v Rusiji glede prakse, po kateri se osumljenec ne izroči v zaslišanje državi, v kateri je bilo storjeno kaznivo dejanje? Ta postopek je neobičajen. Z drugimi besedami, zločinec, ki stori kaznivo dejanje v državi članici, lahko zaprosi za azil v Rusiji. Ali bo Svet na vrhu obravnaval to vprašanje?
<SPEAKER ID="058" NAME="Annemie Neyts-Uyttebroeck" AFFILIATION="ALDE">
(NL) Gospod predsednik, gospa komisarka, gospe in gospodje, med poslušanjem celotne razprave ter izjav Sveta in Komisije je postalo popolnoma jasno, kako težko je v zvezi z Rusijo združiti nujno spoštovanje do te velike in pomembne države in njenih prebivalcev s širjenjem naših temeljnih načel, kot so pravna država, delujoča demokracija, svoboda medijev in spoštovanje človekovih pravic. Težko je vzpostaviti pravo ravnovesje, še zlasti zato, ker je predsednik Putin, kot nihče drug, vešč v izkoriščanju vsakega razlikovanja mnenj ali najmanjših odstopanj v mnenjih med državami članicami.
<P>
Seznanjeni smo, da bodo v Rusiji kmalu volitve in da bo to že čez nekaj tednov. V zvezi s tem želim poudariti, da je položaj strank, ki niso zastopane v dumi, za demokracijo popolnoma sramoten. Izpostavimo lahko zneske vlog, število zahtevanih podpisov, preverjanje le-tega - spomnimo se dogodka v Sankt Peterburgu pred nekaj meseci - v nobenem od teh primerov Rusija ne izpolnjuje meril, ki so po našem mnenju in mnenju preostalega sveta del svobodnih in poštenih volitev. Z drugimi besedami, razmere nikakor ne obetajo nič dobrega.
<P>
Slišali smo tudi nekatera zelo zaskrbljujoča poročila o poskusih tesnega spremljanja stikov študentov in ljudi v programih obiskovalcev. Povedati želim in s tem zaključujem, gospod predsednik, da morajo biti države članice bolj kot kdaj koli enotne in previdne, da bi omogočile nadaljevanje sodelovanja.
<SPEAKER ID="059" NAME="Inese Vaidere" AFFILIATION="UEN">
(LV) Gospe in gospodje, Rusija je pomembna partnerica, vendar je njena politika zaskrbljujoča. Na ulicah Rusije se zaenkrat še ne postavljajo kipi gospoda Putina, vendar se pojavljajo znaki kulta osebnosti. Kandidatura predsednika države v parlamentarnih volitvah je neznan pojav v zgodovini demokratične države, kot tudi imenovanje vodje radikalnega gibanja Nashi za mesto ministra za mladinska vprašanja in zavrnitev delegacije pododbora Evropskega parlamenta za človekove pravice. Manipulacije Rusije s tujimi narodi so nevarne. Preiskave v Latviji so pokazale, da je podpora Rusije narodom v izrazitem nasprotju s povezovanjem družbe. Prav tako se bojim, da pretekle politične dejavnosti oseb, ki so nedavno organizirale ruski forum v Evropskem parlamentu, zbujajo sum, da uničujoči načrti morda obstajajo tudi v drugih evropskih državah. Naša dolžnost je, da se borimo proti tem manipulacijam, ker Rusija preskuša naše potrpljenje. V zvezi z dialogom o energiji je potrebno, da so načela in ratifikacija energetske listine sestavni element novega sporazuma, kljub nezadovoljstvu Moskve s klavzulo o vzajemnosti. Hvala.
<SPEAKER ID="060" NAME="Hélène Flautre" AFFILIATION="Verts/ALE">
(FR) Gospod predsednik, gospe in gospodje, naj bo jasno. Sklep, ki smo ga včeraj sprejeli, si bodo ruski organi razlagali in dejansko so si ga že kot velik uspeh: nobene resolucije nobenega sporočila. Po zavrnitvi uradne delegacije Evropskega parlamenta na področju človekovih pravic je to velik bonus. Ruska družba je bolj kot kdaj koli žrtev propagandnega tiska in se umika v nevaren nacionalizem.
<P>
Danes v Rusiji prevladuje nasilje, ki izvira iz strahu, medtem pa naraščata rasizem in ksenofobija. Besede "neodvisnost" ni več mogoče uporabljati. "Neodvisni" aktivisti za človekove pravice, novinarji ali politični nasprotniki se takoj označijo za "sovražnike režima". Zakon, sprejet leta 2007, je uradno namenjen njim. Pod pretvezo boja proti ekstremizmu dejansko omogoča organom popolno svobodo v tem nepoštenem boju. Kot je včeraj dejala Marie Mendras, ta praksa stalnega kršenja človekovih pravic tamkajšnjih prebivalcev ne spodbuja k ukrepanju. Gospodu Putinu se je torej tveganje obrestovalo: državljane mu je uspelo prepričati, da ima Rusija svoja pravila v zvezi z demokracijo in človekovimi pravicami.
<P>
S takšnim prepričanjem sploh ni presenetljivo, da je Rusija še vedno edina članica Sveta Evrope, ki ni ratificirala protokola 14. Za gospoda Putina je to božji blagoslov. To pomeni, da mu ni treba upoštevati sodb in da lahko prepreči, da se zadeve obravnavajo drugje, zlasti zadeve v zvezi z mučenjem Čečencev. Ob upoštevanju teh razmer bi bilo naivno misliti, da bodo 2. decembra v Rusiji potekale svobodne in pregledne volitve. Ali niso glede na okoliščine samo plebiscit za ali proti Vladimirju Putinu? Brez kakršne koli spremembe ustave bo še naprej odločal o vseh političnih, gospodarskih, finančnih, upravnih, sodnih in varnostnih zadevah.
<P>
Pred začetkom vrha EU-Rusija pozivam Svet in Komisijo, da vključita človekove pravice na najvišjo politično raven. Pomembno je, da imajo ključno vlogo, ali pri razpravi o prihodnjem sporazumu, vprašanju Kosova ali energije. To od nas pričakujejo ruski demokrati. Preprosto rečejo: "Še naprej govorite o tem, še naprej govorite resnico." Mi pri tem, vsaj ne tvegamo svojih življenj.
<SPEAKER ID="062" NAME="Vladimír Remek" AFFILIATION="GUE/NGL">
(CS) Gospe in gospodje, razprava o odnosih med EU in Rusijo je ena od najpogostejših tem v tem parlamentu.
<P>
Redno se ponavljajo isti klišeji, ali namerno ali pa jih spodbudi nerazumevanje ali nevednost glede vprašanj. Kljub temu moramo, če to hočemo ali ne, Rusijo obravnavati kot partnerico. Če ne bomo mogli najti skupnega jezika in si ne bomo prizadevali za postopno izboljšanje odnosov, bo to bolj škodovalo EU kot Rusiji. To ne pomeni, da moramo obrniti hrbet težavam, ampak da moramo pogledati resnici v oči in soditi vse po enakih merilih.
<P>
Dejstvo je, da je Rusija danes gospodarsko močnejša in je zato bolj samozavestna. Tako kot ZDA ali EU tudi Rusija ščiti svoje interese. Potreben je razumen pristop. Zato me veseli, da smo s preložitvijo resolucije našim predstavnikom na vrhu na Portugalskem omogočili več svobode.
<P>
Današnja Rusija ni nekdanja Sovjetska zveza. Tega ne govorim samo na podlagi svojih dolgotrajnih izkušenj pri delu v tej državi, ampak tudi na podlagi besed vodje ameriške diplomacije.
<SPEAKER ID="063" NAME="Ria Oomen-Ruijten" AFFILIATION="PPE-DE">
(NL) Gospa predsednica, zahvaljujem se predsedstvu in predsedniku Komisije. Uspešnosti vrha ne bom ocenjevala glede na dolžino končne skupne deklaracije. Zdi se mi pomembno in upam, da bomo o tem razpravljali, da razširimo podrobnosti o tistih vprašanjih, za katera vemo, da jih moramo rešiti skupaj.
<P>
Odnosi med EU in Rusijo so zelo zapleteni. To se na teh volitvah ne bo spremenilo. Vendar moramo priznati, da za Rusijo in EU ni nobene gospodarske in politične nadomestne možnosti za partnerstvo. Gospa predsednica, za to partnerstvo imamo odličen sporazum. Zdaj se uporablja že deset let. Kako bomo to ustvarjalno obravnavali v prihodnje? Vrh je tudi pomembna priložnost za poziv k razlagi pojma demokracije in Komisiji se zahvaljujem za njene načrte v zvezi s tem.
<P>
Vedno me preseneti, da se v Rusiji stabilnost in demokracija obravnavata kot nasprotna pojma, to pa seveda ni in nikoli ne bo naše stališče. Pristop Rusije k STO je za vse nas zelo pomemben.
<SPEAKER ID="064" NAME="Hannes Swoboda" AFFILIATION="PSE">
(DE) Gospa predsednica, kot je dejal gospod Watson, nima smisla, da realpolitiko in moralno politiko postavljamo eno proti drugi. Dejansko potrebujemo obe: v poslih z Rusijo moramo biti realni ter jasni in odločni glede svojih etičnih in moralnih stališč.
<P>
Veliko nas je mislilo, da bo Rusija po padcu komunizma preprosto izginila s svetovnega prizorišča, in veliko jih je to želelo. Vendar se to ni zgodilo. To pa se ni zgodilo predvsem zato, ker je lahko Rusija zaradi rasti cen energije povečala svoje prihodke in tako ponovno pridobila oblast na mednarodnem prizorišču. To moramo priznati, sicer ne priznavamo realnosti.
<P>
Nečesa kljub temu ne želimo sprejeti, tj. negativnega razvoja dogodkov, kar sta jasno izrazila predsedstvo Sveta in komisarka. Nismo pripravljeni preprosto sprejeti dejstva, da se sprejema vedno več ukrepov za odpravo demokracije v Rusiji. Teh ukrepov ne moremo sprejeti, ker nimajo nič skupnega z vzpostavljanjem demokracije, ampak jo odpravljajo. Ne želimo sprejeti, da Rusija žal ni pripravljena ponuditi odprto partnerstvo svojim sosedam, torej našim skupnim sosedam. To je v našem interesu in jasno moramo izraziti, da želimo sodelovati z Rusijo pri spodbujanju tega partnerstva, vendar z Rusijo, ki priznava neodvisnost in suverenost vseh svojih sosed.
<P>
Ne moremo sprejeti tega, da Rusija upravičeno poskuša vplivati na druge države na primer prek svojega članstva v Svetu Evrope ali v OVSE, na drugi strani pa ne želi prevzeti odgovornosti in tako na primer zavrača opazovanje volitev. Ne smemo že vnaprej dvomiti v volitve, vendar mora država, kot je Rusija, ki misli, da je v celoti razvila svojo demokracijo, omogočiti tudi neko raven nadzora. Če želi imeti Rusija pomembno vlogo v Svetu Evrope in v OVSE, moramo Rusijo pozvati, da to dokaže tako, da sprejme opazovalce volitev za zagotovitev, ali so njene volitve pregledne in poštene. Evropska unija mora Rusiji posredovati to jasno sporočilo.
<SPEAKER ID="065" NAME="Bronisław Geremek" AFFILIATION="ALDE">
(PL) Gospod predsedujoči Sveta, gospa komisarka, menim, da se moramo med razpravo o odnosih med Rusijo in Evropsko unijo vprašati, kaj hoče Rusija od Evropske unije in kaj Evropska unija pričakuje od Rusije. Nek ruski politik je dejal, da se mora Rusija zdaj odločiti za tako imenovano politiko zadrževanja. Če Rusija to res naredi, bo to na nek način pomenilo vrnitev v obdobje hladne vojne. Razmisliti moramo, kaj natančno namerava Rusija zadržati. Morda svobodni veter, ki veje iz Evropske unije? To je velika težava. Hkrati pa Evropska unija trdi, da si prizadeva za strateško partnerstvo z Rusijo.
<P>
To je zagotovo velik izziv in zapomniti si moramo, da je načelo pravne države bistveni predpogoj za razvoj dobrega partnerstva z Rusijo. Pravna država vključuje neodvisnost sodišč. Vključuje svobodo medijev, svobodo izražanja in gospodarsko svobodo. Prav tako vključuje, da se podjetniki ne zapirajo. Poleg tega vključuje uporabo načela pravne države na področju mednarodnih odnosov, kar pomeni odmrznitev sporov na Kavkazu in v Moldaviji ter poziv mednarodni skupnosti k obravnavi vprašanja Kosova.
<SPEAKER ID="066" NAME="Hanna Foltyn-Kubicka" AFFILIATION="UEN">
(PL) Gospa predsednica, Vrh EU-Rusija sovpada s ključno točko v zgodovini Rusije, tj. konec obdobja gospoda Putina. Vendar, ali se bo to obdobje zares končalo?
<P>
Predsedniške volitve v Rusko federacijo ne bodo prinesle sprememb. Oblast bo ostala v rokah iste osebe, samo da bo tokrat nosila naziv predsednika vlade. Andrei Lugovoi, domnevni morilec Alexandra Litvinenka, naj bi postal poslanec in tako pridobil imuniteto. Ruski organi torej odkrito ščitijo posameznika, za katerega se zdi, da je storil resno kaznivo dejanje na ozemlju Evropske unije. S tem jasno sporočajo, da imajo interesi Kremlja prednost pred vsemi zakoni in spoštovanjem držav članic Evropske unije.
<P>
Po volitvah se ne bo nič spremenilo. Prebivalci Čečenije se bodo še naprej iztrebljali, mediji se bo še naprej ovirali in obilne zaloge naravnih virov v Kremlju bodo omogočale nadaljnje izvajanje okrutne zunanje politike. Resnično upam, da bodo predstavniki Evropske unije to upoštevali pri pogovorih z rusko delegacijo. Naši predstavniki si morajo tudi zapomniti, da pogovori sami niso pomembni. To bodo postali samo, če bodo privedli do resničnih sprememb v Ruski federaciji.
<SPEAKER ID="067" NAME="Christopher Beazley" AFFILIATION="PPE-DE">
Gospa predsednica, predsedujočega Svetu in komisarko prosim, da Evropskemu parlamentu zagotovita, kot je bilo zahtevano včeraj, da se bodo izražena stališča v petek v Mafri posredovala neposredno predsedniku Putinu in njegovim svetovalcem.
<P>
Poslušali smo o treh vodilnih načelih, ki jih predsednik Barroso opisuje kot svete, in sicer o solidarnosti, vzajemnosti in pravni državi. Kot Portugalec, predsedujoči zagotovo ve, da je moja država Anglija ena najdolgotrajnejših zaveznic njegove države. Zato razumemo pomen solidarnosti in vzajemne pomoči. Če pa bi nanju pozabili, nas na to opomni naš skupni zavetnik São Jorge.
<P>
Napad na eno državo članico ali diplomate ene od držav članic ali pa kibernetski napad na eno državo članico je napad na celotno EU. Zagotovo je primerno, da predsednika Putina opomnimo, da sta solidarnost in vzajemnost za nas bistveni. Koncepta suverene demokracije ne moremo sprejeti, če na eni strani pomeni, da se bo Rusija pridružila mednarodnim organizacijam - gospa komisarka, govorili ste o Svetovni trgovinski organizaciji - in nato ne bo izpolnjevala sprejetih obveznosti. To je treba poudariti.
<P>
Jutri bo Mihail Hodorkovski zaključil svojo štiriletno zaporno kazen v Sibiriji. V skladu z rusko zakonodajo bi to kazen moral odslužiti v Moskvi. Morda bi bilo ustrezno, da predsednika Putina spomnimo, da je pravna država obojestranska stvar, kar zadeva naše odnose. Gospod Hodorkovski še ne bo izpuščen, ker so bile vložene nove obtožbe.
<P>
Morda se sprašujete, kako je to povezano z EU. Odgovor na to je, da je več delničarjev v EU zaskrbljeno, da se ne izpolnjujejo trgovinske in pravne obveznosti.
<P>
Predsedujoča, nismo zavezani sodelovanju, saj partnerstva ne moremo vzdrževati brez medsebojnega spoštovanja in razumevanja. Naša stran si za to zelo prizadeva. Predsednik Putin pa nam mora zagotoviti, da razume naša vodilna načela.
<SPEAKER ID="068" NAME="Libor Rouček" AFFILIATION="PSE">
(CS) Gospe in gospodje, popolnoma se strinjam z ministrom Antunesom, ki pravi, da je odnos med EU in Rusijo trdnejši, kot se zdi na prvi pogled.
<P>
EU in Rusija imata skupni interes v strateškem partnerstvu. Ne nazadnje živimo na isti celini. Obstaja medsebojna gospodarska odvisnost. Brez sodelovanja ne moremo rešiti nobenega pomembnega mednarodnega vprašanja, pa naj gre za globalno segrevanje, neširjenje orožja za množično uničenje, spor na Bližnjem vzhodu ali na Kosovem itd. Drugače povedano, trdni, vsestranski in uravnoteženi sosedski odnosi med EU in Rusijo pomembno vplivajo na stabilnost, varnost in blaginjo celotne Evrope.
<P>
Ob razvijanju in krepitvi tega odnosa pa ne smemo pozabiti na temeljne vrednote EU, kot so človekove pravice in državljanske svoboščine, demokracija ter pravna država. Prepričan sem, da moramo zdaj naše ruske kolege stalno opominjati na te vrednote v zvezi z bližnjimi volitvami v Rusiji.
<P>
Na prihajajočem vrhu v Mafri mora EU naše ruske partnerje opozoriti tudi na načeli preglednosti in vzajemnosti v gospodarskih odnosih. Evropski trgi morajo dejansko ostati odprti ruskim družbam. Prav tako pa morajo biti ruski trgi popolnoma odprti evropskim družbam, vključno z energetskimi trgi in s tem povezanimi družbami.
<SPEAKER ID="069" NAME="Georgios Papastamkos" AFFILIATION="PPE-DE">
(EL) Gospa predsednica, prehod k novemu strateškemu partnerstvu med EU in Rusijo ni enostaven. Ovirajo ga neprekinjene razlike, ki so včasih vzrok velike napetosti. Pretirano poudarjanje teh razlik omogoča ponovno pojavitev omejevalnih vzorcev iz preteklosti, povzroča negotovost v sedanjosti in preprečuje konstruktiven napredek.
<P>
Izpostavijo se lahko nekatera razumna vprašanja o partnerstvu med EU in Rusijo. Ali se je Rusija sprijaznila z realnostjo razširjene Unije? Ali je Unija premagala začetne težave v zvezi s širitvijo na vzhod? Ali imajo nove države članice občutek, da sodelujejo v učinkovitem evropskem varnostnem sistemu? Kako se Unija odziva na poskus Rusije, da bi ponovno opredelila in okrepila svojo novo vlogo v mednarodnem ravnovesju moči? Ali bosta strani nadaljevali z nezaupanjem in "tiho diplomacijo" ali si bosta prizadevali za uresničitev skupnih akcijskih načrtov?
<P>
Gospe in gospodje, prepričan sem, da sami sektorski pristopi niso najboljša možnost. Objavljeni cilj vzpostavitve štirih skupnih prostorov mora ostati politično zavezujoč in isto velja za cilj pristopa Rusije k STO. Zato so široke, grobe partnerske strukture potrebne za sodelovanje na področjih gospodarskih vprašanj, svobode, varnosti in pravice, zunanje varnosti ter raziskav, izobraževanja in kulture. Rusofobija je neprimerna za EU, ki temelji na demokraciji, pravni državi in temeljnih svoboščinah. Razumem občutljivost nekaterih državljanov novih držav članic, vendar lahko pretirano poudarjanje preteklih izkušenj zbudi dvome o možnostih preglednega političnega sodelovanja in tesne institucionalne medsebojne povezanosti.
<P>
Gospa predsedujoča Svetu, gospa komisarka, skupni interes Unije in Rusije je določiti skupne politične in gospodarske cilje zavoljo demokratičnega načela, miru, stabilnosti in varnosti.
<SPEAKER ID="070" NAME="Józef Pinior" AFFILIATION="PSE">
(PL) Gospa predsednica, gospa komisarka, na začetku bom poudaril pomen strateškega partnerstva med Evropsko unijo in Rusijo ter izrazil naklonjenost prebivalcem Ruske federacije in dejansko vsem narodom Rusije. Prav tako priznavam dosežke Rusije v zvezi z gospodarskim razvojem in obravnavanjem družbene krize. Vendar resnično strateško partnerstvo zahteva resen in pošten pristop k vzajemnim odnosom. Evropska unija je zaskrbljena zaradi pojava novega sistema oblasti, osredotočenega na predsedniku Putinu. Ta sistem lahko trajno oslabi liberalno demokracijo v Rusiji. Prav tako podpihuje neoimperializem v ruski zunanji politiki. V dokumentih, ki jih je vnaprej pripravila za vrh EU-Rusija, organizacija Amnesty International opozarja na kršitve človekovih pravic v Rusiji. Informacije, ki jih je predložila ta organizacija, zadevajo kršenje človekovih pravic s strani vladnih organov na severnem Kavkazu, predvsem v Čečeniji in Ingušetiji, vedno slabši položaj v zvezi s svobodo izražanja in združevanja, umor novinarjev ter naraščanje rasno pogojenega nasilja.
<P>
Portugalsko predsedstvo mora vprašanja organizacije Amnesty International izpostaviti na vrhu, ki bo potekal v Mafri 26. oktobra 2007. Ruski civilni družbi, novinarjem in aktivistom za človekove pravice je treba omogočiti, da bodo lahko Evropsko unijo dojemali kot varuhinjo temeljnih pravic ter kot zaveznico Rusije, ki je demokratična, liberalna in odprta svetu.
<SPEAKER ID="071" NAME="Elmar Brok" AFFILIATION="PPE-DE">
(DE) Gospa predsednica, gospod predsedujoči Svetu, gospa komisarka, gospe in gospodje, upam, da nas bo vrh EU-Rusija pripravil do tega, da se za trenutek ustavimo in končno določimo skupne interese, ker ti nedvomno obstajajo. Vključujejo interese na področju gospodarstva in varnostne politike, predvsem v zvezi z vprašanji, kot so Bližnji vzhod, Iran, boj proti terorizmu itd., v zvezi s katerimi moramo priznati, da ciljev ne moremo doseči brez pomoči Rusije. Vendar mora tudi Rusija razumeti, da z zavrnitvijo sodelovanja ogrozi lastne interese.
<P>
Ob upoštevanju demografskega razvoja Rusije in velikih prostranstev Sibirije ter tamkajšnjih držav s številnim prebivalstvom, tudi jaz, če bi bil na strani Rusije, v Evropi ne bi videl grožnje. Dolgoročno bi videl prihajati nevarnosti od drugod. Menim, da moramo tu ukrepati v zvezi z visoko ravnjo soglasja.
<P>
Na tako imenovanem Zahodu, in sem vključujem tudi Američane, Rusije nismo resno jemali, ko ji je šlo slabo, zato se zdaj vrača k bolj imperialističnemu vedenju. To velja tudi za razvoj dogodkov v sami Rusiji, predvsem v zvezi s človekovimi pravicami in svobodo tiska ter njenimi vedno pogostejšimi nesprejemljivimi izjavami glede neodvisnosti njenih sosed. Nesprejemljivo je, da se od ruskega "postsovjetskega prostora" zahteva, da je treba do nekaterih držav sprejeti poseben pristop. Vsaka država ima pravico do svobodnega in neodvisnega sprejemanja odločitev ter do določitve svoje poti. Rusija mora to sprejeti. Ne sme se vračati k zastarelim pojmom in uporabi energije kot orožja, kar je še manj sprejemljivo.
<P>
Napredujemo lahko le, če ponovno natančno analiziramo naše interese. Mislim, da bo to ponovno mogoče po volitvah v Rusiji, in prav tako upam, da bo Rusijo odvrnilo od nadaljevanja v napačni gospodarski smeri. Obsežni prihodki, ki pritekajo v državo iz njenih dejavnosti na področju nafte in plina, se uporabljajo za obnovo starih težkoindustrijskih obratov v vesoljskem sektorju, ladjedelništvu in drugih sektorjih. Če se situacija poslabša, se bodo znašli v enakih katastrofalnih razmerah kot prej, ker Rusija ni vzpostavila dobro delujoče, obsežne gospodarske strukture z malimi in srednje velikimi podjetji, posledice tega neuspeha pa so jasne. Tudi v našem interesu je, da zagotovimo, da v Rusiji v primeru znižanja cen nafte ne nastanejo novi vakuumi.
<SPEAKER ID="072" NAME="Ana Maria Gomes" AFFILIATION="PSE">
(PT) Na vrhu se bodo morda lahko rešile nejasnosti, ki še vedno vplivajo na odnose med Evropsko unijo in Moskvo. Vendar je minister Amado iz previdnosti že znižal mejo pričakovanj in pojasnil, da predsedstvo za vrh v Mafri ni pripravilo ambicioznega programa.
<P>
V nedavnem intervjuju z organizacijo LUSA se je gospod Lavrov pritoževal o razširjajoči se bolezni v Evropski uniji, s čimer je namigoval na nekonstruktiven odnos nekaterih poslancev. Vendar naše odnose zastruplja počasno propadanje demokracije, človekovih pravic, svobode tiska in pravne države v Rusiji ter nekaznovanje, s katerim nekdanji člani varnostnih sil opredeljujejo program Ruske federacije. To vzbuja skrb pri evropski javnosti in se izraža v naših odnosih. Razširjajoča se bolezen v Evropski uniji, tj. nestrinjanje, se zdravi, pri čemer je reformna pogodba učinkovito zdravilo. Žal pa ni zdravila za težnjo k avtokraciji Putinove Rusije in če si bo Svet še naprej zatiskal oči pred temi razmerami, bo iskanje zdravila trajalo še dlje.
<SPEAKER ID="073" NAME="Roberta Alma Anastase" AFFILIATION="PPE-DE">
(RO) Vrh v Mafri dne 26. oktobra 2007 bo potekal na pragu zelo pomembnih dogodkov za prihodnost odnosov med Evropsko unijo in Rusijo. Naj jih omenim le nekaj: iztek sporazuma o partnerstvu in sodelovanju med Evropsko unijo in Rusijo, parlamentarne volitve decembra 2007 in predsedniške volitve marca 2008 v Rusiji. Te okoliščine omogočajo poziv Rusije k odprtemu in poštenemu dialogu z Evropsko unijo, vendar tudi objektiven pregled zadnjih 10 let sodelovanja.
<P>
Če združim prejšnje govore kolegov, se bom v svojem govoru osredotočil na pomembno vlogo, ki jo mora Rusija imeti v skupni soseščini in v črnomorski regiji. Pregled zadnjih 10 je pokazal, da so se zamrznjeni spori v tej regiji ohranili ter da gospodarski in politični odnosi Rusije z državami v regiji in z njenimi sosedami, sedanjimi državami članicami Evropske unije, ne vedno temeljijo na vzajemnosti, zaupanju in načelu dobrih odnosov. Če omenjamo zamrznjene spore, so dober nedaven in znan primer tega razmere, v katerih sta bila izpuščena zapornika Andrei Ivanţoc in Tudor Popa, ki sta živ dokaz nestabilnosti na tem območju, katerega negotovost vpliva na celotno regijo. Zato je treba na vrhu v Mafri obravnavati tudi ta vprašanja, da se opozori na temeljni cilj, ki si ga je Evropska unija zastavila, tj. oblikovanje resničnega območja demokracije, stabilnosti in blaginje v črnomorski regiji in skupni soseščini.
<P>
V tem kontekstu morata biti stališče Rusije in konstruktivno sodelovanje na tem področju, v skladu z mednarodnimi standardi in obveznostmi, stalna tema dialoga Evropske unije s to državo. Resnično strateško partnerstvo ter trden in koristen odnos vključujeta večjo odgovornost in trdno zavezanost obeh strani.
<SPEAKER ID="074" NAME="Katrin Saks" AFFILIATION="PSE">
(ET) Včeraj je bila v Parlamentu uprizorjena madžarska lutkovna predstava. Prešinilo me je, kako včasih glasujemo v Parlamentu, tako da otopelo dvigamo roke. Ali smo tudi mi samo lutke?
<P>
Govori se o prikritih dogovorih glede predloga predsedstva, da bi se izognili sprejetju resolucije o Rusiji, predvidoma zato, da se ne bi poslabšalo vzdušje na vrhu med Evropsko unijo in Rusijo. Škandalozno je, da se tako pohlevno odrečemo lastnemu stališču samoizražanja.
<P>
Ta primer najbolje prikazuje nerazumevanje Evrope, da vzrok za težave v odnosih z Rusijo niso podrobnosti, ampak naše vedenje. V preteklosti je Evropski parlament nasprotoval takšnim razmeram, danes pa se mi zdi, da smo se strahu, ki še vedno hromi rusko družbo, nalezli tudi mi.
<P>
Zakaj kar naprej delamo izjeme za Rusijo? Ali bomo tako kot prej še naprej zvesti svojim načelom ali bomo dovolili, da nas obvlada prepričanje, da je Rusija tako drugačna, da morajo ruskemu zgledu slediti ne samo naše palačinke, ampak tudi naši partnerski odnosi? Takšen odnos je škodljiv za obe strani, za Evropsko unijo in tudi za Rusijo.
<SPEAKER ID="075" NAME="Tunne Kelam" AFFILIATION="PPE-DE">
Gospa predsednica, mislim, da je skrajni čas, da se soočimo z realnostjo. Gospod Watson je izjavil, da ima sedanji mehanizem sodelovanja veliko pomanjkljivosti, ki postajajo vse bolj resne. Sporazum o partnerstvu in sodelovanju pravi, da imamo skupne vrednote. Vendar je pred nekaj leti Chris Patten zapisal, da ne verjame, da imamo na tej točki dejansko skupne vrednote. Tradicionalna značilnost ruske državne politike je pretvarjanje, t.i. izgrajevanje Potemkinove vasi, in gospod Putin se še vedno pretvarja, da je v Rusiji demokracija, medtem ko je skoraj dokončno izgradil avtoritativno in zelo nacionalistično državo.
<P>
Tudi mi se pretvarjamo, da bodo prihajajoče volitve ključne. V to dvomim, ker je bilo že vse pripravljeno za manipulacijo teh volitev in doseganje rezultatov, ki bodo v skladu z željami gospoda Putina, vključno z umetnimi opozicijskimi strankami in vzpostavitvijo lažnih nevladnih organizacij. Če se vključimo v to igro pretvarjanja in se pretvarjamo, da verjamemo v to vrsto demokracije, bomo soodgovorni za dogodke v Rusiji in usodo običajnih državljanov, ki si zaslužijo več kot le to lažno demokracijo.
<P>
Zato odločno nasprotujem izjavi Sveta, da je sodelovanje edina možnost. Demokracija temelji na vzpostavljanju nadomestnih možnosti in odločno se moramo zavezati zaščiti človekovih pravic. Doseči moramo uravnotežene odnose in sporočiti, da smo pripravljeni prekiniti sodelovanje, če Rusija ne bo delovala recipročno in odprto.
<SPEAKER ID="076" NAME="Manuel Lobo Antunes">
predsedujoči Svetu. - (PT) Gospa predsednica, gospa komisarka, gospe in gospodje, pozorno sem spremljal vse današnje govore o bližnjem vrhu med Evropsko unijo in Rusijo, na splošno o odnosih med tema državama ter tudi o vaših mnenjih glede notranjih razmer v Rusiji. Ker je to moja dolžnost, moram dejati, da sem in bom ustrezno upošteval ta mnenja.
<P>
Moje mnenje je, da je skupna točka vseh današnjih pripomb in analiz ta, da je Rusija strateška partnerica Evropske unije. EU potrebuje Rusijo prav tako kot Rusija potrebuje EU. Na podlagi te nesporne ugotovitve moramo vzpostaviti partnerstvo, ki je seveda vzajemno koristno, ampak tudi trdno in temelji na skupnih vrednotah in načelih.
<P>
Omenjene so bile solidarnost, človekove pravice in vzajemnost. Evropska unija mora zdaj bolj kot kdaj koli Rusiji pokazati odločnost v zvezi s svojo notranjo solidarnostjo. Kot sem vedno pravil, težava ene države članice je težava vseh držav članic. V to solidarnost se nikakor ne sme podvomiti.
<P>
Kar zadeva človekove pravice, vsi vemo, da je temelj Unije spoštovanje do pravne države, demokracije in človekovih pravic. To so naše neodtujljive vrednote in načela, ki morajo vedno voditi naše odnose s tretjimi državami.
<P>
Mi moramo seveda zagotoviti vzajemnost. Zato imamo pravico, da vzajemnost pričakujemo tudi od drugih. Če so zdaj prisotne razpoke, kot je navedel poslanec, menim, da lahko imata Evropska unija in Rusija koristi le, če dasta vse od sebe znotraj navedenega referenčnega okvira, tj. okvira solidarnosti, vzajemnosti in spoštovanja do človekovih pravic.
<P>
Resnično nujno za Evropsko unijo je, da se te razpoke zakrpajo, zato si bomo prizadevali za to. Pri svojem delu bomo seveda upoštevali težave in različne cilje, vendar bomo odločni, ker se zavedamo tudi tega, da sedanje razmere niso v najboljšem interesu Unije. Naša dolžnost je delovati v korist Evropske unije, kar bomo počeli odprto in pregledno, tako da bomo vedno odkriti, kot moramo s strateškimi partnerji tudi biti.
<P>
To bo zagotovo intenziven in pomemben dialog. Govorili bomo o gospodarstvu, trgovini, človekovih pravicah ter seveda mednarodnih in regionalnih političnih razmerah. Upamo in za to si bomo tudi prizadevali da bomo kljub težavam in različnim mnenjem, kljub vsemu, ob koncu tega vrha v petek lahko dejali, da smo v naših odnosih nekoliko napredovali in da nam je kljub težavam uspelo doseči cilje.
<SPEAKER ID="077" NAME="Benita Ferrero-Waldner">
komisarka. - (DE) Gospa predsednica, gospe in gospodje, imam pripombe glede nekaterih izpostavljenih točk. Na razpravi je postalo popolnoma jasno, kako obsežna je tukaj danes napetost.
<P>
Še vedno menim, da je Rusija strateška partnerica. Vendar sem tudi dejala, da gre seveda za sosednjo državo, zato je zelo pomembno, da se vprašanja, kot so tista, ki so jih izpostavili Graham Watson, Christopher Beazley in drugi, jemljejo zelo resno. In dejansko jih jemljemo resno.
<P>
Za trenutek se spomnimo prejšnjega vrha v Samari. Takrat je Angela Merkel, kot predsednica Sveta, odkrito spregovorila, ne le na srečanju, ampak tudi za medije. Zato prosim ne mislite, da nam te vrednote niso pomembne. Zavedamo se nekaterih zelo zaskrbljujočih dogodkov v zvezi s svobodo medijev, neodvisnostjo sodstva in vprašanjem poštenosti, tudi v zvezi z volitvami.
<P>
Seveda so vsa današnja vprašanja utemeljena. Povedala pa bi tudi, da se pripombe Elmarja Broka nekoliko ujemajo z mojim stališčem, in sicer da moramo jasneje opredeliti svoje interese. Na eni strani gre za zelo pomembna varnostna vprašanja, na drugi strani pa za človekove pravice in demokratične interese.
<P>
Treba je navesti tudi tri glavna načela, ki jih je omenil že gospod Beazley, in sicer solidarnost, vzajemnost ter pravno državo. Seveda se pojavljajo v različnih oblikah in temu ne moremo nasprotovati. Popolnoma prav imate gospod Beazley, vendar vam zagotavljam, da se bodo prav tako obravnavale.
<P>
Prepričana sem, da bo predsednik Barroso ta vprašanja obravnaval zelo jasno, zlasti v zvezi z na primer energijo. Kot veste, je Komisija pravkar sprejela paket ukrepov na tem področju. Tu si želimo jasnih pravil, ki jih vsi podpirajo v korist resnične vzajemnosti.
<P>
Ob tem, bi vas rada opozorila na eno stvar: bolj kot si bomo prizadevali za enotnost v Evropski uniji, močnejši bomo. Kot vemo, nam to ne uspeva vedno. Z večanjem moči Rusije pa se veča tudi pomembnost naše enotnosti. Veže nas energetska odvisnost, vendar lahko svoje interese učinkovito branimo le, če bo naše sporočilo odločno in jasno.
<P>
Morda temu v preteklosti nismo namenjali dovolj pozornosti in ko so bile gospodarske razmere v Rusiji slabe, je verjetno nismo dovolj podprli. Kljub temu se moramo danes držati stališča, ki temelji na vzajemnosti, in si prizadevati za resničen partnerski pristop, vendar to pomeni, da mora tudi Rusija priznati naše vrednote.
<SPEAKER ID="078" NAME="Predsednik">
Ob zaključku razprave naj povem, da je bilo predloženih šest predlogov resolucije v skladu s členom 103(2) Poslovnika.
<P>
Razprava je končana.
<P>
Glasovanje bo potekalo na naslednjem delnem zasedanju.
<P>
Pisne izjave (člen 142)
<SPEAKER ID="079" NAME="András Gyürk  " LANGUAGE="HU">
V zvezi z vrhom EU-Rusija bi rad opozoril na nekaj dejavnikov v zvezi z energetsko politiko. Ne pretiravam, ko rečem, da se zdaj v ruski energetski industriji ne uporabljajo pravila tržnega gospodarstva. Rusija ne priznava načel zaščite tujih naložb in nediskriminatorne trgovine. Prizadeva si za vstop v evropski energetski sektor, hkrati pa svojega trga ne odpre tujim družbam. V zadnjih letih smo lahko v zadevah, povezanih z energijo, videli, kako je Moskva izvoz energije večkrat uporabila kot sredstvo izvajanja političnega pritiska. Hkrati pa so se izvajali ukrepi z namenom povzročanja neenotnosti med državami članicami Evropske unije.
<P>
Pri oblikovanju skupne evropske energetske politike moramo upoštevati, da Rusija že zdaj ne more samo s svojimi zalogami plina izpolniti zahtev glede porabe zemeljskega plina in izvoza. Ne tako nepomemben delež njenih zahtev po plinu se tako pokriva z uvozom iz Srednje Azije. Zmanjšanje oskrbe lahko pomeni, da bo Moskva v prihodnje še bolj izkoriščala politiko kot podlago za izpolnjevanje svojih energetskih nalog.
<P>
Prepričani smo, da je treba načelo svobodne konkurence uporabljati tudi na področju zunanjih zadev Evropske unije. Pojasniti je treba, da se nam zdijo poskusi vzpostavitve monopola nad viri energije nesprejemljivi. Glavna skrb Evropske unije je zagotavljanje stabilne oskrbe z energijo. Prepričani smo, da se lahko proti vedno večjemu pritisku na države članice uspešno borimo samo v okviru enotne Evropske unije, ki deluje v skladu z načelom solidarnosti Skupnosti.
<P>
Oskrbovanje Evrope z energijo si je zdaj nemogoče predstavljati brez Rusije. Vendar mora ta poseben odnos hkrati temeljiti na vzajemnosti.
<SPEAKER ID="080" NAME="Richard Seeber  " AFFILIATION="PPE-DE">
v pisni obliki. - (DE) EU in Rusijo že dolgo povezujejo skupna zgodovina, trdni gospodarski in politični stiki ter skupne tradicije. Njuno tesno sodelovanje se je dodatno poglobilo s procesom globalizacije in vedno večjim povpraševanjem evropskih držav po fosilnih gorivih. Za zagotovitev oskrbe z energijo tudi v prihodnosti države članice EU od devetdesetih let 20. stoletja v tem sektorju še intenzivneje sodelujejo.
<P>
Energetska listina je v zvezi s tem ključni instrument. Namen te pogodbe je spodbujati razvoj energetskega potenciala vzhodnoevropskih držav, ob istočasnem zagotavljanju stalne oskrbe držav članic EU z energijo. Ker je meja med vprašanji zunanje politike/zunanje trgovine in vprašanji oskrbe z energijo vedno bolj nejasna, je zaskrbljujoče, da Rusija ni ratificirala energetske listine. V tem pogledu se pravice iz listine o temeljnih pravicah nikoli ne smejo ogroziti, tudi na področju zunanjih odnosov EU.
<P>
Ob upoštevanju velike gospodarske soodvisnosti med EU in Rusijo, grozeče gospodarske geste ne morejo nikoli biti učinkovit način doseganja ciljev zunanje politike, zato jih je treba preprečiti. Komisijo in Svet pozivam, da se zoperstavita poskusom Rusije, da si na evropskih energetskih trgih zagotovi enostranske ugodnosti. Zagotoviti je treba popolno vzajemnost na področju liberalizacije trga in zaščite naložb.
<P>
(Seja je bila prekinjena ob 11.40 zaradi podelitve nagrade LUX in se je nadaljevala ob 12.00.)
<SPEAKER ID="083" NAME="Martin Schulz">
v imenu skupine PSE. - (DE) Gospod predsednik, za predsednika Parlamenta imam prošnjo, ne za vas, kot za predsedujočega, ampak za predsednika Parlamenta.
<P>
To prošnjo izrekam v imenu svoje skupine. Vendar sem prepričan, da se s tem strinjajo vse demokratične skupine v Parlamentu. S kolegi smo mnenja, da je zadeva, ki jo bom izpostavil, tako resna, da moram predsednika Pötteringa zaprositi za ukrepanje zoper posameznike, ki jih bom imenoval.
<P>
V zadnjih dveh dneh so v Budimpešti potekale velike demonstracije. Glede tega ni nič nenavadnega: demonstracije so v evropskih mestih običajen pojav in včasih privedejo do nasilja. Nekateri se s tem gotovo ne strinjajo, vendar jih ni mogoče preprečiti. Vendar so dogodki v Budimpešti v zadnjih dneh dobili novo razsežnost in povedal vam bom zakaj.
<P>
O predsedniku vlade Gyurcsányju si lahko mislite, kar želite. Lahko ga podpirate ali ne. Nesprejemljivo pa je, gospe in gospodje ...
<P>
(Razburjen vzklik iz parlamenta.)
<P>
Predsednika vlade Gyurcsányja lahko podpirate ali ne. Nesprejemljivo pa je, gospe in gospodje - in predlagam vam, da pozorno pogledate, kdo me že želi utišati - da je predsednik vlade v Evropski uniji med demonstracijami označen kot "umazan Žid". To je ta nova razsežnost, po mnenju te strani Parlamenta fašistična razsežnost.
<P>
(Dolgo ploskanje.)
<P>
Hvaležen bi bil, gospod predsednik, če bi gospoda Pötteringa prosili, da izrazi splošno podporo Parlamenta izdaji pisnega opozorila zadevnim osebam.
<P>
(Poslanci so vstali in navdušeno ploskali govorniku)
<SPEAKER ID="084" NAME="Predsednik">
Najlepša hvala.
<P>
Mislim, da je bilo sporočilo popolnoma jasno, vendar ga bom seveda posredoval.
<SPEAKER ID="085" NAME="Graham Watson" AFFILIATION="ALDE">
Gospod predsednik, izpostavljam popolnoma drugačno vprašanje. V imenu več poslancev moje skupine in zagotovo mnogih drugih se vam zahvaljujem za organizacijo te predstavitve nagrade LUX. Kaj takega v Parlamentu še nismo organizirali. Ukvarjati se moramo tudi s takšnimi stvarmi in, kot je nekoč izjavil nekdanji švedski predsednik vlade, bi morali politiki pogosteje hoditi v kino.
<P>
(Ploskanje.)
<SPEAKER ID="086" NAME="Predsednik">
Hvala, hvaležen sem vam za pripombe.
<P>
Gospe in gospodje, z veseljem vas spominjam, da danes praznujemo 62. obletnico Združenih narodov. V zadnjih dneh ste od generalnega sekretarja ZN verjetno prejeli kopijo sporočila v zvezi s tem dogodkom.
<P>
Prav tako vas želim obvestiti, da se je danes v Evropskem parlamentu v Strasbourgu začelo pripravljati letno poročilo o sodelovanju med Evropsko unijo in ZN na področju kriznega upravljanja, razvoja ter spodbujanja demokracije in temeljnih pravic. To dokazuje pomembnost odnosa med našimi institucijami, naše skupne zavezanosti večstranskosti ter pomembnost našega sodelovanja za mir in blaginjo sodržavljanov.
