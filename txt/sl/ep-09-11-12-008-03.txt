<CHAPTER ID="008-03">
3. Vrh EU-Rusija, 18. november 2009 v Stockholmu (glasovanje) 
<SPEAKER ID="083" NAME="Hannes Swoboda" AFFILIATION="S&amp;D">
(DE) Gospod predsednik, rad bi vložil naslednji predlog spremembe, katerega besedilo je bilo oblikovano po posvetu s predlagateljico predloga. Besedilo bom prebral v angleščini.
<P>
"obsoja kruti umor Makšaripa Auševa, znanega borca za človekove pravice in predstavnika opozicije, ki je bil ustreljen v Ingušetiji;". Potem bi sledil izbris, nadaljevalo pa bi se tako: "poziva zlasti ruske oblasti, naj sprejmejo preventivne zaščitne ukrepe v zvezi z zagovorniki človekovih pravic, na primer naj začnejo preiskavo takoj, ko sta tožilec in pravosodni sistem obveščena, da so bili ogroženi;".
<P>
To bi bilo jasno sporočilo in zato bi rad podprl takšno spremembo skupaj s skupino Zelenih, ki je spremembo dala na glasovanje.
<SPEAKER ID="086" NAME="Vytautas Landsbergis" AFFILIATION="PPE">
Gospod predsednik, ker umik podpisa Rusije s pogodbe o energetski listini ni osamljen dogodek, temveč metoda, ki je bila do zdaj že večkrat uporabljena, bi se splačalo vstaviti zapis, da zadnji umik "na splošno zmanjšuje zanesljivost podpisa te države".
<P>
Pri prizadevanju za nove podpise bi od naše spoštovane partnerice morali zahtevati več resnosti v prihodnje.
<SPEAKER ID="088" NAME="Vytautas Landsbergis" AFFILIATION="PPE">
Gospod predsednik, v uvodni izjavi H je napaka bodisi zaradi redakcijske napake bodisi opustitve, ker je v nasprotju s pravo sliko omenjen nedavni spor "med Gruzijo in njenima separatističnima regijama". Tukaj manjka beseda.
<P>
V skladu s poročilom misije za ugotavljanje dejstev je bila to vojna ali vojaški spopad v Gruziji med Rusijo in Gruzijo, v katerega je bilo vpletenih tudi nekaj dodatnih enot zaveznikov Rusije in plačancev s severnega Kavkaza. Torej bi resoluciji, ki naj ne bi bila naivna ali pristranska, morali dodati: "med Rusijo in Gruzijo in njenima separatističnima regijama".
<P>
Nihče zares ne misli, da je vojska Južne Osetije bombardirala Gori in se približala Tbilisiju. Zato je predsednik Sarkozy odletel na obisk k predsedniku Medvedjevu in ne k predsedniku Kokoitiju.
<P>
Zapolnimo to nenamerno vrzel z jasnostjo.
