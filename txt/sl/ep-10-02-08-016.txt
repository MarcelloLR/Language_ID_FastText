<CHAPTER ID="016">
Enakost žensk in moških v Evropski uniji - 2009 (razprava) 
<SPEAKER ID="161" NAME="Predsednica">
Naslednja točka je poročilo gospoda Marca Tarabelle v imenu Odbora za pravice žensk in enakost spolov o enakosti žensk in moških v Evropski uniji - 2009 -.
<SPEAKER ID="162" NAME="Marc Tarabella">
poročevalec. - (FR) Gospa predsednica, gospe in gospodje, najprej bi rad čestital Evropski komisiji za odlično poročilo. Dejansko ima to poročilo o enakosti žensk in moških, o katerem glasujemo vsako leto, zame poseben prizvok. To je prvo poročilo, ki sem ga predstavil v Odboru za pravice žensk in enakost spolov, katerega aktiven član sem. Nadalje je to poročilo, ki je letos popolnoma nujno glede na gospodarsko, socialno in finančno krizo, ki jo preživlja zlasti Evropska unija.
<P>
Zato sem v svojem poročilu rad poudarjal vpliv krize na ženske. Najprej tako, da sem opazil, da je bilo na začetku krize odpuščenih več moških - to je moč pričakovati zaradi vpliva zlasti na težko industrijo - v zadnjih mesecih pa se je na enak način in enako hitro večala brezposelnost žensk in moških.
<P>
Nadalje, v več kot ducat državah članicah ostaja stopnja brezposelnosti višja za ženske, ženske pa so preveč zastopane v zaposlitvah s skrajšanim delovnim časom. Zato Komisijo in države članice pozivam, naj zagotovijo točne statistične podatke o vplivu krize na ženske in moške in na države članice, preden uvedejo kakršne koli proračunske politike varčevanja, naj izvedejo študije o vplivu, ki temelji na spolu, da bi preprečili, da to nesorazmerno vpliva na ženske.
<P>
Boj za odpravo nasilja nad ženskami je po mojem mnenju tudi pomembna točka. Dvajset do petindvajset odstotkov evropskih žensk v času svojega odraslega življenja trpi zaradi fizičnega nasilja, to je dejstvo, a 10 % teh je tudi žrtev spolnega nasilja. Zato menim, da se morajo tudi moški zavezati za boj proti nasilju nad ženskami.
<P>
Špansko predsedstvo Evropske unije se je odločilo, ne le da bo boj proti nasilju nad ženskami eno njegovih glavnih prednostnih nalog, med drugim z ustvarjanjem evropskega centra za spremljanje spolnega nasilja, ga bi zagotovilo usklajene podatke, ampak tudi, da bi ustvarilo evropsko ureditev za zaščito žrtev. Zato podpiram ta pristop in prav tako pozivam, da se razglasi evropsko leto boja proti nasilju nad ženskami, da bomo povečali ozaveščenost v vseh državah članicah in da bomo zagotovili, da ta boj postane prednostna naloga.
<P>
Obrnimo se sedaj na zaposlovanje. Tu je dejstvo: ženske so ogromno vložile v trg dela. 59,1 % žensk danes dela. Lizbonska strategija je določila cilj 60 %. Skoraj smo ga dosegli, a še vedno je bistvena razlika v nekaterih državah članicah, prav tako pa tudi povprečna razlika v plači, ki se razlikuje po posameznih študijah, in sicer med 17 % in 25 %.
<P>
Zato bi prosil države članice, naj ustrezno uporabljajo direktive o enaki obravnavi žensk in moških pri zaposlovanju. Te iste države članice pozivam, naj uvedejo zakonodajne ukrepe za spodbujanje spolnega ravnovesja na odgovornih položajih, zlasti v zasebnih sektorjih. Očitno verjamem, da se moramo boriti proti seksističnim stereotipom. Med svojo predhodno vlogo ministra za usposabljanje sem srečal žensko, ki je morala opustiti usposabljanje, da bi lahko postala voznica šolskega avtobusa, ker se je njen inštruktor norčeval iz nje.
<P>
Upam, da v prihodnosti ne bo nihče presenečen, če bo moški pomival posodo ali ženska vozila šolski avtobus, kot sem ravno omenil. Na kratko, Komisijo in države članice je treba pozvati, naj začnejo s kampanjami za ozaveščanje o tem vprašanju v šolah.
<P>
Spolne in reproduktivne pravice so pomembno poglavje, ker morajo imeti ženske nadzor nad svojimi spolnimi in reproduktivnimi pravicami. Več tisoč žensk je ogrozilo svoja življenja, da bi se borile za te pravice, in danes je 24 od 27 evropskih držav legaliziralo splav. Evropski parlament je dolžan ščititi ta pravni red, ki je za ženske popolnoma temeljnega pomena, in vztrajamo, da morajo imeti ženske nadzor nad svojimi spolnimi in reproduktivnimi pravicami, nenazadnje z enostavnim dostopom do kontracepcije in splava.
<P>
Preusmerimo se sedaj na očetovski dopust. Tu je dejstvo: moški imajo pravico, da so v celoti udeleženi prvih nekaj dni po prihodu otroka v družino. Res je, da lahko od Komisije zahtevamo, da v zvezi s tem podpre vse korake, ki so ciljno usmerjeni v uvedbo oblike očetovskega dopusta na evropski ravni. Menimo, da mora biti porodniški dopust povezan z očetovskim dopustom.
<P>
Gospa predsednica, gospod komisar, zaključil bom. Ko je bilo to poročilo predstavljeno v Odboru za pravice žensk in enakost spolov, so ga zelo pohvalili predstavniki vseh političnih skupin v Evropskem parlamentu. Tudi glasovanje v tem odboru je zelo dobro potekalo in poročilo je bilo sprejeto z zadovoljivo večino. Zato vabim vse kolege poslance, naj ponovno podprejo moje poročilo, ko bo v sredo potekalo glasovanje, sam pa bom pozorno poslušal razpravo, ki bo sedaj potekala, in bom potem lahko odgovoril na vaša vprašanja.
<SPEAKER ID="163" NAME="Vladimír Špidla" LANGUAGE="FR">
Gospa predsednica, spoštovani poslanci, sedanja Komisija pozdravlja poročilo in osnutek resolucije o enakosti žensk in moških v Evropski uniji 2009.
<P>
Rad bi se zahvalil poročevalcu, gospodu Tarabelli, za podporo, ki jo je Parlament izrazil za sprejeti pristop in za ukrepe, ki jih je sprejela Evropska komisija za spodbujanje enakosti žensk in moških. Enakost spolov je ena izmed temeljni vrednot Evropske unije in predpogoj za dosego ciljev rasti Evropske unije, zaposlovanja in socialne kohezije.
<P>
Na tej podlagi je Evropska unija zgradila resnično politiko za spodbujanje enakosti žensk in moških. Medtem ko je bil dosežen nesporen uspeh na tem področju, pa še vedno ostaja nekaj velikih izzivov. Komisija se strinja s stališčem poročevalca, da moramo nujno nadaljevati s svojimi prizadevanji.
<P>
Med mojim mandatom sta bila enakost spolov in pravice žensk v središču mojega zanimanja. V teh zadnjih petih letih je bila zavezanost Komisije za enakost spolov uradno zabeležena v načrtu za enakost žensk in moških. Med izvajanjem tega načrta je Komisija uvedla več opaznih pobud. Za ponazoritev bom omenil tri od njih.
<P>
Komisija je predlagala nekatere praktične ukrepe za premagovanje razlike v plačilu med moškimi in ženskami. Razlika, ki znaša 17 %, preprosto ni sprejemljiva. Leta 2010 bo Komisija poročala o analizi učinkovitosti evropske zakonodaje in bo predstavila potek ukrepov za premagovanje razlik v plačilu.
<P>
Komisija je opazila zanimive zamisli, ki jih vsebuje resolucija Evropskega parlamenta. Prav tako bi vas spomnil, da je Komisija marca 2009 začela s kampanjo za ozaveščanje, usmerjeno v mobilizacijo vseh strani, vključenih v boj proti razliki v plačilu. Glede na uspeh kampanje bo ta podaljšana v leto 2010.
<P>
V času svojega mandata sem tudi skrbno spodbujal večjo zastopanost žensk v gospodarskem in političnem življenju. Na podlagi tega sem junija 2008 uvedel evropsko mrežo žensk za odločanje. Do določenega napredka je prišlo. Sedanji Evropski parlament ima na primer najvišji odstotek žensk: 35 %
<P>
Vendar pa so še vedno potrebna bistvena prizadevanja, zlasti na nacionalni ravni, ker ženske predstavljajo le 24 % nacionalnih poslancev parlamenta, in v podjetjih, kjer ženske predstavljajo manj kot 11 % članov uprav pomembnih podjetij, ki so uvrščena na borzo.
<P>
Tretja pomembna pobuda pa je vzpostavitev delovanja Evropskega inštituta za enakost spolov. Vesel sem, da lahko danes povem, da je kljub počasnemu začetku, ki smo si ga zamislili, inštitut začel s svojimi dejavnostmi v Bruslju in je že nameščen v svojih pisarnah v Vilni.
<P>
Sedanja kriza ima resne neugodne učinke za trg dela in grozi nedavnemu napredku v zvezi z zaposlovanjem žensk, glede na to, da ženske težje najdejo zaposlitev in da so v bolj neugodnem položaju že na začetku.
<P>
Gospe in gospodje, v svojem mandatu sem se zavezal, da bom izboljšal ravnotežje med delom in zasebnim življenjem. Strinjam se z Evropskim parlamentom, ko poudarja pomembnost omogočanja očetom, da igrajo večjo vlogo v družinskem življenju. Zato sem svoje službe zadolžil, naj začnejo z analizo koristi stroškov morebitne pobude Komisije na tem področju.
<P>
V poročilu Evropskega parlamenta je prav tako po pravici izpostavljena pomembnost odprave nasilja nad ženskami. Komisija bo delala za ta cilj z namenom in z veliko odločnostjo.
<P>
Tega govora ne bi rad zaključil brez tega, da poudarim zelo dobro sodelovanje med Parlamentom in Komisijo. To sodelovanje je bilo ključni dejavnik v napredku, ki je bil dosežen v zvezi z enakostjo spolov. Enakost spolov ni le namen sam po sebi. Od nje so odvisni doseganje rasti Evropske unije, zaposlovanje in cilji socialne kohezije.
<P>
Zahvaljujem se vam za vaše sodelovanje in pozornost.
<SPEAKER ID="165" NAME="Astrid Lulling" LANGUAGE="FR">
Gospa predsednica, Odbor za pravice žensk in enakost spolov je glasoval za to poročilo z neznatno večino treh glasov, saj je bilo šest članov od triintridesetih odsotnih. Mislim, da ne moremo govoriti o "zadovoljivi" večini. Jasno je, da imamo enake skrbi glede diskriminacije, ki še vedno obstaja v zvezi z enakostjo žensk in moških, kljub zelo dobri evropski zakonodaji, ki jo imamo na tem področju od leta 1975.
<P>
Zakaj je ta diskriminacija tako vztrajala? Tako je zato, ker se te direktive ne uporabljajo dobro, ali pa zato, ker tisti, ki so diskriminirani zaradi nečesa, ne morejo uveljavljati svojih pravic pred sodiščem. Namesto, da neprestano zahtevamo nove direktive s tveganjem slabitve, ki jo to sproži, moramo zagotoviti, da bodo vlade, socialni partnerji in vsakdanji svet dela v celoti izvajali obstoječe zakonodajno telo.
<P>
To poročilo ponovno odzvanja vsako pritožbo, vsako očitno posploševanje o revnih, pretepanih in posiljenih ženskah... Nekatere trditve je zato treba spraviti v perspektivo s spremembami. Menim pa, da je bolj resna zadeva to, da je to resnično poveličevanje socialnega gospodarstva, ki temelji na solidarnosti, namenjeno temu, da nas pripravi k mišljenju, da bi s potiskanjem žensk vanj uspešno prikazali njihovo sposobnost zaposlovanja in jim tako omogočili izboljšati njihov družbeni status in da bi postale bolj neodvisne s finančne plati.
<P>
Dejansko je ravno nasprotno. Potonile bi v močno razširjeno revščino, izgubile bi vse spodbude in motivacijo za služenje plače, ki temeljijo na učinku, in hotele, da se jim odvzame vsaka odgovornost.
<P>
Nadalje, predlogi za oblikovanje evropske listine o pravicah žensk in tako nove oblike zaščite poleg človekovih pravic - ki jih k sreči ženske že uživajo - in nove oblike birokracije v obliki evropskega centra za spremljanje spolnega nasilja, čeprav imamo dovolj oddelkov za izvajanje tega dela, so kontraproduktivni ali pa niso združljivi z načelom enakosti spolov, ki je dejansko močno vpeto v pogodbi. Če bi lahko posmeh ubijal, potem nekaterih članov Odbora za pravice žensk in enakost spolov ne bi bilo več med nami.
<P>
Nazadnje pa obžalujem svojeglavost nekaterih poslancev, ki ob vsaki priložnosti, ne glede na to, ali je to primerno, zagovarjajo vključevanje nebistvenega splava v to poročilo pod pretvezo, da moramo za zagotavljanje spolnega in reproduktivnega zdravja zagovarjati svoboden in enostaven dostop do splava. Ne. Prednostna naloga mora biti spodbujanje izboljšanega poučevanja mladih deklet, zlasti glede kontracepcije. Slednja danes obstaja, da se prepreči nosečnost v zelo zgodnji starosti. Ko sem bila jaz mlada, je ni bilo. Zato smo predlagali ločeno glasovanje, da nam ne bo treba glasovati proti poročilu gospoda Tarabelle, ki ga ne smemo obsojati, a je ponovno podlegel skrajnostim nekaterih svojih kolegov.
<SPEAKER ID="166" NAME="Iratxe García Pérez" LANGUAGE="ES">
Gospa predsednica, rada bi začela z zahvalo gospodu Tarabelli in vsem poslancem, ki so pomagali pri razvoju tega poročila, za delo, ki so ga opravili.
<P>
Pred letom dni smo razpravljali o poročilu, ki je bilo zelo podobno temu, ki ga imamo pred sabo danes. Žal se moramo še naprej osredotočati na ključna vprašanja, v zvezi s katerimi moramo še napredovati glede enakosti moških in žensk. Med ta vprašanja sodi spolno nasilje, ki velja za eno glavnih družbenih težav, ne le v Evropi, ampak tudi po svetu. Potem je tu razlika v plačilu, ki ostaja nespremenjena in je do sedaj nismo mogli premostiti. Med druga vprašanja sodijo spolne in reproduktivne pravice, združevanje družinskega in poklicnega življenja, vstop žensk na trg dela pod enakimi pogoji kot veljajo za moške, položaj ranljivih skupin žensk, kot so invalidne ženske ali ženske na podeželju in zastopanje žensk v javnem življenju.
<P>
Ta vprašanja sprožamo vsako leto znova in ni nam uspelo dosti napredovati. Dovolite mi, da navedem le en podatek, in sicer, da le v 3 od 27 držav članic ženske predstavljajo več kot 40 % poslancev.
<P>
Menim, da je bistvenega pomena, da vztrajamo na potrebi po okrepitvi našega spodbujanja enakosti moških in žensk. Nujno je treba podpreti pobude, kot so pobude španskega predsedstva, ki je izjavilo, da je enakost moških in žensk ena njegovih prednostnih nalog. To je zaveza ženskam današnjega časa in tudi ženskam prihodnjih generacij. Dosežen je bil napredek, a pot je še dolga in pri oblikovanju politik za zagotavljanje, da bo imela ena polovica prebivalstva Evrope enake pravice in priložnosti kot druga, moramo ravnati velikopotezno.
<SPEAKER ID="167" NAME="Sophia in 't Veld" LANGUAGE="NL">
Najprej moje pohvale poročevalcu. Rada bi začela z nekaj najhnimi pripombami glede zadev, s katerimi se ne strinjam z njim. Ko gre za vpliv gospodarske krize na ženske, dejansko mislim, da je zelo pomembno, da ponovno uredimo svoje javne finance in jih čim prej ponovno spravimo v red; to je tisto, kar bo koristilo ženskam, in ne javni dolg. Prav tako mislim, da poročilo vsebuje nekaj predlogov, ki se morda slišijo zelo privlačni, a so usmerjeni proti simbolični politiki, kot sta leto za to, center za spremljanje tega. Osredotočimo se le na posebne ukrepe.
<P>
Vseeno pa poročilo vsebuje tudi številne stvari, ki jih zelo pozdravljam. Prva - zaradi predloga spremembe, ki ga je predložila Skupina zavezništva liberalcev in demokratov za Evropo - je sklic na položaj gospodinjstev, sestavljenih iz ene osebe. Evropsko komisijo bi pozvala, naj vsaj enkrat izvede študijo o tej temi, saj imamo evropsko družinsko politiko, a le redki se zavedajo, da je eno od treh gospodinjstev v Evropi gospodinjstvo, ki je sestavljeno iz ene osebe. Ti ljudje pogosto trpijo zaradi resne diskriminacije v smislu socialne varnosti, davčnih vprašanj, nastanitve in podobnega.
<P>
Drugič - in tu imam v mislih tudi gospo Lulling - dejansko sem navdušena nad zelo preprostimi navedbami spolnega in reproduktivnega zdravja in spolne avtonomije žensk; dostop do varnega, zakonitega splava je sestavni del tega spolnega reproduktivnega zdravja. Medtem ko se v celoti strinjam z gospo Lulling, da je poučevanje vsekakor zelo pomembno, pa opažam - vsaj v naši domači državi; mogoče je drugače v Luksemburgu - so dejansko Krščanski demokrati tisti, ki to vedno preprečujejo. Zato, če smo sposobni delati skupaj na razumnem in odkritem poučevanju mladih ljudi, lahko računate na mojo podporo in prav tako mislim, da moramo prekiniti to hinavščino; ne smemo zapirati žensk v zapor ali jih obsojati na nevarne splave.
<P>
Nazadnje, gospa predsednica, glede nasilja nad ženskami močno pozdravljam pobudo španskega predsedstva, da to uvrsti med svoja prednostna področja. Navsezadnje se le redki ljudje zavedajo, da nasilje nad ženskami vsako leto terja mnogo več žrtev kot terorizem, a še vedno - popolnoma narobe - velja samo za žensko vprašanje.
<SPEAKER ID="168" NAME="Marije Cornelissen">
v imenu skupine Verts/ALE. - Gospa predsednica, imamo dokaj nov Evropski parlament in skoraj imamo novo Evropsko komisijo. To je v bistvu prvič, da s poročilom gospoda Tarabelle glasujemo o ukrepu, za katerega novi parlamentarni Odbor za pravice žensk in enakost spolov želi, da se izvede v prihodnjih letih.
<P>
Zeleni smo zelo zadovoljni s tem precej naprednim poročilom. Zvrhano poln je načrtov, ki želimo, da se izvedejo. Končno želimo, da se sprejmejo zakonodajni ukrepi za nadaljnje sodelovanje moških in žensk pri varstvu s pozivom za očetovski dopust. Končno predlagamo, da se podpre ženske pri odločanju z upoštevanjem norveške prakse kvot za svete direktorjev.
<P>
Zeleni smo tudi resnično zadovoljni s pozornostjo, ki se posveča učinkom krize na ženske: brezposelnost ženske je drugačna in učinki zmanjšane javne porabe so drugačni. To moramo resno obravnavati.
<P>
Močno upamo, da bo Parlament pokazal pogum in pripravljenost za boj proti diskriminaciji žensk in podpreti enakost s konkretnimi ukrepi, ki bi lahko dejansko prinesli rezultate z glasovanjem v korist temu poročilu. Upamo, da bo Komisija ustrezno ukrepala.
<SPEAKER ID="169" NAME="Konrad Szymański">
v imenu skupine ECR. - (PL) Gospa predsednica, s svojim predlogom, da se poskrbi, da bo splav v Evropski uniji prosto dostopen, to poročilo krši izključno pristojnost držav članic na tem področju. Vendar pa to ni najpomembnejši razlog za glasovanje proti temu dokumentu. Danes ni potrebna nikakršna vera, da vidimo v nerojenem človeškem zarodku osebo. Preprost pregled z ultrazvokom, ki je na voljo v vsakem mestu v Belgiji, celo v najmanjših, je dovolj, da nam omogoči, da vidimo podobo nerojenega človeškega bitja na zaslonu. Zato bi moralo vsako odgovorno zakonodajno telo storiti vse, kar je mogoče, da se zmanjša število splavov. Večja dostopnost splava je kazalec, kako je padla naša kultura in kaže naš odmik od človeških vrednot. Zato bi prosil, da se to upošteva, preden kdor koli v tej dvorani glasuje za ta škodljivi dokument.
<SPEAKER ID="170" NAME="Ilda Figueiredo" LANGUAGE="PT">
Gospa predsednica, kakor kaže resničnost in potrjuje sam Eurostat, ima gospodarska in socialna kriza resen učinek na ženske. Tako je zaradi vse večje brezposelnosti, negotovega dela in nizkih plač v povezavi z razlikami v plačilih med moškimi in ženskami, ki so se ponovno povečale in povprečno presegle 17 % na ravni EU. Tako je tudi zaradi revščine, ki je nastala zaradi vprašanj, ki obkrožajo nizke plače in dohodke, vključno z upokojitvami in pokojninami za starejše ženske, ali pa zaradi težav z dostopanjem do nizkocenovnih ali brezplačnih kakovostnih javnih storitev. Prav tako obstajajo vprašanja trgovine z ženskami in deklicami in prostitucije, nasilja na delu in doma in različnih oblik diskriminacije žensk v ranljivejših položajih.
<P>
Kakor je poudarjeno v poročilu, in tu bi rada čestitala našemu poročevalcu, je zato nujno pri razvoju politike Skupnosti posvetiti določeno pozornost gospodarskemu in socialnemu položaju žensk. Za to je potrebna študija socialnega vpliva novih strategij Skupnosti za preprečevanje povečanja diskriminacije in neenakosti, za zagotavljanje kakovosti v socialnem napredku in ne v upadanju gospodarskih, socialnih pravic in pravic na področju zaposlovanja, in za zaščio družbenega namena materinstva in očetovstva. Nujno je vlagati v resnično strategijo za razvoj in socialni napredek, ki daje prednost zaposlovanju s pravicami, proizvodnji, kakovostnim javnim storitvam in socialni vključenosti. Čas je, da bistveno napredujemo pri izboljševanju življenj večine žensk, tudi na področju spolnega in reproduktivnega zdravja, in da prekinemo hinavščino, ki še vedno obkroža vprašanje splava.
<SPEAKER ID="171" NAME="Gerard Batten">
v imenu skupine EFD. - Gospa predsednica, v Evropi se širi ideologija, ki uči neenakosti moških in žensk. Pravi, da imajo ženske slabši status kot moški. Pravi, da mora biti v okviru zakonodaje o dedovanju delež moškega dvakrat večji od ženskega. Pravi, da sta na sodišču za pričanje potrebni dve ženski priči v nasprotju z eno moško. Pravi da so v sojenju glede posilstva potrebne štiri moške priče, da se obsodi moškega, pričanje ženske pa se ne prizna, tudi ne pričanje posiljene ženske. Mimogrede, štiri priče morajo biti muslimani, ne nemuslimani.
<P>
Uganili ste, da govorim o šeriatskem pravu. Torej, očitno nekateri muslimani verjamejo, da dobijo samomorilski napadalci v Raju za nagrado 72 devic, a nikjer ne najdem navedbe, da ženske samomorilske napadalke dobijo enakovredno nagrado moških. Zagotovo je to očiten primer spolne diskriminacije.
<P>
Britanska vlada je na nekaterih sodiščih že uradno priznala šeriatsko pravo. Medtem ko je bigamija v Združenem kraljestvu še vedno nezakonita, pa so poligamne islamske žene uradno priznane kot vzdrževani družinski člani za namene davčne olajšave in plačila prispevkov.
<P>
Evropa drzno koraka nazaj proti Arabiji iz šestega stoletja. Če hočemo pravo enakost, potem posamezne evropske države nikakor in v nikakršni obliki ne smejo priznati šeriatskega prava.
<SPEAKER ID="172" NAME="Angelika Werthmann" AFFILIATION="NI">
(DE) Gospa predsednica, gospe in gospodje, na trg dela vstopa več žensk. Vendar pa več delovnih mest ne pomeni več kakovostnih delovnih mest. Veliko število žensk dela za krajši delovni čas in na delovnih mestih, ki jih je sedanja kriza najbolj prizadela. Približno 60 % vseh univerzitetnih diplomantov je žensk, a vseeno obstajajo ovire, ki ženskam učinkovito preprečujejo, da bi svoje možnosti čim bolje izkoristile. Zato moramo vzpostaviti zavezujoče minimalne standarde: minimalne standarde, ki veljajo za celotno EU, glede očetovskega dopusta, izboljšane otroške oskrbe in izboljšane zdravstvene oskrbe. Tako lahko prekinemo mnogo stereotipov, ki temeljijo na spolu, in končno dosežemo nujno resnično enakost spolov.
<SPEAKER ID="173" NAME="Edit Bauer" AFFILIATION="PPE">
(HU) Gospod Tarabella mi bo vsekakor oprostil, če se ne bom najprej zahvalila njemu, ampak bom svojo zahvalo najprej namenila komisarju Špidli, ker je verjetno tu z nami zadnjič kot komisar. Rada bi poudarila njegovo predanost obravnavanju enakosti spolov, zaposlovanja žensk in podobnih problemov.
<P>
V zvezi s poročilom se je pojavilo več vprašanj. Pozornost bi rada pritegnila k vsaj dvema točkama: ena je razlika v plačilu za moške in ženske. Zadnji statistični podatki kažejo na razliko za več kot 17 %. Izboljšave ne prihajajo le počasi, ampak so tudi dvoumne, ker je številka višja, kot je bila pred dvema letoma. In v resnici še ne vemo, kakšne bodo posledice krize. Vsakodnevne izkušnje kažejo, da kratkoročno ni verjetno izboljšanje.
<P>
Vendar pa je v osnovi nesprejemljivo dejstvo, da se razlike v plačah ne kažejo le pri tistih, ki svoje kariere šele začenjajo, ampak tudi, ko se matere vračajo na trg dela po porodniškem ali starševskem dopustu. V Evropi, ki se bori z demografsko krizo, je to samo po sebi moteče in popolnoma nesprejemljivo. Predpisi EU takšno diskriminacijo očitno prepovedujejo.
<P>
Kakor je bilo že omenjeno, ustrezen pravni standard izhaja iz leta 1975, in očitno je, da je ta direktiva, kot mnoge druge, popolnoma neučinkovita. Zelo sem vesela, da je komisar Špidla naznanil, da lahko pričakujemo v letu 2010 poročilo o korakih, ki jih namerava narediti Komisija za učinkovitejšo zakonodajo. Rada bi dodala le še en stavek, ki zadeva listino o pravicah žensk. Verjetno je pomembneje in nujneje izboljšati učinkovitost in dostopnost obstoječih zakonov, kot pa ustvariti nov pravni standard, ki bo ravno tako neučinkovit kot so bili prejšnji.
<SPEAKER ID="174" NAME="Edite Estrela" AFFILIATION="S&amp;D">
(PT) Gospa predsednica, najprej bi rada čestitala poročevalcu za njegovo odlično delo in upam, da bodo predlogi, ki jih vsebuje ta resolucija, sprejeti. V evropskem letu boja proti revščini in socialni izključenosti smo priča obrazu revščine, ki dobiva vse bolj ženski spol. Večina skoraj 80 milijonov ljudi, ki živijo v Evropi v revščini, so ženske in otroci. Ženske bolj kot kdor koli drug trpijo v gospodarski in socialni krizi. Ženske so zadnje, ki so vstopile na trg dela, in prve, ki so brezposelne, in poleg tega je bila razlika v plačilu moških in žensk 15-odstotna, leta 2009 pa že več kot 17-odstotna.
<P>
Vašo pozornost bi rada pritegnila k nekaterim predlogom, ki menim, da so inovativni in zelo pomembni, in bi prosila za podporo kolegov poslancev za te predloge: zelo potrebna izdelava evropske listine o pravicah žensk, kakor je že bilo omenjeno, predlog direktive za preprečevanje in boj proti vsem oblikam nasilja nad ženskami, nasilja v družini in trgovine z ženskami, vključitev očetovskega dopusta v evropsko zakonodajo, ki že obstaja v ogromni večini držav članic, za spodbujanje ravnotežja med poklicnim življenjem ter družinskim in osebnim življenjem, in povečanje rodnosti.
<P>
Zaključiti bi želela z zahvalo komisarju Špidli za vse, kar je storil pri spodbujanju enakosti spolov in za njegovo udeležbo v Evropskem paralmentu. Želim vam veliko uspeha, komisar.
<SPEAKER ID="175" NAME="Antonyia Parvanova" AFFILIATION="ALDE">
(BG) Gospa predsednica, gospe in gospodje, tudi sama želim čestitati poročevalcu, gospodu Tarabelli, za to poročilo. Trdno sem prepričana, da to poročilo nudi odgovor na potrebo po boju proti stereotipom in pojavu spolne diskriminacije. To poročilo je morda nekaj povprečnega za mnoge od mojih kolegov poslancev, a zame je obnovljena, učinkovitejša obveznost za enakost spolov na evropski ravni, ki je usmerjena v izboljšanje socialno-ekonomskega statusa žensk, zlasti tistih iz novih držav članic, pa tudi za zagotavljanje njihove širše zastopanosti v političnem in poslovnem življenju in spodbujanje razvoja njihove kariere.
<P>
Glede na to, da socialne, pravne in ekonomske ustanove določajo dostop žensk in moških do sredstev, njihove priložnosti in sorazmerno moč, menim, da je izredno pomembno, da se ženskam zagotovi enake pravice glede njihove vključenosti v politiko, zasedanja pomembnih političnih in vodilnih položajev v poslovanju in njihovo zastopanje na najvišji ravni v upravah podjetij. To velja tudi za vsa večja izobraževalna usposabljanja in nudenje enakih možnosti ženskam kot moškim za razvoj kariere, zlasti po dolgem obdobju porodniškega dopusta. Hkrati pa je treba vedno premisliti tudi o ohranjanju ravnotežja med kariero in družinskimi obveznostmi.
<P>
Oblikovati moramo institucionalni mehanizem za začetek dosledne politike glede tega vprašanja, ker je mogoče v boju proti spolni diskriminaciji zmagati z uvedbo dolgoročnih pozitivnih spodbud in zakonodajnih reform in s povečanjem prihodkov in kakovosti življenja. Drugače v tem parlamentu danes ne bi razpravljali o tem.
<P>
Da bi bistveno napredovali na področju enakosti pred zakonom, enakih možnosti, vključno z enako plačo za opravljeno delo, in enakim dostopom do kadrov in drugih proizvodnih virov, ki zagotavljajo več možnosti, imamo mi - Evropski parlament in Evropska komisija - priložnost spodbujati države članice in civilno družbo in jih moramo spodbujati, da sprejmejo učinkovite ukrepe.
<P>
Verjamem, da bo imela enaka udeležba ženski pri upravljanju z viri, v gospodarskih možnostih in v vladnem in političnem življenju, pozitiven vpliv na gospodarski razvoj naše družbe, ter bo s tem okrepila sposobnost držav za razvoj, zmanjšala revščino in bo učinkovito in bolje vodena.
<P>
V tem smislu je spodbujanje enakosti spolov pomemben element strategije za izhod iz gospodarske krize in zagotavljanje zadovoljive rešitve za demografsko krizo. To bo moškim in ženskam zagotovilo priložnost, da se spopadejo z revščino in izboljšajo svoj življenjski standard.
<SPEAKER ID="176" NAME="Franziska Katharina Brantner" AFFILIATION="Verts/ALE">
Gospa predsednica, pozornost nove Komisije bi rada usmerila v dva vidika poročila, ki sta zlasti pomembna za našo skupino, Zelene, in upam, da bosta ti dve pripombi posredovani prihodnjemu odgovornemu komisarju.
<P>
Dve točki: prva se nanaša na dolgo pričakovano revizijo Direktive o enakem plačilu za enako delo. Mislimo, da je to ključnega pomena za ženske po Evropi. Razlika v plačilih je nesprejemljiva: sedaj smo v letu 2010 in čas je, da se izvedejo ukrepi za izničenje te razlike. Vi, gospod Špidla, ste priznali, da potrebujemo nove pravne ukrepe. Resnično se veselimo, da bomo od Komisije prejeli predlog o novem pravnem ukrepu v tem zakonodajnem obdobju.
<P>
Druga točka se nanaša na upravičenost do očetovskega dopusta. Tu bi rada poudarila, da se to poročilo nanaša na enakost žensk in moških. Tudi za moške želimo enakost, da bodo lahko preživljali svoj čas s svojimi otroki in imeli to odgovornost, če si to želijo. Potrebujemo enako izbiro za ženske in moške o tem, kako živeti, kako delati in kako skrbeti za njihove družine in otroke. Torej, medtem ko menimo, da je za Evropski parlament nujno, da pošlje signal očetom, bi radi poslali več kot le signale: radi bi odprli vrata sodobni družbi. Na Komisijo se zanašamo, da bo končno uvedla zelo sodobno in v prihodnost usmerjeno direktivo v zvezi s tem vprašanjem.
<P>
Nazadnje pa se že zelo veselimo predlogov španskega predsedstva v zvezi z izkoreninjenjem nasilja nad ženskami po Evropi in upamo, da bo Komisija te predloge upoštevala.
<SPEAKER ID="177" NAME="Julie Girling" AFFILIATION="ECR">
Gospa predsednica, ženske poslanke EP smo zagotovo v manjšinskem položaju. Imamo zadovoljivo in spodbudno delo z enakim plačilom, enakimi pokojninami, enakim dostopom do odgovornih položajev: torej zelo drugače kot mnogo naših volivcev.
<P>
To poročilo pozdravljam in odobravam poudarek, ki ga gospod Tarabella daje gospodarski blaginji žensk. Mislim, da je to najpomembnejši dejavnik pri spodbujanju enakosti spolov. Če ženske nadzirajo svoja življenja v ekonomskem smislu, lahko mnogo bolje nadzirajo vse druge vidike svojih življenj. Zagotoviti moramo, da v teh težkih gospodarskih časih ženske ne bodo ostale zadaj na slabo plačanih in nezanesljivih delovnih mestih.
<P>
Rada bi čestitala Evropskemu inženirskemu združenju za njihovo nedavno politično vizijo, v kateri pozivajo k spodbujanju študija matematike in znanosti, zlasti za ženske. Želijo, citiram "pripeljati mnogo večje število kvalificiranih žensk, ki so se predolgo izogibale mnogih področjih inženirstva".
<P>
Da, položaj žensk se nanaša na politike, na usmerjanje, a tudi na ukrepanje: ukrepanje, ki je glasnejše od besed. To je pot naprej, s prosvetljenimi delodajalci, ki priznavajo moči žensk in spodbujajo njihovo ekonomsko blaginjo.
<SPEAKER ID="178" NAME="Eva-Britt Svensson" AFFILIATION="GUE/NGL">
(SV) Gospa predsednica, rada bi se zahvalila gospodu Tarabelli in njegovim kolegom v Odboru za pravice žensk in enakost spolov za zelo dobro poročilo.
<P>
Poudarila bi predvsem dve zadevi. Upam, da plenarno zasedanje podpira pomembnost očetovskega dopusta. Očetovski dopust ne pošilja le pomembnega signala, da sta za otroke odgovorna oba starša, ampak ima tudi številne pozitivne posledice. Študije kažejo, da očetje, ki so imeli očetovski dopust, še naprej prevzemajo večjo odgovornost za dom, družino in otroke v kasnejšem življenju. Z drugimi besedami, vključevanje očetov ustvarja razumno podlago za nadaljnje delo v zvezi z enakostjo.
<P>
Druga točka, ki bi jo rada izpostavila in jo podpiram, je, da je treba ženskam končno priznati moč, da same odločajo o svojih telesih, o svoji spolnosti in reprodukciji. Dajanje te moči ženskam pomeni, da so otroci, ko se rodijo, zaželeni in da so resnično sposobni za razvoj - to je osnovna pravica vsakega otroka. Radi bi doživeli, da se preneha uničevanje ženskih življenj, dejstvo, da ženske še danes umirajo zaradi nezakonitih splavov. Dajte ženskam pravico do samoodločanja - ne le, ko gre za finance, politiko in družbo, ampak tudi glede njihovih teles.
<SPEAKER ID="179" NAME="Morten Messerschmidt" AFFILIATION="EFD">
(DA) Gospa predsednica, tudi jaz menim, da je to vprašanje pomembno, in zato, ko sedim in poslušam to razpravo, se moram čuditi dejstvu, da kaže, da vse politične skupine, z izjemo skupine Evropa svobode in demokracije, mislijo, da je boj za enakost žensk nekaj, kar morajo ženske reševati same. Morda boste ta vtis dobili v vsakem primeru, ko tu danes poslušate drugače odlične govornike. Mislim, da imamo osupljivo pomanjkanje govornikov, in vesel sem, da je moja skupina uspela poslati dva.
<P>
Glede na povedano v zvezi z načinom in obliko razprave, bi rad povedal, da je po mojem mnenju samo poročilo močno osredotočeno le na družbeno-gospodarske premisleke. Mnogo je govora o trgu dela, razlikah v plačilu, usposabljanju, pravilih o direktorjih podjetij in podobnem, in te stvari so vsekakor pomembne; a obstaja zlasti eno področje - kakor je že omenil eden od prejšnjih govornikov -, ki je popolnoma odsotno, in to je velik kulturni problem, s katerim se srečujemo zaradi priseljevanja iz islamskega sveta. Mislim, da je nekoliko sramotno, da v poročilu, kjer bi morale biti obravnavane enake pravice žensk, niso niti omenjeni problemi, kot so vsiljene poroke, vsiljeno nošenje naglavnih rut, uboji iz časti, obrezovanje, pomanjkanje dostopa do izobrazbe in tako dalje. Te elemente je treba vključiti, če želimo točno sliko Evrope v letu 2010.
<SPEAKER ID="180" NAME="Krisztina Morvai" AFFILIATION="NI">
(HU) Rada bi predlagala, da Evropski parlament k vprašanju splava pristopi na nov način. Pozivam, da končno prekinemo izredno laž, da je splav za ženske nekaj koristnega, celo merilo svobode žensk. Ne! Kakor ve mnogo ljudi, žensk in moških enako, je splav boleče in škodljivo nadlegovanje ženskega telesa in duše. Ravno zaradi tega, namesto, da neprestano govorimo o enostavnejšem dostopu do splava, raje končno govorimo o preprečevanju splavov, to poudarjajmo in v zvezi s tem pomagajmo ženskam. Pomagajmo ženskam, da se pripravijo na načrtovane nosečnosti, in če pride do nenačrtovane nosečnosti, če je spočet nenačrtovan otrok, bi moral ta otrok imeti možnost priti na svet in, da ga z ljubeznijo vzgajajo ženske, pari, ker bi morali dobiti vso pomoč in podporo, da bi lahko to storili.
<SPEAKER ID="181" NAME="Anna Záborská" AFFILIATION="PPE">
(FR) Gospa predsednica, gospod komisar, predlog resolucije gospoda Tarabelle, ki se nam je v Odboru za pravice žensk in enakost spolov pridružil po zadnjih evropskih volitvah, je velikopotezno. Zlasti imam v mislih odstavek 20: "Parlament želi, da bi bila kar najhitreje oblikovana evropska listina o pravicah žensk".
<P>
Vsakdo, ki je seznanjen z zgodovino evropskega povezovanja, se bo spomnil, da je bilo že v Rimski pogodbi poskrbljeno za načelo enakosti spolov na trgu dela. Zakoni o enaki obravnavi žensk in moških obstajajo v vsakih državi članici. Enostavno je zahtevati nove listine. Težje pa je uporabljati obstoječe instrumente.
<P>
V resnici pa, če ne bomo odstranili odstavka 20 iz tega predloga resolucije, bomo k Evropski konvenciji Sveta Evrope o človekovih pravicah , k listini Evropske unije o temeljnih pravicah in k popolnoma novemu inštitutu za enakost spolov prispevali četrti instrument, ki bo imel obliko posebne nove listine, posvečene podpiranju žensk.
<P>
Imam nekaj vprašanj. Kakšna bi bila korist nove listine za pravice žensk? Kakšno dodano vrednost bi prinesla? Je ni. Zmotno je verjeti, da bo listina rešila probleme žensk. Naravni zakon, ki bi nas moral voditi v naših mislih in v naših odgovornih političnih ukrepih, ne priznava posebnih pravic. Nihče ne more reči, da so v pravnih instrumentih zanemarjene pravice žensk. To bi bilo nepošteno v intelektualnem smislu in dejansko nepravilno.
<P>
Zato glasujem proti odstavku 20. Listina je glavno vprašanje. Če bo odstavek 20 ostal v predlogu za resolucijo, je ne morem podpreti.
<P>
Nazadnje, gospod komisar, se vam zahvaljujem za sodelovanje z Odborom za pravice žensk in enakost spolov med vašim mandatom.
<SPEAKER ID="182" NAME="Sylvie Guillaume" AFFILIATION="S&amp;D">
(FR) Gospa predsednica, najprej bi rada čestitala svojemu kolegu, gospodu Tarabelli, za poročilo o enakosti, ki ga je napisal, in za njegovo uspešno izvajanje naloge, v kateri obravnava celo vrsto vprašanj, ki se nanašajo na enakost spolov.
<P>
Priznati moramo, da je bil v zvezi z enakostjo dosežen določen napredek. Vendar je potrebnega še mnogo truda, zlasti v okviru gospodarske in socialne, krize, ki ima še večji vpliv na en že izredno ranljiv del prebivalstva, namreč na ženske.
<P>
Prav tako moramo poudariti dvojno diskriminacijo, ki včasih vpliva na ženske zaradi prizadetosti, starosti ali njihove pripadnosti nacionalni manjšini. Rada bi poudarila tri posebne točke. Na evropski ravni se moramo opremiti s skupnimi, zanesljivimi in skladnimi kazalniki. To bi nam moralo omogočiti, da predlagamo rešitve, ki odražajo pogoje resničnega življenja in jih je mogoče izmeriti z uporabo verodostojnih podatkov, ki se nanašajo na enakost spolov.
<P>
Če se želimo resnično pomakniti k resnični enakosti, potem je treba na evropski ravni uvesti očetovski dopust. To je pomemben dejavnik, ko gre za enakost možnosti pri zaposlovanju in družinskem življenju.
<P>
Nazadnje, moja tretja točka je, da enakost spolov nujno sloni na tem, da imajo ženske nadzor nad svojimi telesi. To zelo jasno pomeni, da morata biti kontracepcija in splav čim bolj dostopna ženskam. Žal mi je, da je to vprašanje milo rečeno še vedno tako občutljivo, a očitno je, da dokler ženske ne bodo mogle nadzirati svojih spolnih pravic, nismo uspeli doseči svojega cilja v boju za resnično enakost moških in žensk.
<SPEAKER ID="183" NAME="Siiri Oviir" AFFILIATION="ALDE">
(ET) Gospa predsednica, gospod komisar, gospe in gospodje, najprej moje pohvale gospodu Tarabelli, sedaj pa k poročilu. Enakost žensk in moških sama po sebi ni cilj, je pa predpogoj, za doseganje naših splošnih ciljev.
<P>
Enakost v vsakodnevnem življenju je v interesu vseh, tako moških in žensk, a tega problema ne bomo rešili le s posameznimi kosi zakonodaje. Dejstvo, da o tem še danes razpravljamo in o tem razpravljamo že 40 let, je znak, da nas bo le večstranska povezana politika približala našemu cilju. Zato bi rada poudarila veliko pomembnost izvajanja in nadzora.
<P>
Drugič, širjenje zastarelih spolnih stereotipov pušča moške in ženske v bistveno srednjeveških vlogah v družbi in krepi neenakost spolov. Radi bi spremenili položaj, a prav tako moramo biti tudi sami za vzor. Jutri bomo ratificirali novo Evropsko komisijo, v kateri je zastopanih le tretjina žensk. Tega danes ne moremo več spremeniti. Pozvala bi, da se za izvolitev naslednje Komisije imenujeta dva kandidata za komisarja iz vsake države članice - moški in ženska. Tako ne bomo izbirali na podlagi spola, ampak na podlagi njihove sposobnosti. Statistika izobrazbe kaže, da se ženske tega ne bi smele bati, in tako sem prepričana, da se ne bi smele sramovati. Nazadnje pa bi se rada zahvalila gospodu Špidli in upam, da bo izpolnil vse cilje, ki si jih je zastavil.
<SPEAKER ID="184" NAME="Michail Tremopoulos" AFFILIATION="Verts/ALE">
(EL) Gospa predsednica, v tem pomembnem poročilu iz leta 2009 je po pravici navedeno, da je nasilje temeljna ovira do enakosti moških in žensk. Vendar pa se ne nanaša prav na nasilje v družini. Žal je ta problem zelo razširjen in vpliva na vse skupnosti. Na primer, v Grčiji je bilo v zadnjih osemnajstih mesecih zabeleženih 35 umorov.
<P>
A vseeno so podporne strukture za zlorabljene ženske osnovne ali pa sploh ne obstajajo. Evropski parlament bi moral spodbujati države članice, vključno z Grčijo, naj ustvarijo podporne strukture za zlorabljene ženske v vsaki lokalni oblasti, s celotnim psihološkim, pravnim in poklicnim svetovanjem in hoteli za ženske z ustreznim osebjem.
<P>
Države članice bi morale prav tako upoštevati spremembe, ki so jih predlagale ženske organizacije in odvetniki, da popravijo nejasnosti in vrzeli v zakonodaji v zvezi z nasiljem v družini. Nazadnje bi bilo treba v šolah uvesti programe proti spolni diskriminaciji v želji po spremembi socialnega stereotipiziranja.
<SPEAKER ID="185" NAME="Jaroslav Paška" AFFILIATION="EFD">
(SK) Rad bi najprej povedal, da menim, da je prav, da Evropski parlament tesno sodeluje v vprašanju kot je enakost spolov. Vendar pa si ne morem kaj, da ne bi mislil, da naša evropska politika trpi zaradi resne, zelo resne oblike shizofrenije. Rad bi citiral iz nedavnega poročila agencije. Šestnajstletno Medine Memi iz mesta Kahta v turški provinci Adiyaman je njena družina živo zakopala v kurnik poleg družinskega doma. Policija jo je našla, kako je slonela v sedečem položaju, zakopana dva metra pod zemeljsko površino. Pri mrliškem ogledu so ugotovili, da je imela deklica v pljučih in v želodcu veliko količino prsti. Oče deklice je mirno priznal svoje dejanje policiji in dejal, da jo je zakopal, ker se je spoprijateljila z nekimi dečki. Gospe in gospodje, v Turičiji in podobnih državah ženske ubijajo na ta način samo zato, ker so na primer govorile z drugimi moškimi. Če enakost spolov jemljemo resno, kako lahko sploh gojimo predstavo, da bi lahko bila država s takšnim odnosom do žensk del civilizirane Evrope. Enakost spolov ne pomeni le preračunavanja majhnih razlik v dohodkih, ampak predvsem pravico do življenja in človeškega dostojanstva, ki se ženskam v mnogih naših sosednjih državah vedno znova odreka.
<SPEAKER ID="186" NAME="Laurence J.A.J. Stassen" AFFILIATION="NI">
(NL) Gospa predsednica, danes razpravljamo o poročilu o napredku na področju enakosti moških in žensk v Evropski uniji. Razprava je potekala o mnogih stvareh, a če v poročilu manjka ena tema, je to strašna neenakost moških in žensk v evropski muslimanski skupnosti, kjer so ženske popolnoma podrejene moškim na podlagi pravil Korana. Udeležba muslimanskih žensk v poklicnem življenju ali pri višjem izobraževanjem skoraj da ni odprta za razpravo za moške in, če sploh, morajo ženske nositi burko ali naglavno ruto, ki močno zmanjšuje njihove možnosti, da najdejo delo.
<P>
Zato bi se morala Evropska unija boriti, ne za pravico do nošenja burke, ampak za pravico, da lahko ženske delajo ne da bi jo morale nositi. Nizozemska stranka za svobodo (PVV) podpira Francijo pri poskusu prepovedi burke na javnih mestih in bi želela videti, da se takšne prepovedi uvedejo na nacionalni ravni tudi v drugih državah članicah. Gospa predsednica, nekaj je treba storiti glede nezaslišanega podrejanja teh žensk.
<P>
PVV želi energičen boj proti tej zaostalosti. Te ženske imajo pravico do svobode izražanja in svobode do študiranja ne da bi se morale bati Islama, ki bi jih izoliral. Čas je za novi val emancipacije. PVV zato ne bo potrdila tega poročila, saj v njem niso obravnavana zelo pomembna vprašanja, kar mislimo, da je velika sramota.
<SPEAKER ID="187" NAME="Christa Klaß" AFFILIATION="PPE">
(DE) Gospa predsednica, gospod komisar, gospe in gospodje, mnogokrat smo danes že slišali, da ženske v Evropi še naprej trpijo zaradi neenakosti na delovnem mestu. Vendar pa se je stopnja njihove zaposlenosti dvignila z 51 % v letu 1997 na 58 % v letu 2007. Danes so ženske visoko usposobljene, a število žensk na vodstvenih položajih je ostalo v zadnjih nekaj letih nespremenjeno, vseeno pa je število študentk, ki se vpišejo na študij ekonomije, poslovanja in prava višje kot število študentov.
<P>
Priznati moramo, da je bilo leta 2007 31 % žensk zaposlenih na delovnih mestih s krajšim delovnim časom, kar je štirikrat več kot moških. V povprečju ženske zaslužijo 17,4 % manj kot moški, so v večji nevarnosti za revščino in zlasti na starost jih prizadanejo ne le samota in odvisnost od nege, pač pa tudi revščina. To moramo spremeniti.
<P>
Ženske v podjetjih, ženske na delu - to glasno zahtevamo. Pozivamo k posebnim sporazumom, da starševski dopust in varstvo mater postaneta enakopravna in nekako smo dosegli ravno nasprotno: ženske so predrage in ne dobijo delovnih mest. Ekonomija si izmišljuje vse rešitve. Dejanska nepravičnost tega položaja leži v podrejenem položaju žensk in dejstvu, da so slabo priznane njihove družinske in gospodinjske dolžnosti.
<P>
Gospod komisar, ravno ste povedali, da bi želeli, da se izvede analiza stroškovne koristi tega položaja, a tega ne morete niti izračunati niti plačati. Priznati moramo, da bi matere in očetje z veseljem izbrali skrb za svoje družine, če jih ne bi obravnavali kot manjvredne in če to ne bi bilo na splošno neugodno za napredovanje njihove kariere. Ljudje, ki opravljajo družinsko delo, opravljajo zelo pomembno delo v družbi, ker ustvarjajo našo prihodnost, pridobivajo spretnosti in celo krepitev vloge in položaja tudi za njihove prihodnje poklicne dejavnosti.
<P>
Zato bi morala ekonomija delati v podporo družinam in ženskam. Mnogo nujneje je premisliti o načinu delovanja naših družb kot pa ustanavljati nove evropske centre in inštitute za nadzor.
<SPEAKER ID="188" NAME="Antigoni Papadopoulou" AFFILIATION="S&amp;D">
(EL) Gospa predsednica, mednarodna gospodarska kriza ima očitno negativen vpliv na moške in ženske. Povzročila je izgubo dela in njena posledica so politike finačnega varčevanja. Vendar pa tega ne smemo nikakor izkoriščati v izgovor za prenehanje spodbujanja politik enakosti, ker so te politike lahko gonilo socialnega in gospodarskega napredka in oživitve Evrope.
<P>
Istočasno pa je kriza edinstvena priložnost in izziv, da Evropska unija in vlade držav članic ustvarijo pogoje za povečanje konkurenčnosti v svetovnem merilu s pregledom in vključevanjem razsežnosti enakosti spolov v vsako politiko, da bi obravnavala dolgotrajne demokratične primanjkljaje na račun žensk.
<P>
Pospešiti moramo svoja prizadevanja, da odpravimo razlike v plačilih, nasilje, stekleni strop, diskriminacijo in revščino. Najti moramo načine za uskladitev dela in družinskega življenja, izboljšanja varstvenih ustanov za otroke, dojenčke in ostarele, podpore zaposlenih žensk in zaposlenih parov ter enostarševskih družin in invalidov. Vendar pa moramo najprej učinkovito v prakso spraviti vso zakonodajo o enakosti.
<SPEAKER ID="189" NAME="Nadja Hirsch" AFFILIATION="ALDE">
(DE) Gospa predsednica, imamo evropsko leto proti revščini in izključenosti. Ženske so še vedno v zelo veliki nevarnosti, da postanejo revne ali da morajo živeti v revščini. Mnogo majhnih korakov jim pomaga do tega položaja: dekleta so nagnjena k izbiri delovnih mest, ki niso tako dobro plačana. Potem se odločijo, da bodo imela otroke, kar jih pogosto privede do tega, da lahko opravljajo le delo s krajšim delovnim časom. Ali pa se morajo odločiti, da bodo skrbele za svoje starše ali stare starše, kar starejše ženske spet postavlja v položaj, ko se ne morejo vrniti na delo. Ta obdobja se seštejejo in posledično poklicne kariere žensk napredujejo mnogo počasneje. To se prav tako odraža v dejstvu, da imajo na primer nižje plače. Ta zadeva ima mnogo vidikov in mnogi med njimi so bili vključeni v to poročilo.
<P>
Resnično pomembno sporočilo, ki ga moramo prenesti je, da je zunaj že mnogo priložnosti, a dekleta in ženske jih morajo izkoristiti. Zavest, da dekle študira inženirstvo in da je dovolj pogumna, da to počne - to moramo spodbujati v šolah. To prav tako velja zlasti za priseljenke. Prav tako bi rada bi podala še eno pripombo: če danes pogledate po dvorani, boste videli, da je na tej razpravi prisotnih dve tretjini žensk in ena tretjina moških. Pridobiti moramo tudi moške, da se bodo za to temo mnogo bolj zanimali, da bomo lahko nekega dne videli še preostali dve tretjini moških, ki bodo skrbeli za ženska vprašanja in jih podpirali.
<SPEAKER ID="190" NAME="Joanna Katarzyna Skrzydlewska" AFFILIATION="PPE">
(PL) Gospa predsednica, v poročilu gospoda Tarabelle o enakosti žensk in moških v Evropski uniji je bilo Evropski komisiji in državam članicam podanih več pomembnih predlogov. Ponovno, izpostavljen je bil problem neenakosti v smislu plačil ženskam, prav tako pa tudi odsotnost zakonodajnega prdloga Komisije, da bi se te razlike zmanjšale. Postavljeno je bilo vprašanje žensk, ki delajo v malih družinskih podjetjih, kjer ženske pogosto niso vključene v socialno varstvo, njihovo delo pa ni zabeleženo v registrih trajanja njihovega dela in tako se to delo ne šteje za njihovo pokojninsko pravico. Poudarjena je bila pomembnost in nujnost svetovnanja na področju kariere, ki bi pomagala aktivirati ženske, ki so izgubile svoje mesto na trgu dela, zelo pogosto, ker so rodile otroka ali pa so ostale doma, da bi skrbele za ostarelo osebo. Poudariti je treba potrebo po podpori žensk, ki želijo ustanoviti svoje podjetje. Nekdo je pozval k spodbujanju tehničnih poklicev med mladimi ženskami, ki so na začetku svojega poklicnega življenja, da bi se povečal delež žensk na delovnih mestih, ki jih značilno opravljajo moški. Poudarjena je bila potreba po prednostni obravnavi skupin žensk, ki so v posebno težkih položajih, kot so invalidne ženske, starejše ženske in ženske, ki skrbijo za vzdrževane osebe.
<P>
Vendar pa so po moji oceni med temi pomembnimi in temeljnimi vprašanji tudi nepotrebne določbe, ki se nanašajo na reproduktivno zdravje in druge, ki omogočajo širok in neomejen dostop do splava. Pozornost kolegov poslancev bi rada pritegnila k dejstvu, da so odločitve o zadevah, povezanih s splavom, v pristojnosti vlad posameznih držav članic. Borimo se za enako obravnavo moških in žensk, a to ne sme biti odvisno od izbir, povezanih s področji spolnosti. Takšna praksa lahko bistveno zmanjša podporo za poročilo, o katerem razpravljamo.
<SPEAKER ID="191" NAME="Vilija Blinkevičiūt" AFFILIATION="S&amp;D">
(LT) Najprej bi se rada zahvalila poročevalcu, gospodu Tarabelli, za delo, ki ga je opravil.
<P>
Da bi premagali to gospodarsko nazadovanje, je zelo pomembno, da vlagamo v človeški kapital in družbeno infrastrukturo ter tako ustvarimo pogoje, da bodo lahko ženske in moški izkoristili vse svoje možnosti.
<P>
Evropska unija se je sedaj približala cilju lizbonske strategije, da se doseže 60-odstotna stopnja zaposlenosti žensk do leta 2010. Vendar pa se zaposlenost žensk močno razlikuje od ene države članice do druge. Zato morajo Komisija in države članice učinkovito ukrepati, da bi zagotovile, da se bo izvajala Direktiva o enakem obravnavanju moških in žensk na področju zaposlovanja in poklica.
<P>
Danes se plačila moških in žensk v državah članicah močno razlikujejo in zato moramo države članice nujno pozvati, naj uporabljajo načelo "enakega plačila za enako delo". Komisija mora še predložiti v razpravo predlog, ki se nanaša na uporabo načela enakega plačila za moške in ženske.
<P>
Nujno je spodbujati enako delitev odgovornosti med moškimi in ženskami glede osebnega in družinskega življenja in bolje razporediti čas, odmerjen za plačano ali neplačano delo.
<P>
Države članice morajo sprejeti vse mogoče ukrepe za dostop do ustanov za varstvo predšolskih otrok.
<P>
Še vedno je treba rešiti zadevo očetovskega dopusta. Zato moramo najti skupno rešitev za utrditev tega dopusta v direktivi.
<P>
Vendar pa je v posvetovanjih Komisije glede nove strategije za leto 2020, premalo pozornosti posvečene zadevam enakosti moških in žensk. Zadeve glede enakosti spolov je treba okrepiti in vključiti v novo strategijo.
<P>
Za zaključek pa bi se z vsem srcem rada zahvalila članu Komisije za naše dolgo sodelovanje na področjih enakosti spolov, zaposlovanja in družbenih zadev. Hvala in vso srečo!
<SPEAKER ID="192" NAME="Lena Kolarska-Bobińska" AFFILIATION="PPE">
(PL) Gospa predsednica, v Evropi prihaja do sprememb - kar lahko vidimo iz poročila -, ki so naklonjene izboljšanemu izobraževanju in povečanju zaposlovanja žensk, čeprav še vedno obstajajo velike razlike. To izboljšanje se dogaja na področjih, kjer se ženske odločajo zase in kažejo pobudo in pogum. Vendar pa na področjih, kjer nimajo veliko vpliva, delujejo stereotipi, ki jim ne dopuščajo, da bi napredovale ali sodelovale v javnem življenju. Zato se število žensk na vodilnih položajih ne povečuje in zato se njihovo sodelovanje v politiki povečuje zelo počasi. Zato je tu ključnega pomena, da se borimo proti stereotipom in izvajamo ukrepe, ki so namenjeni za spodbujanje enakosti spolov v javnem življenju in v politiki. Poročilo govori o krepitvi teh ukrepov, a to ni dovolj. Skupaj moramo podati takšne predloge. Komisijo in države članice moramo spodbujati, da bodo začele razpravljati in da bodo ukrepale za povečanje udeležbe žensk v politiki. Kjer so ženske vključene v politiko, se več pozornosti polaga na socialne zadeve, ustanove za varstvo otrok, ženske zadeve in enakost žensk na splošno.
<P>
Na Poljskem smo začeli razpravo o temi prednostnih nalog v politiki. Skupina žensk je začela ljudsko pobudo, da bi se izdelal osnutek zakona enakopravnosti v politiki, da bi moralo biti 50 % kandidatov na volitvah žensk. Zbrali smo več kot 100 000 podpisov v podporo temu zakonu in smo jih predložili poljskemu parlamentu. Začela se je velika razprava in ne vem, ali bo ta zamisel uspešna - če bo parlament glasoval za naš predlog. Ne vem, če bo to velik uspeh, a sama razprava, ki poteka, je močno spremenila družbeno zavest. Imamo rezultate glasovanj, ki to kažejo. Zato pozivam, da se takšna razprava o udeležbi žensk v politiki začne v državah Evropske unije.
<SPEAKER ID="194" NAME="Joanna Senyszyn" AFFILIATION="S&amp;D">
(PL) Gospod predsednik, dobro je, da resolucija, o kateri razpravljamo, vključuje točko 38, ki določa, da morajo imeti ženske nadzor nad svojimi spolnimi in reproduktivnimi pravicami, namreč glede enostavnega dostopa do kontracepcije in splava in možnost varnega splava. To je pomembno, zlasti za državljane držav, ki imajo restriktivne zakone proti splavu in kjer se širi zmotna propaganda za življenje. V moji državi - na Poljskem - politična pravica, ki je v oblasti duhovščine, ne dopušča ustrezne spolne vzgoje in omejuje kontracepcijo in zakonit splav. Celo beseda "splav" je bila skoraj v celoti izločena iz poljskega jezika in jo je nadomestil izraz "uboj spočetega otroka". Da bi prekinili zakonitve prekinitve nosečnosti, ki se jih vsako leto izvede le nekaj sto, že več let potekajo poskusi, da bi se poljski ustavi dodala klavzula, ki bi ščitila življenje od trenutka spočetja. Številka 100 000 nezakonitih splavov ne moti tako imenovanih borcev za življenje, ki se hinavsko pretvarjajo, da se takšni splavi ne dogajajo.
<P>
Evropska unija mora prekiniti zaničevanje reproduktivnih in spolnih pravic žensk v državah članicah.
<SPEAKER ID="195" NAME="Danuta Maria Hübner" AFFILIATION="PPE">
Gospod predsednik, ženske predstavljajo polovico talenta Evrope. Tega ustvarjalnega potenciala ne smemo zapraviti. Če uspemo ta potencial usmeriti v gospodarstvo, bomo naredili velik skok naprej glede odnosov, ki še vedno obstajajo v evropskih družbah in tudi glede nove agende Unije za večjo rast, več delovnih mest in večjo konkurenčnost.
<P>
Enake možnosti obstajajo na papirju. Unija je izdelala vsaj 13 direktiv o enakosti spolov. To načelo je zasidrano v pogodbi in v ustavah in zakonodajnih aktih držav članic, a podatki iz resničnega življenja govorijo drugačen jezik. Še nikoli prej ženske niso bile tako dobro izobražene, a ko gre za podjetništvo, so ženske še vedno mnogo premalo zastopane.
<P>
Glede razlike v plačilih se v zadnjih letih ni spremenilo praktično nič. Pri poslovanju ženske redko ne izpolnjujejo obveznosti, ko gre za vračilo posojil, a dostop do financ je ženskam težji in ga določa prizadevanje bank za poroštvo. Imeti morate več denarja, da si lahko sposodite denar, a le 1 % svetovnega premoženja je v lasti žensk.
<P>
Kljub višji usposobljenosti, kljub višji izobrazbi ženske ostajajo popolnoma premalo zastopane med nosilci odločanja. Ključ do vsega je, da se ženske pridružijo na položaje odločanja. Ženske lahko zagovarjajo svoja vprašanja in tržijo svojo agendo, a resnična moč leži v odločanju in zato bi morale ženske sodelovati.
<P>
Kritična masa je bistvena za spremembe. Ena sama ženska v telesu, ki odloča, bo morala kmalu prilagoditi svoje vedenje, da jo bo sprejela moška večina. Za začetek bi lahko pomenilo napredek že to, da je v upravi, ki odloča, nekaj žensk, a vse strategije ne bodo veliko pomagale, če nam ne bo uspelo odpraviti največje ovire za ženske: usklajevanja družinskega in poklicnega življenja. Preostale ovire pozivajo k političnemu odzivu in zato še vedno potebujemo politike, prilagojene za spol, na nacionalni in tudi na evropski ravni.
<SPEAKER ID="196" NAME="Georgios Papanikolaou" AFFILIATION="PPE">
(EL) Gospod predsednik, rad bi potrdil vse, kar so povedali moji kolegi poslanci, mnoge ženske in številni moški in naš poročevalec, gospod Tarabella, ki mu čestitam, in rad bi povedal, da vsi vneto podpiramo vse ukrepe in pobude za odpravo vseh oblik diskriminacije med moškimi in ženskami. To je samoumevno, saj moramo tako delovati v odprti, demokratični, svobodomiselni družbi, kjer želimo vsi živeti.
<P>
Potekajo pomembna prizadevanja in to moramo poudariti. Na evropski ravni bi ta parlament spomnil na Direktivo 2006/54/ES, ki od držav članic zahteva, da odpravijo vse oblike diskriminacije med spoloma do avgusta 2009. Prav tako bi ta parlament rad spomnil na evropski načrt za enakost moških in žensk v obdobju 2006-10.
<P>
Pozdravljam tudi vse pobude, ki jih glede tega izvajajo nacionalne vlade v državah članicah Evropske unije in bi parlament spomnil nanje, zadnja med njimi je ta, da vlada predsednika Sarkozyja spodbuja zakonodajo za prepoved burke na javnih mestih.
<P>
Vse to so posebni koraki, a potrebnih je še več, če želimo spremeniti predvsem naš odnos v smislu preprečevanja vseh oblik diskriminacije. Žal diskriminacija še vedno obstaja in v ranljivi kategoriji, ki bi jo rad omenil, so "sveže" mamice. Presenetilo me je, ko sem v poročilu Evropske komisije o barcelonskih ciljih in o ustanovah za otroško varstvo v Evropski uniji prebral, da skoraj vse evropske matere izjavljajo, da svojih otrok ne morejo vzgajati kot bi želele zaradi prevelikega števila obveznosti, s katerimi se srečujejo vsak dan. Razumeti moramo dejstvo, da nesposobnost doseganja resnične enakosti spolov ogroža današnje otroke, ki so prikrajšani za stabilno družinsko okolje, v katerem se močno čuti prisotnost mater, in to moramo v čim večji meri poudariti. To ogroža psihično ravnotežje in razvoj stabilne osebnosti današnjih otrok, ki so državljani Evropske unije jutrišnjega dne.
<SPEAKER ID="197" NAME="Zita Gurmai" AFFILIATION="S&amp;D">
Gospa predsednica, gospodarska kriza je izpostavila dejstvo, da so vprašanja pravic žensk in enakosti spolov medsebojno povezana s tekočimi gospodarskimi vprašanji.
<P>
V državah, ki so uvedle legalizacijo, prijazno enakosti spolov, je zastopanost žensk na trgu dela bistveno večja, pa tudi odstotek rodnosti. Te države imajo bolj zdrave gospodarske, socialne in pokojninske razmere. Poleg tega so plače žensk ključnega pomena v družini.
<P>
Jasno je, da je treba z naslednjo strategijo EU 2020 začrtati jasno zavezo glede integracije enakosti spolov v vse evropske politike. To strategijo je treba uskladiti z novim načrtom za enakost spolov, pa tudi s prihodnjo listino za pravice žensk. Kakor je v svojem poročilu navedel Marc Tarabella so zdravstvene in spolne pravice žensk enako pomembno orodje tudi za družbeno-gospodarsko krepitev vloge in položaja žensk. Zagotoviti moramo dostop do znanja, informacij, zdravstvene oskrbe in pomoči, da bodo imele vse ženske izbiro in položaj enakih pravic in dostopa.
<P>
Rada bi se zahvalila za pet let, ko sem delala skupaj z Vladimírjem Špidlo, ker je to zadnja možnost, da ga pozdravim. Najlepša hvala za odličen prispevek vas in vaše ekipe.
<SPEAKER ID="198" NAME="Hella Ranner" AFFILIATION="PPE">
(DE) Gospod predsednik, gospe in gospodje, v tej izredno zanimivi razpravi je bilo zajeto že skoraj vse. Težko se spomnim česar koli, s čimer bi lahko prispevala. Vendar pa bi rada podala majhno pripombo: poskušati bi morali zagotoviti, da ženske ne bodo več v položaju, ko bodo morale izbirati med družino na eni strani in delom na drugi. Ustvariti moramo pogoje, da bo to postala resničnost. Morali bi imeti možnost hitro ukrepati, da bi lahko zagotovili, da bodo lahko ženske čim bolje izpolnjevale svoje materinske in poklicne vloge.
<P>
V resnici je izločitev iz obstoječega plačilnega načrta verjetno neizogibna. Vendar pa bi moralo biti za žensko mogoče, da nadoknadi zamujen delovni čas, ko se vrne na delo. Mislim, da je to rešitev in da bi morali delati v tej smeri, zlasti v težavnih gospodarskih časih. Če bomo uspešni, in k takemu uspehu lahko mnogo pripomoremo v Evropskem parlamentu, potem bomo dosegli sodobno Evropo z resnično enakimi možnostmi. Vsem nam je jasno, da je to resnično mogoče le z dosledno enakostjo žensk in moških.
<SPEAKER ID="199" NAME="Britta Thomsen" AFFILIATION="S&amp;D">
(DA) Gospod predsednik, poročilo gospoda Tarabelle o enakosti moških in žensk daje odlično obrazložitev velikih izzivov, s katerimi se srečujemo na področju enakosti v EU. Eden od teh izzivov je povečati delež žensk v upravah javnih in zasebnih podjetij - nenazadnje v finančnem sektorju. Smo sredi gospodarske krize, v kateri moramo uporabiti vse sposobnosti, ki jih imamo, če želimo ustvariti potrebno rast. Povsem preprosto, na kocki je naša konkurenčnost.
<P>
EU bi se morala zato učiti od Norveške. Leta 2002 je takratni norveški minister za trgovino in industrijo prevzel pobudo in predlagal, da je v upravah podjetij zastopanih vsaj 40 % vsakega spola, in sicer na podlagi preprostega preračuna: Norveška mora uporabiti vse svoje sposobnosti, ki jih ima, če želi država tekmovati na mednarodni ravni. Sedanja oblika novačenja, v kateri moški v prvi vrsti novačijo moške, je uničujoča v zvezi z ustvarjanjem inovacij in rasti. Izkoristiti moramo potencial obeh spolov in prevzeti pobudo v EU za zakonodajo, ki je podobna norveški. Leta 2002 je bilo v upravah na Norveškem 200 žensk, danes jih je skoraj petkrat toliko. Istočasno pa študije kažejo, da podjetja, v katerih sta v upravi zastopana oba spola, poslujejo bolje v čisto gospodarskem smislu. Zato je popolnoma zdrava pamet, da se borimo za enakost.
<SPEAKER ID="200" NAME="Carlo Casini" AFFILIATION="PPE">
(IT) Gospod predsednik, gospe in gospodje, gospod komisar, načelo enakosti žensk in moških je del osrednjega toka velike reke, ki je že osvobodil tujce, sužnje, črnce, in to je načelo človeškega dostojanstva, enakega za vse. Poročilo gospoda Tarabelle in poročilo Komisije sta zato oba hvalevredna, ker je prav, da vedno odločno vztrajamo na tem načelu.
<P>
Vendar pa moram podati dve odločilni pripombi. Tok človeškega dostojanstva in enakosti bi moral zadevati vse ljudi, popolnoma vse, tudi tiste, ki čakajo na prihod na svet, nerojene otroke. Zato je nesprejemljivo početi to, kar je navedeno v točki 38, to je govoriti o splavu kot o vidiku spolnih reproduktivnih pravic ali pravic žensk. Nihče ne zanika zapletenosti problemov, ko gre za zahtevne in nezaželene nosečnosti - obstajajo resni problemi - a v vsakem primeru o teh stvareh ne bi smeli govoriti razen v povezavi s potrebo, da se goji spoštovanje do življenja in da se ponudi materam vse vrste pomoči, da bodo lahko svobodno izbrale nadaljevanje svoje nosečnosti.
<P>
Moja druga kritika se nanaša na razširitev pojma spolno in reproduktivno zdravje, kakor je storjeno v uvodni izjavi X, da se preko fizičnih in mentalnih vidikov vključijo tudi socialni vidiki.
<P>
Sprašujem se, kaj pomeni, da mora vsakršno spolno vedenje, ne glede na to kakšno je, biti označeno za splošno dobrobit in tako priznano in hvaljeno. Ali to ne pomeni, da na koncu ne kršimo le svobode vesti, ampak tudi svobodo mnenja? To vprašanje bom postavil le zato, ker menim, da ni plehko.
<SPEAKER ID="201" NAME="Mairead McGuinness" AFFILIATION="PPE">
Gospod predsednik, dovolite mi, da se strinjam s kolegi, ki pravijo, da več zakonodaje ni odgovor, če ne izvajamo obstoječe zakonodaje o enakosti.
<P>
Drugič, kot nekoga, ki je odrasel z gibanjem za večjo enakost, me skrbi, da mlade ženske mislijo, da je boja konec. Zato moramo poživiti razpravo med mladimi ženskami in mladimi moškimi glede agende o enakosti.
<P>
Glede gospodarske krize, da, ta vpliva na ženske, a seveda, ko delovno mesto izgubijo moški, so prizadete tudi ženske. Mislim, da moramo zelo jasno povedati, da gospodarska kriza negativno vpliva na vse, zlasti družine.
<P>
Glede odstavkov 34 in 35 se popolnoma strinjam in bi potrdila, da se pozove vse države, ki še niso ratificirale evropske Konvencije o ukrepanju proti trgovini z ljudmi, da to storijo. Upam, da bo irska vlada izpolnila svojo zavezo in to storila letos.
<P>
Nasilje v družini je grozljiva resničnost: mnogo žensk je resnično umorjenih v njihovih lastnih domovih. Nedavno smo imeli sodno zadevo, pri kateri je bil vključen takšen incident na Irskem.
<P>
Vendar pa v odstavku 38 ni upoštevana klavzula o subsidiarnosti v zvezi s splavom in mislim, da ga je treba spremeniti.
<SPEAKER ID="202" NAME="Olga Sehnalová" AFFILIATION="S&amp;D">
(CS) Gospod komisar, gospe in gospodje, ko je potekal boj pred približno stotimi leti za volilne pravice žensk, ni bila to posebna pravica, za katero so se borile ženske, ampak pravično priznanje njihovih osnovnih državljanskih pravic. Poskusimo tudi danes ubrati to pot.
<P>
Trdno sem prepričana, da bo k večji vključenosti žensk v politično življenje, zlasti na nacionalni ravni, pripomogla resnično svobodna konkurenca med kandidati na volitvah. Pod takšnimi pogoji se bodo ženske nedvomno borile zase. Na primer, na zadnjih parlamentarnih volitvah v Češki republiki se je zaradi svobodne kandidature med kandidati celotno število žensk, izvoljenih izmed vseh parlamentarnih strank, povečalo z revnih 15 % na sprejemljivih 26 %. Podobne rezultate smo ugotovili pri drugih vrstah volitev.
<P>
Ženske ne smejo biti v vlogi prosilk. Če imajo enake možnost, bodo dosegle cilj. Vendar pa, dokler so volilni sistemi tekmovanja med izbranimi skupinami kandidatov za predvidljive sedeže brez resničnih možnosti, da so izbrani drugi kandidati, ni enakih možnosti. Zato se trudimo za resnično enake možnosti za vse, z drugimi besedami, tudi za ženske. Potem kvote ne bodo potrebne.
<SPEAKER ID="203" NAME="Gesine Meissner" AFFILIATION="ALDE">
(DE) Gospod predsednik, gospe in gospodje, pred kratkim sem imela v Evropskem parlamentu govor o svojem delu, o svojih nalogah tu in o svojih mnogih imenovanjih. Potem mi je nek moški postavil naslednje vprašanje: "Kaj na to pravi vaš mož?" To vprašanje sem slišala že mnogokrat. Vem, da se to vprašanje postavlja ženskam, a menim, da ravno nasprotno, tega vprašanja nikoli ne postavijo moškim. "Kaj na to pravi vaša žena?"
<P>
(Medklici)
<P>
Vaša je? No prav, potem lahko v vašem primeru govorimo o resnični enakosti.
<P>
Naj vam navedem še en primer: mlad poročen par, moja prijatelja, sta ravno dobila dojenčka in starša imata eno skupno delo, to je skrb za njunega otroka. Za ženo to velja kot nekaj običajnega, moža pa sprašujejo, zakaj preživi pol dneva in menja plenice in, ali ne misli, da si je s tem upočasnil kariero. Tudi to ni enakost.
<P>
Za zaključek pa naj se dotaknem še enakih plačil, o katerih smo razpravljali danes. Čeprav obstajajo podjetja, ki plačujejo po tarifah, obstajajo dokazi, da ženske delajo v oddelkih, kjer imajo manj priložnosti za napredek in kjer prejemajo nižje plače. Še zadnji primer: podjetja, kjer je v upravi vsaj 30 % žensk, dosegajo boljše poslovne uspehe. Enakost se izplača!
<SPEAKER ID="204" NAME="Rareş-Lucian Niculescu" AFFILIATION="PPE">
(RO) Pozdravljam to resolucijo in vesel sem, da je ključno mesto dobilo vprašanje žensk, ki delajo v kmetijstvu in nimajo jasnega, določenega pravnega statusa glede pravice do lastnine in njihove vloge v družinskem gospodinjstvu. To vprašanje, z morebitnimi pomembnimi posledicami, je tudi na dnevnem redu Sveta španskega predsedstva, kot pomemben cilj. Za to zadevo moramo poiskati najboljše rešitve, ki jih je mogoče uporabiti.
<P>
Prav tako upam, da bo imela vloga, ki jo igrajo ženske v evropskem gospodarstvu, pomembno mesto tudi v prihodnji strategiji EU 2020, o kateri bo ravno ta teden na informativnem vrhu v Bruslju potekala razprava.
<SPEAKER ID="205" NAME="Karin Kadenbach" AFFILIATION="S&amp;D">
(DE) Gospod predsednik, gospod komisar, zelo bi se rada zahvalila kolegu poslancu, gospodu Tarabelli, za njegovo poročilo. Dejstvo, da to poročilo vsebuje več kot 40 odstavkov, je jasen dokaz, da enakost in enake možnosti za ženske niso tema, ki bi jo lahko pošteno obdelali v manj kot eni uri. Tu je dovolj gradiva za več razprav. Vendar pa bi se danes rada osredotočila na dve točki. Prva točka je odstavek 8 poročila, ki je kritičen do dejstva, da integracija načela enakosti spolov v sedanji lizbonski strategiji dejansko ne obstaja. Rada bi se pridružila pozivu, da Komisija in Svet vključita poglavje o integraciji načela enakosti spolov v svojo polizbonsko strategijo "EU 2020".
<P>
Nadalje, ključnega pomena je, da države članice izvedejo oceno vpliva, ki temelji na spolu, saj, če želimo biti resni glede boja proti negativnim učinkom te krize, potrebujemo ukrepe, ki bodo upoštevali poseben položaj žensk. Mislim, da bi bilo treba države članice resnično pozvati, naj ukrepajo na podlagi takšnih podatkov in ocen vpliva, da bi spodbudile gospodarsko oživitev. Prav tako menim, da imajo ženske pravice glede svojih teles in zdravja.
<SPEAKER ID="206" NAME="Norica Nicolai" AFFILIATION="ALDE">
(RO) Medtem ko pozdravljam to poročilo, pa bi rada izpostavila eno stvar. Mislim, da ta zakonodaja ni smotrna, zlasti ne, ker je ta enakost moških in žensk glavni element človeške civilizacije in kulture. Menim, da je treba sprejeti pozitivne ukrepe na začektu razvoja vsakega posameznika in začeti z obliko vzgoje, ki odpravlja stereotipe in daje močno podporo in namen pravici enakosti spolov od otroštva. Če ne bomo prilagodili te miselnosti in na ta način izvedli povezovanja, bomo imeli še vedno enako razpravo o raziskovanju te zadeve in manj o tem, da je treba nekaj storiti.
<P>
Rada bi poudarila še eno stvar. Neenakosti se zožijo v družbenem znanju ali novi obliki gospodarstva. Mislim, da so to pomembni koraki na poti k enakosti.
<SPEAKER ID="207" NAME="Zuzana Roithová" AFFILIATION="PPE">
(CS) Gospod predsednik, gospe in gospodje, rada bi poudarila, da so zastareli barcelonski cilji, navedeni v tem poročilu, v navzkrižju s priporočili strokovnjakov. Strokovnjaki so dokazali, da najmlajši otroci, tisti, ki so stari do dveh let, ne bi smeli biti v ustanovah in zato ni mogoče takšnega cilja vsiliti državam članicam. Za zdrav duševni ravzvoj dojenčkov in otrok, ki so komaj shodili, je temeljnega pomena, da zanje cel dan skrbi njuna mati ali oče. To poročilo nadalje posega v pravice držav članic, saj izraža željo po spremembi politik, usmerjenih v družino. Naše delo je seveda boj za učinkovite evropske ukrepe za boj proti trgovini z ljudmi in nasilju nad ženskmi in otroki. Menim, in to bi rada poudarila, da v tem poročilu ni spoštovana pravica do življenja nerojenega otroka. Menim da v tem poročilu ni ravnotežja. Rada bi zaključila tako, da se zahvalim komisarju Špidli in mu zaželim mnogo uspeha.
<SPEAKER ID="208" NAME="Katarína Neveďalová" AFFILIATION="S&amp;D">
(SK) Evropska unija je v zadnjih trideset letih res storila veliko za izboljšanje položaja in pravic žensk. Vendar pa je najbolj osupljiva razlika, ki še vedno vztraja in se še poglablja, plačilo moških in žensk.
<P>
Ženske v povprečju zaslužijo skoraj 20 % manj, medtem ko imajo razlike v plačilih žensk in moških pomemben učinek na življenjske zaslužke in pokojnine žensk in na to, kar vse pogosteje navajamo kot feminizacijo revščine. Razlike v plačilu so povezane z mnogimi pravnimi, družbenimi in gospodarskimi dejavniki, katerih obseg je širši in sega dlje od vprašanja enakega plačila za enako delo.
<P>
Prav tako bi se morali lotiti evropske kampanje, da bi poskusili odpraviti globoko zakoreninjene predsodke glede domnevno naravnega dejstva, da obstajajo tisti, ki nosijo hlače, in tiste, manjvredne osebe, ki nosijo krila. Odprto moramo govoriti o temi nasilja v družini in trgovine z ljudmi, ki je še vedno tabu, in seveda o vključevanju enakosti spolov v izobraževalne procese učencev v osnovni šoli.
<P>
Rada bi zaključila tako, da postavim vprašanje vsem, ki danes sedite tu. Kako lahko družba ceni in ščiti ženske kot edinstvena in izjemna bitja, kot nosilke življenja, če menimo, da je mendarodni dan žena preostanek socializma?
<SPEAKER ID="209" NAME="Piotr Borys" AFFILIATION="PPE">
(PL) Gospod predsednik, vesel sem, da danes tu govorijo tudi moški, čeprav, kot je mogoče videti, smo v manjšini. Rad bi, da gledamo na politiko o spolih v kategorijah velikih nedotaknjenih družbenih možnosti in zato bi bilo treba v naslednjih 10 letih te generacije izenačiti neenakosti na vseh področjih, če želimo misliti na hitro razvijajočo se družbo.
<P>
Obstajajo tri problematična področja: najprej nesorazmerje akademskega sveta. Ženske so bolje izobražene, a ne napredujejo. Drugič, udeležba žensk v politiki bi morala biti bistveno večja, in zato mislim, da bi morale vse države članice sprejeti pravila o enakosti. Tretjič, področje podjetništva. Ženske bolje obvladujejo na primer mikro podjetja, a njihova udeležba pri vodenju velikih podjetij je dokaj majhna. Sedanja stopnja rasti kaže, da bodo ženske dosegle enako udeležbo šele leta 2280. To je treba spremeniti.
<P>
Imam tri zaključke. Najprej, center za spremljanje bi moral preučiti najboljše prakse. Drugič, rad bi izrazil brezmejno zahvalo gospodu Špidli, ker je v Evropskem socialnem skladu, pomembnem finančnem instrumentu Evropske unije, dovolil možnost vlaganja v vrtce. Tretjič, rad bi izjavil, da bom, če načrtujem otroka v tem mandatu, vzel očetovski dopust, če mi bo gospod Buzek dovolil.
<SPEAKER ID="210" NAME="Silvia-Adriana Ţicău" AFFILIATION="S&amp;D">
(RO) Verjamem, da je potreben učinkovit sistem za načrtovanje kariere, da bi zagotovili enake možnosti za moške in ženske, kar pomeni, da mora obstajati dovolj ustanov za varstvo otrok, kot so otroške jasli in vrtci.
<P>
Evropska unija ima zdaj čakalne sezname otrok, ki jih je treba vpisati v jasli in vrtce. Obstaja celo veliko število otrok, ki jih ni mogoče vpisati v takšne izobraževalne ustanove zaradi neazdostnega števila mest. Vsak evro, vložen v razvoj ustanov za varstvo otrok, pomeni povračilo šestih evrov za družbo, ki so posledica ustvarjenih delovnih mest, in izboljšanje v kakovosti življenja evropskih državljanov. Zato upam, da bodo v prihodnosti Evropska unija in države članice vložile več v te varstvene ustanove za zelo mlade otroke.
<P>
Nenazadnje pa bi rada vašo pozornost pritegnila k položaju enostarševskih družin in k težavam, s katerimi se srečujejo samski starši, ki sami vzgajajo otroke.
<SPEAKER ID="211" NAME="Sidonia Elżbieta Jędrzejewska" AFFILIATION="PPE">
(PL) Gospod predsednik, po mojem mnenju obstajata dva ključa do enakih pravic žensk in moških. En ključ je enak dostop do gospodarskih virov in drug ključ je enak dostop do odločanja v javnem življenju. Po mojem mnenju so nesprejemljive razlike med plačilom žensk in moških, ki še naprej trmasto obstajajo. Obstajati bi moralo enako plačilo za enako delo. Nadalje, rada bi poudarila, da je po mojem mnenju zelo pomembno, da imamo večjo udeležbo žensk v političnem življenju in na splošno v javnem življenju. Globoko sem prepričana, da bo večja udeležba žensk v javnem življenju, v večjem številu in na bolj poštenih načelih, pomenila, da bodo ustvarjeni proračuni, politika in načrti v večji meri odražali sanje, potrebe, težnje in načrte celotne družbe.
<SPEAKER ID="212" NAME="Elena Băsescu" AFFILIATION="PPE">
(RO) V tej gospodarski in finančni krizi se je stopnja brezposelnosti žensk povečala za 1,6 % v letu 2009, v primerjavi s stopnjo brezposelnosti moških, ki se je povečala za 2,7 %.
<P>
Pomembno se je povečala udeležba žensk pri političnih procesih odločanja. Odstotek žensk v Evropskem parlamentu se je povečal z 31 % na 35 % v primerjavi s predhodnim parlamentarnim mandatom. Odstotek žensk, ki zastopajo Romunijo, znaša 36 %. Če vzamem primer Romunije, predstavlja izvolitev ženske, nekdanje poslanke EP, za predsednico romunske poslanske zbornice, prvo takšno izvolitev. Osebno, kot mlada ženska, ki se podaja v politično kariero, sem bila neodvisna kandidatka za Evropski parlament, ki je uspela pridobiti potrebno število glasov brez pomoči strankarske liste. Na zasebnem področju so ženske mnogo bolj zastopane, tretjina med njimi...
<P>
(Predsednik je prekinil govornico)
<SPEAKER ID="213" NAME="Seán Kelly" AFFILIATION="PPE">
Gospod predsednik, naslov nocojšnje razprave je "Enakost žensk in moških", a kljub temu je mnogo govornikov, ko so obravnavali to vprašanje, dejalo "moških in žensk".
<P>
Mislim, da je to deloma odgovor na vprašanje, ki ga je postavila gospa Lulling o tem, zakaj ni bilo od leta 1975 doseženega večjega napredka. Razlog je tradicija. To je kulturna zadeva. Ženske so bile obravnavane, kot da imajo podrejeno, odvisno vlogo. To še vedno obstaja v mnogih državah po svetu in velik izziv je to spremeniti.
<P>
Vendar pa je k sreči EU dobro napredovala in verjetno nikjer bolj kot v tem parlamentu, kjer imamo resnično enakost v smislu številčnosti in odnosa. To se mora nadaljevati v zakonodaji, v ciljih in v direktivah.
<P>
Prav tako je bilo povedano, da je potrebnega več obveščanja mladih deklet. Strinjam se, a prav tako je potrebnega več obveščanja mladih fantov, zlasti da izravnamo škodo, ki so jo povzročili mnogi filmi in mnogi televizijski programi, ki sploh ne vodijo k ustvarjanju enake družbe v duhu enakosti. Opraviti je treba veliko dela in začeti ga moramo opravljati.
<SPEAKER ID="214" NAME="Czesław Adam Siekierski" AFFILIATION="PPE">
(PL) Gospod predsednik, običajno je tako, da v težkih časih več problemov pri zagotavljanju vsakdanje blaginje družine leži na ženskah. Ne le, da bi morale za to z vseh strani prejemati hvaležnost, ampak bi morale kot delosocialne politike dobiti znatno podporo. Menim, da imamo na tem področju še veliko dela.
<P>
Enakost spolov in pravice žensk izhajajo iz človekovih pravic. Zdi se, da se morda ustvarjanje prekomerne zakonodaje za podporo te temeljne pravice dojema kot odkrito zanikanje tega načela. Nazadnje, na področju enakosti žensk in moških lahko največ naredimo z ustreznim sistemom izobraževanja, ker spoštovanje žensk ni dovolj in ga ni mogoče v celoti opredeliti in vključiti v najboljše dokumente, če ni del naše kulture, običajev in vzgoje.
<P>
Na Poljskem obstaja rek, da ženska nosi tri vogale hiše in moški le enega. Lahko bi rekli, da ta položaj odlikuje ženske in jim daje vrednost ali pa da jih prekomerno izkorišča in je primer neenakosti.
<SPEAKER ID="215" NAME="Vladimír Špidla" LANGUAGE="CS">
Gospe in gospodje, razprava je neobičajno široka. Prisoten sem bil na mnogih razpravah v Parlamentu in ta je zagotovo ena od najbolj bogatih. Po mojem mnenju je prav tako jasno pokazala, da je Evropska komisija jasno oblikovala to politiko in da je Evropa kot takšna politika, ki ima svoj notranji čut in svojo notranjo logiko in to je treba nadaljevati. Enakost možnosti je po mojem mnenju resnično temeljni element našega ustroja, ki ne izžareva nikakršnega dvoma iz človekovih pravic, prav tako pa je jasno, da jo moramo zagotoviti vsem. Ne moremo pričakovati, da bodo obstajala osamljena območja, kjer se enakost možnosti ne uporablja dosledno.
<P>
Politika, oblikovana v našem načrtu za enakost bi se morala po mojem mnenju nadaljevati v prihodnosti in podobno se strinjam z mnenjem da bi morali v prihodnji strategiji "Evropa 2020" okrepiti vprašanja, povezana s spoli. Kakor je bilo v razpravi že večkrat povedano - in s tem se popolnoma strinjam - sodobna družba, ki želi biti uspešna, si ne more privoščiti, da ne bi izkoristila svojega celotnega človeškega potenciala. Po mojem mnenju enakost možnosti predstavlja edinstveno konkurenčno prednost za Evropo.
<P>
Gospe in gospodje, razpravljali smo tudi o ukrepih, kulturnih vidikih, zakonodaji in mnogih drugih vidikih tega zapletenega vprašanja. Menim, da ne moremo sprejeti negativnega ali pozitivnega mnenja a priori glede kakršnega koli zdravila. Obstoječo zakonodajo je treba vsekakor uporabljati dosledno. O tem ni dvoma in tu je mnogo težav. Prav tako je seveda jasno, da lahko nova in zelo drzna zakonodaja pogosto temeljito spremeni položaj. Tu je bil omenjen norveški primer kvot za upravna telesa velikih delniških družb in ta zakonodaja je jasno spremenila položaj in mislim, da bi bilo zanimivo preučiti norveške izkušnje. Vendar pa kljub temu menim, da bi moralo prednostna naloga ostati poudarjanje polnega izvajanja sedanje veljavne zakonodaje.
<P>
Gospe in gospodje, pomembnost ravnotežja delovnega življenja je bila jasno izpostavljena in po mojem mnenju je bilo tudi jasno izjavljeno, da je enakost možnosti vprašanje žensk in tudi moških. Zato sem navdušena, da smo imeli to razpravo na podlagi izkušenj obeh spolov in mislim, da bi moralo biti vedno tako.
<SPEAKER ID="216" NAME="Predsednik">
Komisar Špidla, rad bi se pridružil zahvalam, ki so vam bile podane iz različnih strani te dvorane, in vsem dobrim željam. Želim vam vse najboljše in naj vas bog blagoslovi!
<SPEAKER ID="217" NAME="Marc Tarabella">
poročevalec. - (FR) Gospod predsednik, tudi jaz bi rad čestital komisarju za njegovo sklepno prizadevanje - da, jaz, ki sem ga pogosto izzival na drugih forumih - in bi se preprosto zahvalil vsem za to zelo bogato razpravo, v kateri je spregovorilo mnogo poslancev.
<P>
Pozorno sem poslušal vse in res je, da so spregovorili številni moški, kar me veseli. Kakor koli, delež moških je bil višji kot v Odboru za pravice žensk in enakost spolov, saj smo med 61 člani le štirje moški, kar je mnogo premalo. Seveda se strinjam s tistimi, ki so dejali, da je to boj, v katerem morajo sodelovati tudi moški.
<P>
Vsem ne morem odgovoriti, a gospa Lulling je dejala, da večina pri glasovanju v odboru ni bila zadovoljiva. No, bilo je 15 glasov "za" in 5 "proti", trikrat več glasov "za" kot "proti" in sedem vzdržanih.
<P>
Vem, da smo veliko časa posvetili členu 38, ki je namenjen reproduktivnemu zdravju, spolnim pravicam in zlasti kontracepciji in splavu. Vem, da je to vprašanje morda občutljivejše kot druga, in nisem želel, da postane moje poročilo pestra zbirka raznih zadev, a tega vprašanja nisem mogel spregledati.
<P>
Zlasti omenjam mlada dekleta, ki na koncu trpijo, če po nesreči postanejo noseča, ker niso imela informacij, ki so jih potrebovala. Najbolj me moti neprestana hinavščina nekaterih, ki želijo zanemariti te položaje in se norčujejo iz težav teh mladih deklet, ko pa se to zgodi kateremu od njihovih otrok, imajo sredstva, da jim plačajo za rehabilitacijo v Švici ali kje drugje, ne da bi pritegnili veliko pozornosti.
<P>
Glede razlike v plačilu je dobro povedala gospa Bauer. Ko dodamo učinke ur krajšega delovnega časa, ki so omejene, govorimo o 25 %. Seveda pa je težko biti točen.
<P>
To ni - in tu bom končal, ker imam le še nekaj sekund časa, da zaključim - poročilo pestre zbirke raznih zadev, čeprav so omenjeni pohabljanje ženskih spolnih organov, burka in vsiljene poroke. Bodite prepričani, da verjamem, da v demokraciji te prakse niso kulturne; to so prakse proti katerim se moramo boriti z demokracijo.
<P>
Dejstvo je, da bi to, če bi to umestil v poročilo, zasenčilo vse preostalo, kar je bilo po mojem mnenju pomembnejše.
<SPEAKER ID="218" NAME="Predsednik">
Razprava je zaključena.
<P>
Glasovanje bo potekalo v sredo, 10. februarja.
<P>
Pisne izjave (člen 149)
<SPEAKER ID="219" NAME="Corina Creţu  " AFFILIATION="S&amp;D">
v pisni obliki. - (RO) Čeprav je število žensk na trgu dela prvič višje od števila moških, pa se še vedno pojavlja spolna diskriminacija. Znaten delež del, ki jih opravljajo ženske, običajno poteka za krajši ali določen delovni čas in z neprimerim plačilom. Več kot pol stoletja po tem, ko je bilo v pogodbe skupnosti vključeno načelo enakega plačila, mora ženska v Evropski uniji delati 418 koledarskih dni, da zasluži, kar zasluži moški v 365 dneh.
<P>
Čeprav politika EU na tem področju utira pot, pa je razlika v plačilu vztrajno obsežna od leta 2000. Imamo potrebne pravne instrumente, da v zvezi s tem ukrepamo. Zato pozivam prihodnjo Evropsko komisijo, naj se vključi v prenos, v vseh državah članicah, Direktive 2006/54/ES o uresničevanju načela enakih možnosti ter enakega obravnavanja moških in žensk pri zaposlovanju in poklicnem delu. Medtem ko je recesija predvsem prizadela področja, kjer prevladujejo moški, pa obstaja nevarnost, tudi v Romuniji, da bodo proračunske omejitve pripeljale do izgube številnih delovnih mest na področju javnih storitev, kjer so najbolj zastopane ženske. Mislim, da je nujno, da se politike enakosti spolov ne spreminjajo z diskriminatornimi ukrepi, ciljno usmerjenimi v zaposlene v javnem sektorju.
<SPEAKER ID="220" NAME="Vasilica Viorica Dăncilă  " AFFILIATION="S&amp;D">
v pisni obliki. - (RO) Predlog poročila o enakih možnostih je, da se da nov zagon enakim možnostim v Evropski uniji, ker spodbujanje resnične in demokratične enakosti žensk in moških ostaja merilo za ustvarjanje demokracije, ki povezuje celotno družbo.
<P>
Enake možnosti nudijo povečanje družbenega napredka in ne smejo ostati le pravni instrument. V večini evropskih držav ostaja segregacija po poklicih in področjih skoraj nespremenjena. To se odraža v nižjih plačah žensk, manjšem številu žensk, ki delajo, ko imajo vzdrževane osebe, pa tudi pri skupnih odgovornostih moških in žensk v družinskem življenju.
<P>
Nadalje, ne smemo pozabiti niti vloge žensk v kmetijstvu v Evropi in njihovega prispevka: ena tretjina kmetijskih delavcev so ženske. Pogosto niso plačane in nimajo ustreznega socialnega varstva, ker svoje delo opravljajo na kmetijah z zagotavljanjem hrane za svoje družine.
<P>
Menim, da mora Evropski parlament podpreti pobudo v korist ustanovitve evropskega centra za spremljanje nasilja nad ženskami in z razširitvijo evropsko zakonodajo, ki je ciljno usmerjena v zaščito žrtev, pa tudi ustanovitev telesa za spodbujanje enakih možnosti na ravni Združenih narodov.
<SPEAKER ID="997" NAME="Sirpa Pietikäinen  " AFFILIATION="PPE">
v pisni obliki. - (FI) Gospod predsednik, gospe in gospodje, rada bi se zahvalila gospodu Tarabelli za njegovo odlično poročilo o enakosti žensk in moških v Evropski uniji. Enakost žensk in moških na trgu dela se odraža v dejstvu, da ženske še vedno dobivajo 80 centov za vsak evro, ki ga dobijo moški za opravljanje istega dela. Sprejeti so ukrepi za doseganje enakega plačila in sedaj je čas, da jih dejansko uporabimo v praksi. Na primer, poskrbeti je treba, da bo postalo obvezno izvesti oceno zahtev delovnega mesta in plačilo bi moralo biti določeno na podlagi tega. Če za delovno mesti ne bo izdelan ustrezen program enakosti, je treba izvajati kazni za delodajalce. Ženske se ne bi smele spopadati z ovirami na svojih kariernih poteh in zaradi njihovega spola se ne bi smela ustaviti njihova kariera. Podjetja in tudi javni sektor morata posvečati več pozornosti zagotavljanju, da bo na najvišjih položajih več žensk. Ko se oblikuje Evropska komisija, bi morala vsaka država članica predlagati za komisarje moške in ženske. Kakor je navedeno v poročilu, obstajajo težave pri usklajevanju dela in družinskega življenja, ki so pomembne za enakost žensk in moških v poklicnem življenju. Razvoj javnih služb za poenostavljanje zagotavljanja varstva in več prostora za starševski dopust so načini, da lahko izenačimo razlike med ženskami in moškimi na trgu dela. Evropska unija potrebuje socialne predpise. EU je že začela delati za bolj enako Evropo: status evropske ženske se je bistveno izboljšal zaradi zakonodaje EU. Unija gre v pravo smer glede enakosti, a stvari se ne zgodijo same po sebi: v prihodnosti bomo potrebovali močnejšo socialno razsežnost EU, da bomo zagotovili bolj enako in bolj socialno Unijo kot kdaj koli prej.
<SPEAKER ID="996" NAME="Daciana Octavia Sârbu  " LANGUAGE="RO">
Enakost moških in žensk je temeljno načelo Evropske unije. V preteklih letih je bil v zvezi s tem dosežen pomemben napredek. Vendar pa še vedno obstajajo velike razlike med državami članicami, ko gre za nudenje enakega plačila za opravljeno delo, število žensk, ki zasedajo vodstvena delovna mesta, in odstotek žensk na trgu dela. Kljub sedanji zakonodaji EU je v povprečju še vedno vidna razlika med državami članicami v višini 15-17 % med plačami, ki jih prejmejo moški in ženske. To je zato, ker imajo ženske slabo plačana delovna mesta ali so zaposlene za krajši delovni čas. Zaradi zmanjšanja zaslužkov žensk in pokojnin v njihovem življenju razlike v plačah povzročajo revščino pri starejših ženskah. 21 % žensk, starih 65 let ali več, je izpostavljnih tveganju za revščino v primerjavi s 16 % moških v tem položaju. Za zagotavljanje enakih pravic za ženske in moške morajo države članice izmenjevati dobro prakso v smislu zagotavljanja enakosti spolov. Nadalje bi rada poudarila potrebo po izobraževalnih programih v šolah, da bi se lahko izognili zapuščini stereotipov, povezanih z ženskami.
<SPEAKER ID="221" NAME="Lívia Járóka  " LANGUAGE="HU">
Najpomembnejša naloga, povezana s politiko Evropske unije za spodbujanje enakosti za moške in ženske je ocena uspehov in neuspehov štiriletnega načrta, ki se konča letos, in načrtovanje osnutka nove strategije. V časovnem načrtu, ki se začne naslednje leto, mora biti poudarjen - tako kot v sedanjem - pojav raznovrstne diskriminacije in diskriminacije posameznih skupin, hkrati pa je treba večjo pozornost posvečati vidikom pravic žensk v zvezi s položajem etničnih manjšin. V poročilu so po pravici izpostavljeni škodljivi učinki svetovne gospodarske krize na položaj žensk, zlasti glede delovnih mest in razlike v plačilu, ki temelji na spolu. Zato je ključnega pomena, da se v novi strategiji upošteva gospodarska pomembnost enakih možnosti za moške in ženske, saj diskriminacija, ki temelji na spolu, ni le nepoštena, ampak upočasnjuje tudi gospodarstvo. Države članice in podjetja, ki jih to zadeva, je treba zato pozvati, naj na eni strani v svoje obstoječe strategije za reševanje krize vključijo premisleke o enakosti spolov, in na drugi strani, naj se vzdržijo finančnih omejitev, ki so v škodo enakim možnostim za moške in ženske. Časovni načrt, ki bo začel veljati po letu 2010, mora ohraniti prednostne naloge predhodne strategije z večjim osredotočenjem na vidike, ki so vključeni v odpravo revščine in socialne izključenosti, zlasti v evropskem letu, posvečenem tej temi. Nova strategija mora biti stvaren akcijski načrt z realističnimi in preverljivimi cilji. Poleg tega pa je med Evropsko komisijo in državami članicami potrebno mnogo učinkovitejše usklajevanje glede njihovega izvajanja.
