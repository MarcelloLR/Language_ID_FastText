<CHAPTER ID="003">
Higiena živil (razprava)
<SPEAKER ID="048" NAME="Predsednik">
Naslednja točka je poročilo gospoda Horsta Schnellhardta v imenu odbora za okolje, javno zdravje in varnost hrane o predlogu uredbe Evropskega parlamenta in Sveta o spremembi uredbe št. 11 o odpravi diskriminacije pri prevozninah in pogojih za prevoz po členu 79(3) Pogodbe o ustanovitvi Evropske gospodarske skupnosti in uredbe št. 852/2004 Evropskega parlamenta in Sveta o higieni živil - C6-0211/2007 -.
<SPEAKER ID="049" NAME="Günter Verheugen">
podpredsednik Komisije. - (DE) Gospod predsednik, gospe in gospodje, danes govorimo o poskusnem projektu za enega od največjih in najpomembnejših političnih programov, ki jih je začela ta Komisija, in sicer odpravljanje nepotrebnih upravnih obremenitev za mala in srednje velika podjetja v Evropi. To pomeni, da je cilj tega projekta manjša birokracija. Jasno mora biti, da danes ne govorimo o težavah v zvezi z zakonodajo na področju veterine. Če bi govorili o tem, me ne bi bilo tu.
<P>
To zadeva zmanjševanje upravnih obremenitev na način, ki bo okrepil evropsko gospodarstvo in tako prispeval k zagotavljanju novih delovnih mest. Komisija se v celoti zaveda, da ne sme zmanjševanje upravnih stroškov nikoli vplivati na manjšo varnost za naše državljane, zato to ne zadeva nižjih standardov. To zadeva izvajanje standardov na način, ki odpravlja nepotrebne birokratske ovire iz naših podjetij. Pri izvajanju tega temeljnega načela bomo tudi v tem primeru zelo strogi.
<P>
Poudarjam, da Komisija nima niti najmanjšega namena, da bi spremenila vsebino predpisov o higieni živil. Naš glavni cilj je še naprej ugotavljanje tveganj in določitev postopkovnih ukrepov v procesu proizvodnje, tako da se lahko tveganja odpravijo. Na noben način si ne prizadevamo za nižje standarde higiene živil, ampak želimo zagotoviti več jasnosti. Radi bi zagotovili, da se bodo lahko obstoječe prožne določbe v zvezi z vodenjem evidenc uporabljale učinkoviteje. Vendar delo zadevnih organov držav članic zaradi tega ne bo zapletenejše, saj so za skladnost z uredbami že zdaj odgovorni proizvajalci hrane in ne organi.
<P>
Uvesti želimo predpis za mikropodjetja, zaradi katerega bi bili oproščeni nekaterih zahtev iz obstoječe uredbe. Govorimo o zelo malih družinskih podjetjih, tj. pekarnah, majhnih živilskih trgovinah, stojnicah, kavarnah in barih, trgovinah na bencinskih črpalkah in mini marketih. Morda vas zanima, zakaj morajo ta mala družinska podjetja, ki niso povezana z notranjim trgom, upoštevati iste birokratske postopke kot velike verige veleblagovnic. To je dobro vprašanje, o katerem bomo razpravljali zdaj.
<P>
Poudarjam, da veljajo predpisi za vse proizvajalce hrane in podjetja, ki so vključena v proizvodnjo, predelavo in prodajo živil ne glede na njihovo velikost. Predpisi ne veljajo za hrano, namenjeno zasebni porabi v gospodinjstvih, in tudi ne za proizvajalce majhnih količin nepredelanih proizvodov za lokalne prodajalce na drobno na področjih, kot so živinoreja, lov in ribolov. V sedanjih prožnih predpisih o vodenju evidenc ni razlike med različnimi velikostmi družb. Da bo bolj jasno, bom to razložil: majhna bruseljska trgovina na vogalu, v kateri lahko še ob desetih zvečer kupite hrano, mora ravnati v skladu s popolnoma istimi pravili kot velike verige veleblagovnic. Zanima me, ali je to sploh lahko pravično?
<P>
Zaradi značilnosti njihovih poslovnih dejavnosti ni treba poudarjati, da lahko velike družbe te zelo zapletene in izčrpne predpise izpolnjujejo zelo uspešno, vendar to ne velja za mikropodjetja. Za uradno uporabo sistema HACCP morajo proizvajalci hrane izvesti analizo tveganj. To je lahko zapletena in težka naloga, za katero so potrebni strokovnjaki. Da so obremenitve, povezane s to vrsto analiz, manjše, dovoljuje uredba malim proizvajalcem živil že zdaj, da upoštevajo smernice za dobro prakso, ki so bile oblikovane za zadevni sektor. Te smernice za pekarne, pivovarne, mesnice in restavracije v nekaterih državah članicah že obstajajo, vendar ne obstajajo v vseh.
<P>
Eden od ciljev predloga Komisije je zagotoviti, da se predpisi o možnih izjemah, ki so načeloma že določeni v uredbi in priloženih smernicah, izvajajo učinkovito. Kaj to pomeni v praksi? Odgovor zadeva bistvo naše težave. Če lahko nosilec živilske dejavnosti med prvo fazo postopka HACCP dokaže, da tveganja, ki bi jih bilo treba preprečiti, odpraviti ali zmanjšati na sprejemljivo raven ne obstajajo, ali da so ugotovljena tveganja zadostno in redno nadzorovana z izvajanjem splošnih in posebnih zahtev v zvezi s higieno živil, potem mora biti nosilec živilske dejavnosti izvzet iz drugih zahtev iz direktive o HACCP. To pomeni, da ta prilagodljivost obstaja že v sedanji direktivi, vendar je ne izvajajo vse države članice. Predlog Komisije je zato pripravljen kot hitri ukrep v okviru akcijskega programa za zmanjševanje upravnih obremenitev v Evropski uniji. V Svetu in državah članicah se s predlogom niso strinjali vsi. Tega se zavedam. Te države članice očitno ne pripisujejo toliko pomembnosti zmanjševanju upravnih obremenitev in stroškov birokracije zlasti za svoja mala in srednje velika podjetja, kot jih pripisujeta Komisija in Evropski parlament.
<P>
Vendar smo dobili vtis, da so na tej razpravi sodelovali le javni uslužbenci v državah članicah; zdi se, da njihovi politiki še niso obravnavali tega vprašanja. Menim, da politiki v državah članicah, v katerih so se javni uslužbenci jasno uprli predlogu, javnosti niti približno ne morejo upravičiti, zakaj se njihova država upira predlogu Komisije, ki bi olajšal delovanje več sto tisoč mikropodjetjem in malim podjetjem. V nasprotnem primeru bi bilo jasno, da je pogosto hujskanje zoper Bruselj, to je "birokratski pošasti", ki se je odločila, da ureja in omejuje vse vidike življenja ljudi, le propaganda, ki bi se končala, pri čemer bi postalo jasno, kdo je dejansko odgovoren za odvečno birokracijo.
<P>
S stališča Komisije je to protislovje obžalovanja vredno, saj je ta predlog pomemben, znaten in bistven element našega akcijskega programa za zmanjševanje upravnih obremenitev v Evropski uniji. Zahvaljujem se gospodu Schnellhardtu za njegovo poročilo in dejavno podporo. Vse vas pozivam, da ta predlog podprete, ker sem prepričan, da bo takšno jasno sporočilo Parlamenta, ki ga bi odposlali danes, zagotovilo potreben politični zagon za sprejetje predloga tudi v Svetu.
<SPEAKER ID="050" NAME="Horst Schnellhardt">
poročevalec. - (DE) Gospod predsednik, komisar, gospe in gospodje, s tem poročilom prispevamo k manjši birokraciji. Uspeli smo pojasniti, da je in mora biti možno zmanjšati obremenitve, povezane z izvajanjem meril HACCP zlasti za mala podjetja, ne da bi zmanjšali ali ogrozili naše visoke higienske standarde.
<P>
Prednostna naloga je zmanjšati obremenitve, povezane z vodenjem evidenc, kot je že povedal komisar. Opozarjam, da so bile te možnosti na voljo že v higienskem paketu, ki je začel veljati leta 2006. Vendar smo ugotovili, da imamo zaradi upoštevanja te spremembe vzorca na področju higiene težave v zvezi z izvajanjem.
<P>
Že od začetka je cilj Parlamenta in Komisije, da se v Evropski uniji s 27 državami članicami ohrani raznolikost v proizvodnji živil. Edino pravilno in primerno je, da bodo lahko na primer male mesnice obratovale tudi v prihodnosti. Vendar podatki, ki smo jih prejeli iz različnih držav, kažejo, da je v nekaterih regijah za nekatera mala podjetja ekonomsko preživetje vedno težje. Zato je pomembno upoštevati prožnost iz uredb in pomagati pri njenem izvajanju. V tem poročilu smo jasno poudarili samo to.
<P>
Ohranjanje prožnosti pomeni, da navedemo osredotočenost na mala in srednje velika podjetja le v uvodnih izjavah. To na primer omogoča podjetjem, ki imajo 11 in ne 10 zaposlenih, da izkoristijo ugodno obravnavo, tako da lahko tudi sama zaprosijo za manjše upravne obremenitve, če lahko dejansko dokažejo, da ni tveganj ali da se ugotovljena tveganja zadostno in redno nadzorujejo. Poročilo prav tako poudarja, da je nosilec živilske dejavnosti odgovoren za predložitev dokazila, da ni tveganj, ki bi jih bilo treba preprečiti, odpraviti ali zmanjšati na sprejemljivo raven, ali da so ugotovljena tveganja zadostno in redno nadzorovana z izvajanjem splošnih ali posebnih zahtev v zvezi s higieno živil.
<P>
Leta 2006 smo sprejeli higienski paket, ki velja v EU-27. Zato ne razumem predloga spremembe, ki ga je vložila gospa Corbey in v katerem je navedeno, da morajo biti za omogočanje kakršnega koli olajšanja obremenitev v zvezi z izvajanjem HACCP pristojne države članice. Tako bi se oblikovale nove možnosti v zvezi s subsidiarnostjo, čemur smo se z uredbo želeli dejansko izogniti; to pomeni, da ne želimo nobenega izkrivljanja konkurence. Sprejetje predloga spremembe, ki ga je vložila gospa Corbey, bi bilo v nasprotju tudi z uredbo samo, kar pomeni, da bi bila uredba v nasprotju sama s sabo. Tega zagotovo ne želimo doseči.
<P>
Besedilo, ki ga je sprejel odbor, je gotovo sprejemljivo, vendar izrecno omejuje možnost olajšanja upravnih obremenitev na mala in srednje velika podjetja. Stalno vključevanje organov prav tako ni v skladu z načeli iz uredbe. V uredbah samih je zelo jasno navedeno, da so živilska podjetja odgovorna za vzdrževanje dobre higienske prakse in da morajo zagotoviti dokazila, da nadzorujejo vsa tveganja.
<P>
Večkrat so bile izražene pripombe, da se bo leta 2009 v zvezi s tem izvedel pregled uredb, zato zdaj novi ukrepi niso potrebni. S tem se ne strinjam. Do leta 2009 morajo pridobiti licenco vsa podjetja, ki proizvajajo hrano. Ta proces pridobitve licence bo verjetno povezan s težavami. To bo sprožilo razpravo in verjetno ogrozilo na primer preživetje malih mesnic, ki sem jih že omenil. To je bilo dejansko izhodišče, na podlagi katerega je Komisija pripravila ta predlog. Zato je zelo pomembno, da Evropski parlament pošlje jasno sporočilo o namenu zadevne uredbe. To sporočilo je namenjeno predvsem živilskim podjetjem in regulativnim organom.
<P>
Evropski parlament si odločno prizadeva za manjšo birokracijo, kar mora storiti tudi zdaj, tako da odobri te zakonodajne predpise.
<SPEAKER ID="051" NAME="Marie Panayotopoulos-Cassiotou" LANGUAGE="EL">
Gospod predsednik, opozarjam, da ne bom porabila svojih dveh minut. Poudarjam le, da je odbor za pravne zadeve po pregledu pravnih načel kot pravno podlago za prvi del upošteval člen 95, kot pravno podlago za drugi del pa je upošteval člena 95 in 175.
<P>
Mnenje odbora za pravne zadeve se bo upoštevalo pri potrjevanju odločitve.
<SPEAKER ID="052" NAME="Péter Olajos">
v imenu skupine PPE-DE. - (HU) Najlepša hvala, gospod predsednik. Za prebivalce Evrope v 21. stoletju sta zdravje in uživanje kakovostnih živil bistvena. Naša naloga je, da to kot poslanci Evropskega parlamenta zagotovimo, vendar potrebujemo za to zakonodajo in postopke, kot so načela HACCP in ki bodo jamčili, da se bodo upoštevali interesi potrošnikov.
<P>
Vendar je prav tako pomembno, da ne pretiravamo in lastna življenja pretirano urejujemo s predpisi, ker tako ne bi prispevali h kakovosti življenja, ampak k večji birokraciji. Menim, da je sedanji kompromisni predlog ustrezen. Izkušnje so do zdaj pokazale, da so trenutno veljavne zahteve HACCP v veliko primerih neupravičeno prestroge. Poleg tega se te zahteve v gostinskem in hotelskem sektorju ne morejo vedno uporabljati, ker določajo pogoje in delovne metode v živilski industriji.
<P>
Kljub temu izvajajo nove države članice, vključno z Madžarsko, določbe v zvezi s HACCP v celoti in so jih celo poostrile. Našim podjetjem je to škodovalo, pri čemer jih je več opustilo svojo tradicijo in običaje, ki so stari več sto let, vendar to ne sme biti naš cilj, zato moramo izvesti spremembe.
<P>
Najprej je pomembno poudariti, da restavracije niso živilske tovarne, in jim zato ne bi smelo biti potrebno upoštevati istih določb, saj to ogroža kakovost in tradicijo. Ne smemo pozabiti, da so imeli pred sprejetjem načel HACCP Michelinov sistem dodeljevanja zvezdice. Zmanjšati moramo preveliko število upravnih dolžnosti. Podpiram dejstvo, da so lahko od načel HACCP izvzeta le mikropodjetja, mala in srednje velika podjetja, ki lahko spremljajo higieno živil.
<P>
Medtem ko so mikropodjetja obdavčljiva, so na žalost izjeme v zvezi z malimi in srednje velikimi podjetji skrite v besedilu. Pomembno je, da se to jasno izrazi. Končno mora biti sistem bolj prožen, kot je zdaj. Pristojni nacionalni organi morajo odločiti, kaj velja v določenem primeru. Čestitam poročevalcu za pripravo poročila.
<SPEAKER ID="053" NAME="Dorette Corbey" LANGUAGE="NL">
Gospod predsednik, komisarja, gospe in gospodje, vsi si želimo boljše predpise. Naša skupina spoštuje prizadevanja komisarja Verheugena za manj čezmerne birokracije. Narediti moramo vse, kar lahko naredimo, da pomagamo malim in srednje velikim podjetjem. Odločila sem se, da raziščem ozadje predloga o higieni živil, zato sem v zvezi z njim opravila poizvedbe na Nizozemskem. Moji kolegi so naredili enako v svojih lastnih državah. Kako gre pekom, mesarjem in majhnim trgovinam v vsej Evropi?
<P>
Na Švedskem imajo težave s pecivom, ki ga strežejo v cerkvi. Iz Nizozemske so prišle pritožbe o predpisih, ki jih morajo upoštevati gledališča in kinematografi. Vendar se je v obeh teh državah pokazalo, da vzrok za težave niso bili zakoni v zvezi s higieno. Prav tako smo dobili sporočila od drugod, tj. iz malih trgovin v Veliki Britaniji, kjer so si v zadnjih dveh letih zelo prizadevali za uvedbo načel HACCP in kjer so ponosni, da jim je to uspelo. Ali bi moral zdaj Parlament sporočiti, da so njihova prizadevanja nepotrebna?
<P>
S tem je povezana naslednja točka. V našem zadnjem mandatu smo si zelo prizadevali za reformo splošne živilske zakonodaje. To smo morali storiti zaradi pomanjkljivosti v zakonodaji v zvezi z varnostjo živil in več večjih škandalov, povezanih s hrano. Bistvo splošne živilske zakonodaje je, da je za varnost hrane odgovoren proizvajalec. Javni organi imajo nadzorno vlogo. Takšno razdelitev vlog bi prekinili, če bi bila podjetja izvzeta glede na analizo tveganj, ker bi to pomenilo, da je za varnost odgovorna vlada, kar bi dejansko pomenilo uvajanje slabših predpisov. Takšen ukrep bi bil prav tako nepotreben, ker je medtem postalo jasno, da je izvajanje zakonodaje v večini držav članic dejansko zelo dobro. Mala podjetja v državah članicah EU so že uredila svoje zadeve, pri čemer delujejo s praktičnimi higienskimi predpisi.
<P>
Ne smemo pozabiti dveh stvari. Najprej je pomembno, da je splošna živilska zakonodaja, ki jo želimo danes spremeniti, nadomestila zelo različne predpise. Celo v letu 2004 sta si Parlament in zagotovo tudi skupina PSE prizadevala za odpravo čezmerne birokracije. Mala podjetja lahko zaprosijo za več prožnosti že v skladu s sedanjimi predpisi. Poleg tega je pomembno, da je reforma načrtovana že za leto 2009. Če obstajajo resne težave, se lahko rešijo v letu 2009, tj. v naslednjem letu. To pomeni, da naša skupina ne meni, da je treba hitro izvesti spremembe brez temeljite ocene.
<P>
Vendar malih podjetij vseeno ne smemo razočarati, zato smo vložili predlog sprememb, ki prepušča odločitev državam članicam. Če bi katera koli od držav članic imela resne težave, potem se lahko ta država sama odloči, ali bo dovolila izjeme. Takšen ukrep je v celoti v skladu z uredbo gospod Schnellhardt, pri čemer je tudi bolj pragmatičen in zelo enostaven. Zato vas prosim, da podprete predlog spremembe 12.
<SPEAKER ID="054" NAME="Marios Matsakis">
v imenu skupine ALDE. - Gospod predsednik, čestitam poročevalcu za naporno delo v zvezi s pripravo tega poročila.
<P>
Cilj tega predloga so manjše upravne obremenitve v podjetjih, ki so povezana s proizvodnjo hrane. Pomemben cilj je zlasti čim prej izključiti mikropodjetja iz osnovnih postopkov sistema HACCP, vendar tako, da s tem ne bi bila ogrožena higiena živil in zdravstvena varnost potrošnika. To je nujno, saj imajo podjetja z manj kot 10 zaposlenimi, ki prodajajo večinoma hrano neposredno potrošniku, zaradi velikih upravnih zahtev sistema HACCP velike izgube, tako da je bankrot pogosto neizogiben.
<P>
Takšen cilj je popolnoma v skladu z našo željo o podpori za mala podjetja v njihovem antagonističnem in pogosto krivičnem boju za preživetje proti velikim podjetjem. Ta cilj se je oblikoval med našimi razpravami, zato ga nismo sporočili poročevalcu ali Svetu. Menim, da je njihov zaželeni cilj bil in še vedno je omogočiti izjeme in prilagodljivost za velika in mala podjetja. S splošnega in teoretičnega vidika se zdi to upravičeno, vendar je v praksi zelo nepravično do malih podjetij, saj jasno spodbija zlasti namen tega področja zakonodaje, katere cilj je pomagati mikropodjetjem.
<P>
Nekateri trdijo, da gre za ugodnejše obravnavanje mikropodjetij in nepošteno konkurenco. Morda imajo prav s strogo pravnega in poenostavljenega teoretičnega vidika, vendar je z vidika pravičnosti in dolgoročnega načrtovanja to enako, kot če bi v boksarski ring pod enakimi pogoji postavili boksarskega prvaka v težki kategoriji in majhnega otroka. Naša filozofija je, da potrebujejo majhni in šibki v nekaterih okoliščinah nekaj prednostne pomoči. V nasprotnem primeru bo naš prosti notranji trg postal ribnik, v katerem jejo velike ribe manjše in nato verjetno pojejo še ena drugo. Naša glasovalna filozofija izraža naše mnenje. Prosim vas, da glasujete tako, da boste zavarovali mala podjetja.
<SPEAKER ID="055" NAME="Leopold Józef Rutowicz">
v imenu skupine UEN. - (PL) Gospod predsednik, poročilo gospoda Schnellhardta vsebuje veliko pomembnih predlogov sprememb k predlogu Komisije. Nekateri od njih obravnavajo razlike med uredbo št. 852 Evropskega parlamenta in Sveta v zvezi s higieno živil in z uredbo št. 11. Cilj predloga je večja prožnost pristojnih organov v zvezi s higieno živil in poenostavitev postopkov. Obe vprašanji sta zelo pomembni za mala podjetja, ki delujejo na lokalnih in regionalnih trgih.
<P>
Zaradi izvajanja uredb bo potrebno sodelovanje med nadzornimi organi na različnih ravneh trga, njihovo stalno spremljanje in primerna podpora Komisije na primer v zvezi z izmenjavo najboljših praks. Glede na sprejetje poročevalčevih predlogov sprememb bo vplivala ta uredba na trg koristno, zato jo podpiramo.
<SPEAKER ID="056" NAME="Kartika Tamara Liotard">
v imenu skupine GUE/NGL. - (NL) Gospod predsednik, Evropejci so upravičeni do varne hrane. Menim, da bi moralo biti to vedno glavno sporočilo v takšnih razpravah in osnovna predpostavka za evropsko politiko. Dejansko je prav tako pomembno zagotoviti, da državljane ovira čim manj upravnih predpisov, čeprav sedanji predpisi že dopuščajo podlago za izvzetje mikropodjetij iz najbolj zapletenih upravnih zahtev glede živil. Kava v javnih centrih ali stojnice, na katerih se prodajajo brezalkoholne pijače, niso ogroženi, pri čemer morajo za dobro higieno preprosto poskrbeti tudi druga podjetja. Zato ni nujno, da poleg malih mikropodjetij dovolimo nove izjeme, pri čemer sploh ni pametno, da povečamo število izjemnih primerov ali da oblikujemo ohlapnejše predpise, kot hoče to narediti poročevalec v zvezi z nekaterimi točkami. Prav tako kot organizacije potrošnikov sem tudi jaz proti temu.
<SPEAKER ID="057" NAME="Irena Belohorská" AFFILIATION="NI">
(SK) Zahvaljujem se poročevalcu gospodu Schnellhardtu za to poročilo, ki obravnava dve različni temi, za kateri se uporabljata različna postopka. Ker se za higieno živil uporablja postopek soodločanja, bo ta postopek neizogibno zaviral področje cen in pogojev prevoza, za katero se uporablja posvetovalni postopek. Strinjam se z določbo, da morajo biti zahteve glede varnosti živil v posameznih državah članicah na splošno enake ali se vsaj ne smejo bistveno razlikovati. Vendar je s tem povezano vprašanje glede uvoza živil iz tretjih držav, kjer je v živilih veliko pesticidov, v Evropsko unijo. Imamo onesnaženo okolje, ki ima negativen učinek na človekovo zdravje. Zato moramo narediti vse, da preprečimo, da nezdrava živila ogrozijo naše zdravje.
<P>
Začeti moramo testirati živila, njihove sestavine ter surovine živalskega in rastlinskega izvora zaradi nevarnosti za zdravje, njihove higienske ustreznosti in biološke vrednosti. Osredotočiti se moramo na prepoznavanje ali možnost ponarejanja. Preveriti moramo tuje sestavine v hrani in se osredotočiti na sestavine, ki jih uporabljamo vsak dan, in ne le na ftalate v igračah, ki jih redno ne uporablja nihče. Slovaške proizvajalce pogosto kritizirajo zaradi higiene živil. Vendar moram poudariti, da ima Slovaška veliko strožje prehrambene standarde kot 15 starih držav članic.
<SPEAKER ID="058" NAME="Frieda Brepoels" AFFILIATION="PPE-DE">
(NL) Gospod predsednik, gospe in gospodje, tudi jaz se zahvaljujem našemu poročevalcu za odlično sodelovanje; morda se zdi, da gre za preprosto zadevo, vendar zagotovo ni tako, kot se da ugotoviti iz govorov kolegov poslancev. Vsem bi moralo biti jasno, da si mora vsako podjetje prizadevati za najboljšo možno higieno, pri čemer ni potrebno, da je način za doseganje tega cilja v vseh podjetjih enak. Po mojem mnenju je ključno, da so pristojni organi v različnih državah članicah dejansko prožni, kot je določeno že v sedanji uredbi, in izključijo nekatera živilska podjetja iz zelo zapletenega postopka HACCP, če se dejansko dokažejo in jamčijo enaki standardi higiene in varnosti živil. Menim, da je mogoče to v celoti doseči z opazovanjem dobrih praks na področju higiene, ki temeljijo na smernicah v okviru posameznih sektorjev, na primer smernicah, ki so v nekaterih državah članicah že oblikovane.
<P>
Vendar še vedno želim vprašati komisarja, ki se zdaj pogovarja z našim poročevalcem, ali lahko dodatno pojasni nekatere točke. Dejal je, da zajema to vsa živilska podjetja ne glede na njihovo velikost. Še vedno me zanima, ali komisar res meni, da zagotavlja to poročilo več prožnosti za več različnih živilskih podjetij in ne samo za mikropodjetja.
<P>
Poleg tega je komisar dejal, da se za države članice ne bodo uporabljale nobene dodatne obremenitve, vendar jih bodo morala morda uporabljati podjetja. Zato me dejansko zanima, ali lahko dokaz, ki ga morajo priskrbeti podjetja, resnično temelji na smernicah za posamezni sektor, tako da podjetja ne bodo imela dodatnih upravnih obremenitev.
<SPEAKER ID="059" NAME="Silvia-Adriana Ţicău" AFFILIATION="PSE">
(RO) Poročilo poudarja, kako pomembno je, da se zagotovi manjša birokracija na dveh področjih.
<P>
Uredba št. 11 o odpravi diskriminacije v zvezi s tarifami in prevoznimi pogoji, zahteva, da imajo prevozniki prevozne dokumente, ki med drugim vsebujejo podatke o razdalji, poti in mejnih prehodih. Cilj predloga na področju prevoza je zmanjšanje nekaterih obveznosti v zvezi z zagotavljanjem statističnih podatkov na tem področju.
<P>
V zvezi z uredbo (ES) št. 852/2004 o higieni živil podpiram predlog spremembe, ki ga je vložila skupina evropskih socialistov, v skladu s katerim bi lahko pristojni organi gospodarskim subjektom v živilskem sektorju dovolili odstopanje od izvajanja enega ali več določenih ukrepov, če bi lahko ti organi dokazali, da ni nobenega tveganja, ki se mu bi morali izogniti, ali da so vsa ugotovljena tveganja zadostno in redno nadzorovana s splošnimi in posebnimi zahtevami glede higiene živil. To zadeva pekarne, mesnice, trgovine s sadjem in zelenjavo ter predvsem stojnice.
<SPEAKER ID="060" NAME="Holger Krahmer" AFFILIATION="ALDE">
(DE) Gospod predsednik, gospe in gospodje, nobenega dvoma ni, da sta hrana in higiena povezani. Vsak je že kdaj v življenju zaužil hrano, ki ni bila v redu. Vendar nam prevelika pazljivost in pretirano stroge uredbe ne omogočajo zadostne izbire hrane, ki bi bila v skladu z vzornimi higienskimi predpisi. Obstaja velika možnost da bo moral pek kmalu zapreti svojo pekarno, ker si ne bo mogel privoščiti dodatnih delavcev, ki bi izpolnjevali obrazce, namesto da bi pekli kruh. Gostilničarju, ki mi postreže presto, ni treba zapisovati, ali je obrisal pult in pomil posodo. Če ne bi upošteval teh osnovnih ukrepov, ne bi imel strank. Dogaja se, da se poskuša v zakonodaji na zadevnem področju uvesti pretiran nadzor, ki je bolj škodljiv kot koristen. Zato se v celoti strinjam z manjšimi upravnimi obremenitvami za podjetja in zlasti za mikropodjetja, ki imajo zaradi njih večje težave kot velika podjetja.
<P>
Želim si, da bi se to večje zavedanje o vplivu na mikropodjetja preneslo tudi na druga zakonodajna področja, o katerih razpravljamo tukaj, zlasti na področje varstva okolja in potrošnikov.
<SPEAKER ID="061" NAME="Andreas Mölzer" AFFILIATION="NI">
(DE) Gospod predsednik, odločili smo se za sistem, v katerem mora vsako podjetje, ki proizvaja, predeluje ali prodaja hrano, stalno in dosledno spremljati in evidentirati vse postopke, ki se izvedejo v podjetju.
<P>
Medtem ko sedimo tu in razpravljamo, ali je higiena hrane zagotovljena, je zaupanje potrošnikov zaradi BSE in škandalov z nagnitim mesom, nečistega olivnega olja in vina, ki vsebuje glicerin, vedno manjše. Dejstvo, da se v EU uvozi vedno več gensko spremenjene hrane, čeprav jo zavrača 70 % Evropejcev, ne pripomore k večjemu zaupanju prebivalcev. Zato moramo danes pred odločitvijo o tem temeljito premisliti in zagotoviti, da zdravje naših državljanov ne bo ogroženo, ker se bomo uklonili velikim živilskim podjetjem pred vrhunskim srečanjem med EU in Združenimi državami.
<P>
Od naših proizvajalcev ne moremo zahtevati, da upoštevajo strožje predpise, medtem ko uvažamo hrano, ki ni v skladu z istimi strogimi predpisi ter je zato cenejša in bolj konkurenčna. V takih okoliščinah bodo tudi domači proizvajalci upravičeno začeli zahtevati izjeme.
<SPEAKER ID="062" NAME="Avril Doyle" AFFILIATION="PPE-DE">
Gospod predsednik, cilj tega predloga so manjše upravne obremenitve za mala podjetja. Predlog je predložil generalni direktorat za podjetništvo in industrijo kot del pobude za boljše predpise. Čeprav sem naklonjena zamisli o manjših upravnih obremenitvah malih podjetij, je ta prvotni predlog na žalost opredeljen pomanjkljivo (gospod Schnellhardt ga je zelo dobro spremenil), saj dovoljuje nekaterim podjetjem, kot so mobilne prodajalne hrane in prodajalci na stojnicah, tj. dvema skupinama, ki ju je treba upoštevati v zvezi s higienskimi predpisi, da lahko odstopajo od izvajanja vseh higienskih predpisov.
<P>
Glede higienskih predpisov obstaja možnost, da lahko podjetja, ki jim ni treba upoštevati celotnega sistema HACCP, odstopajo od obveznosti v zvezi z njegovim izvajanjem z dovoljenjem pristojnih organov. Težava je, da upravne službe v nekaterih državah članicah ne izkoriščajo svojih pooblastil in od majhnih trgovin s sladkarijami in celo cerkev na nekaterih območjih EU zahtevajo, da upoštevajo vse predpise HACCP.
<P>
Menim, da je težava v uporabi prvotne zakonodaje in ne v sami zakonodaji.
<SPEAKER ID="063" NAME="Csaba Sándor Tabajdi" AFFILIATION="PSE">
(HU) Menim, da bi morali v celoti podpirati prizadevanja gospoda Verheugena za pomoč malim in srednje velikim podjetjem, pri čemer se zahvaljujem tudi gospodu Schnellhardtu. Varnost hrane je v Evropski uniji ključna, vendar jo moramo urejati in nadzorovati razumno.
<P>
Ljudje imajo pogosto občutek, da pomagajo pretirani predpisi Evropske unije multinacionalnim družbam, namesto da bi pomagali malim in srednje velikim podjetjem. Strinjam se z gospodom Verheugenom, da zaostrujejo nacionalni nadzorni organi razmere še bolj, zato so mala in srednje velika podjetja pregledana brez potrebe tudi na Madžarskem, pri čemer pregledujejo ti organi izvajanje predpisov prekomerno in vsiljivo, medtem ko si ne upajo ukrepati proti multinacionalnim družbam, ki so bolj uspešne pri lobiranju.
<P>
Na žalost bo po sprejetju tega poročila podpora za majhne vaške klavnice in pekarne, ki so bile prisiljene zapreti proizvodnjo zaradi nerazumljivo strogih predpisov, manjša, vendar kljub temu menim, da je treba to poročilo podpreti v celoti.
<SPEAKER ID="064" NAME="Ewa Tomaszewska" AFFILIATION="UEN">
(PL) Gospod predsednik, predlog Komisije podpiram. Manjše upravne obremenitve za mala podjetja, majhne trgovine in ponudnike storitev bodo omogočile, da bo lahko preživelo več takih gospodarskih subjektov. Zato si mali podjetniki, njihovi delavci in potrošniki prizadevajo za manjše upravne obremenitve. Tako je smiselno pomagati malim pekarnam, slaščičarnam, mesnicam, branjevcem in kavarnam, ki so običajno družinska podjetja, če se ne kršijo predpisi HACCP ter če se v proizvodnji hrane in storitvah na tem področju upoštevajo higienski predpisi. Vendar je treba učinek teh pravnih sprememb pozneje spremljati. Čestitam poročevalcu.
<SPEAKER ID="065" NAME="Christa Klaß" AFFILIATION="PPE-DE">
(DE) Gospod predsednik, komisar, bistvo razprave ni ugotavljanje, ali želimo večjo ali manjšo raven higiene. Razpravljamo o manjših obremenitvah ter manjših birokratskih obremenitvah za mala in srednje velika podjetja. Ponovno se moramo vprašati, ali je HACCP primeren in nujen v vsaki zadevi in vsakem velikem ali malem podjetju ne glede, kdo je odgovoren zanj?
<P>
Za podjetja, kot so pekarne, mesnice, trgovine z živili in stojnice, ki se ukvarjajo predvsem z neposredno prodajo hrane končnemu potrošniku, ter kmečke gostilne in sezonski vinotoči, ki jih vodijo vinogradniki in katerih lastnike ali direktorje stranka pozna, tako da so zanjo običajno osebno dosegljivi, moramo sprejeti drugačna merila kot za velika podjetja.
<P>
To pomeni, da moramo zagotoviti manjšo birokracijo in opredeliti odgovornost. Menim, da moramo v zvezi s tem zagotovo izkoristiti načelo subsidiarnosti, vendar ne tako, da v posameznih državah uvedemo znatno drugačne zahteve. Imeti moramo enake konkurenčne pogoje. Zato podpiram predlog Komisije in poročilo gospoda Schnellhardta.
<SPEAKER ID="066" NAME="Pierre Pribetich" AFFILIATION="PSE">
(FR) Gospod predsednik, nihče ne zanika, da moramo uvesti postopek, ki temelji na načelih analize tveganj in kritičnih nadzornih točk. Vsi se strinjamo z dejstvom, da predlaga Evropska unija na ravni Komisije domiselno zakonodajo o živilih za zagotavljanje najvišje možne ravni za varnost hrane naših sodržavljanov. Vendar moramo zmanjšati količino nesmiselne birokracije, zlasti za mala in mikropodjetja ter zagotoviti učinkovitost, ne da omejili cilje v zvezi z živili.
<P>
Ali se moramo zaradi zdravja in predpisov počutiti slabo? Zagotovo ne.
<P>
Kot predstavnik regije Bourgogne-Franche Comté v Parlamentu poznam metode, ki jih uporabljajo mala podjetja in mikropodjetja v moji regiji za proizvodnjo vseh vrst sirov. Za proizvodnjo sira so nujno potrebne bakterije. Ponovna uporaba teh bakterij v pasteriziranem mleku za proizvodnjo nekaterih vrst sira zagotavlja, da so ti proizvodi v skladu z najstrožjimi predpisi o varnosti živil. Večji obsega upravnih postopkov bi malim in mikropodjetjem škodoval.
<P>
Zato pozivam Parlament, da sprejme predlog spremembe 12, ki spodbuja to prilagodljivost. Menim, da je to bistveno v zvezi s spoštovanjem kulturne raznolikosti in dialogom.
<P>
(Predsednik je prekinil govornika.)
<SPEAKER ID="067" NAME="Günter Verheugen">
komisar. - (DE) Gospod predsednik, gospe in gospodje, ponovno poudarjam, da to ni povezano s spreminjanjem sedanjih predpisov o higieni živil. Ti predpisi se ne bodo spremenili niti malo, pri čemer ne bodo veljala odstopanja za nikogar. Tako kot zdaj morajo vsi tudi v prihodnosti upoštevati naše predpise o higieni živil. Danes govorimo o popolnoma drugi zadevi. Govorimo o odgovoru na vprašanje, ali morajo vsa podjetja upoštevati sedanje zelo zapletene birokratske predpise, če v prvi fazi postopka dokažejo, da ni nobenega tveganja ali da je tveganje zadostno nadzorovano. To je cilj tega predloga.
<P>
Moj odgovor na to vprašanje je, da zadeva predlog tista podjetja, ki lahko v prvi fazi postopka dokažejo, da ni nobenega tveganja za higieno živil ali da je tveganje zadostno nadzorovano. To je predpis, ki bo dejansko zelo vplival na mala in srednje velika podjetja ter zlasti na mikropodjetja, ki bodo najlažje priskrbela potrebne dokaze. Zaradi tega predloga ne bo dodatnih obremenitev za organe, razen če se sprejme dodatni predlog spremembe gospoda Corbetta, kar bi pomenilo, da bi organi morali ukrepati v vsaki fazi postopka. V tem primeru bi imeli večje upravne obremenitve.
<P>
Prosim vas, da podprete poročevalčev predlog. Poročevalec je prvotni predlog Komisije dejansko izboljšal. Kar poskušamo doseči, je zelo preprosto; obstoječ zakonodajni akt se zdaj uporablja na način, ki ni v skladu s prvotnim namenom zakonodajalca. S tem predlogom spremembe bomo danes zagotovili, da se bo zakonodajni akt uporabljal tako, kot je zakonodajalec prvotno predvidel.
<P>
podpredsednik Komisije. - Priloga - stališče Komisije
<P>
Komisija poudarja, da predlog spremembe k uredbi o HACCP ne zmanjšuje obstoječih zahtev v zvezi s higieno živil. Cilj predloga spremembe je zagotavljanje večje jasnosti in zato bolj učinkovite uporabe obstoječih določb o prožnosti v zvezi z obveznostmi poročanja iz uredbe.
<P>
Obstoječe določbe o prožnosti v zvezi z obveznostmi poročanja ne razlikujejo med različnimi razredi velikosti podjetij. Vendar te določbe glede na značilnosti postopkov večjih nosilcev živilske dejavnosti verjetno ne veljajo za večja podjetja. Tako bo predlog spremembe verjetno koristil zlasti malim in srednje velikim podjetjem. To izrecno pojasnjuje predlagana nova uvodna izjava.
<P>
Zaradi predloga spremembe ne bodo imeli pristojni organi nobenih dodatnih obremenitev v zvezi s skladnostjo, saj so za izkazovanje skladnosti odgovorni nosilci živilske dejavnosti.
<P>
Cilj predloga spremembe je zmanjšati upravne obremenitve za podjetja z učinkovitejšim razumevanjem obstoječih določb o prožnosti v zvezi z obveznostmi poročanja.
<SPEAKER ID="069" NAME="Horst Schnellhardt">
poročevalec. - (DE) Gospod predsednik, gospe in gospodje, zelo sem hvaležen vsem govornikom za zanimive prispevke v tej razpravi. Menim, da je iz skoraj vseh prispevkov jasno, da želimo omejiti birokracijo ter razbremeniti mala in srednje velika podjetja v Evropi v zvezi z izvajanjem predpisov za sistem HACCP.
<P>
Zdaj moramo to izraziti z glasovanjem za pravi predlog spremembe, tj. predlog spremembe 10, o katerem smo se dogovorili s predstavniki Komisije in predsedstvom Sveta. Ta predlog spremembe jasno izraža, katere cilje želimo doseči.
<P>
Tako lahko zagotovimo jasen napredek, pri čemer temeljimo na uredbah, sprejetih leta 2006. Oblikovati želimo postopek, ki organom in tudi živilskim podjetjem omogoča hitro ukrepanje. V svojem govoru prej sem že poudaril, da bomo imeli težave v zvezi z izdajanjem dovoljenj podjetjem do leta 2009.
<P>
Naše sporočilo mora biti jasno. Omejiti želimo birokracijo in ohraniti higienske standarde. Ta predlog jih ne zmanjšuje. Menim, da izraža to sporočilo želje Parlamenta.
<SPEAKER ID="070" NAME="Predsednik">
Gospod Schnellhardt, čestitam vam za vaše odlično delo.
<P>
Razprava je končana.
<P>
Glasovanje bo potekalo ob 11.00.
<P>
Pisne izjave (člen 142)
<SPEAKER ID="071" NAME="Gyula Hegyi  " AFFILIATION="PSE">
v pisni obliki. - (HU) Inšpekcijski pregledi madžarskih organov, ki zapadejo poleti, pogosto razkrivajo, da imajo občasni trgovci s hrano, prodajalci na stojnicah s hitro hrano in prodajalci na tržnih stojnicah nekatere težave v zvezi s higieno. To se dogaja tudi v drugih državah. Strinjam se, da moramo odpraviti nepotrebno birokracijo, zlasti tiste predpise, ki onemogočajo delovanje malih podjetij. Vendar se zaradi omejevanja področja uporabe zakonodaje ne sme zmanjšati varnost v zvezi s hrano.
<P>
V nasprotju z drugimi celinami so v Evropi strogi varnostni predpisi v zvezi s hrano. Izvajanje teh predpisov morda res ni popolno, vendar težav v zvezi s tem ni treba nujno reševati z omejevanjem zahtev iz predpisov. Zato lahko dovolimo odstopanja od zahtev HACCP in zahtev v zvezi s spremljanjem higiene, kar je pristojnost Unije, v primerih, ko zagotovo vemo, da ne bomo škodovali nikomur. Na Madžarskem imamo rek, da previdnost ni nikoli odveč.
