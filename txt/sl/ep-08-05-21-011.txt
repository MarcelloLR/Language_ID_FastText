<CHAPTER ID="011">
Naravna nesreča na Kitajskem (razprava)
<SPEAKER ID="331" NAME="Predsednica">
Naslednja točka dnevnega reda sta izjavi Sveta in Komisije o naravni nesreči na Kitajskem.
<SPEAKER ID="332" NAME="Janez Lenarčič">
predsedujoči Svetu. - Z veliko zaskrbljenostjo spremljamo razvoj dogodkov na Kitajskem po uničujočem potresu, ki je opustošil velik del države, še zlasti provinco Sečuan.
<P>
Ocene so, da je potres prizadel okrog 10 milijonov ljudi. Smrtni davek iz ure v uro narašča, medtem ko upanje na rešitev preživelih izpod ruševin pojema. Sedanja ocena smrtnih žrtev je narasla že na 50 tisoč ljudi. To je resnična katastrofa. Morda bi bilo mogoče rešiti več življenj, če bi reševalci lahko dosegli prizadeto območje. Pri tem jih ovirajo objektivne težave pa tudi pomanjkanje ustrezne opreme.
<P>
Dodatna težava je škoda, ki jo je potres povzročil na številnih jezovih. Zaradi tega preživelim v provinci Sečuan grozi huda nevarnost poplav. Kitajska vlada je zaprosila za osnovno opremo, ki jo potrebujejo pri reševanju.
<P>
Kitajsko ministrstvo za zdravje pričakuje tudi povečane potrebe po zdravilih in sodobni zdravstveni opremi, saj je preživelim treba zagotoviti nujno zdravljenje poškodb.
<P>
Že sedaj poteka akcija pomoči, ki je izjemnih razsežnosti. Iz zraka je bilo spuščenih že več kot 12 ton blaga za olajšanje težav na prizadetem območju. Množica helikopterjev dovaža reševalce in pomoč. Predstavniki lokalnih oblasti so povedali, da v tem trenutku najbolj potrebujejo odeje, šotore, hrano in satelitske telefone.
<P>
Kot veste in kot je bilo že omenjeno danes, je Svet prejšnji torek sklical izredno sejo. Kitajskemu ljudstvu smo izrazili svoje najgloblje sožalje zaradi grozljivega števila izgubljenih življenj ter razdejanja v tem potresu. V izjavi smo izrazili tudi iskreno sočustvovanje s tistimi, ki so v tej katastrofi izgubili svoje najbližje, so bili sami poškodovani ali pa so utrpeli hudo materialno škodo.
<P>
Mednarodna skupnost se je hitro odzvala in ponudila pomoč Kitajski. Kitajska je to v pismih, ki jih je poslalo Ministrstvo za zunanjo trgovino, uradno pozdravila. Številne tuje ekipe, tudi z Japonske, Tajvana, Koreje in Avstralije so že v državi ali pa se ravno odpravljajo na pot.
<P>
Evropska unija želi zagotoviti pomoč prizadetemu prebivalstvu. Evropska komisija kakor tudi večina držav članic so se v večjem obsegu odzvale na potrebe prizadetega prebivalstva in so svojo pomoč pripravljene nuditi tudi v naprej.
<P>
Hvala lepa.
<SPEAKER ID="333" NAME="Louis Michel">
komisar. - (FR) Gospa predsednica, tudi jaz se vam zahvaljujem, ker ste na dnevni red vključili razpravo o humanitarnih razmerah v kitajski provinci Sečuan po potresu 12. maja. Predsednik Barroso, z gospo Ferrero-Waldner sva izrazila sožalje in izpostavila željo Evropejcev, da bi pomagali kitajskemu ljudstvu.
<P>
Kitajski organi in zlasti vojska so hitro zagotovili obsežno pomoč. Povedati je treba, da je bilo krizno upravljanje učinkovito in organom je treba čestitati. Zaradi obsega škode in njenih potreb je kitajska vlada 13. maja zaprosila za mednarodno pomoč in EU se je hitro odzvala na ta poziv. Komisija je poslala strokovnjaka za humanitarno pomoč generalnega direktorata ECHO na enotedensko misijo na prizadeto območje. Potem ko je strokovnjak 16. maja napisal poročilo, je Komisija sprejela odločitev o zagotovitvi nujne pomoči v višini dveh milijonov eurov. To bo omogočilo Rdečemu križu, da bo zagotovil šotore, odeje, pitno vodo in osnovne potrebščine.
<P>
Skupina za usklajevanje in ocenjevanje v okviru mehanizma Komisije za civilno zaščito je prav tako navzoča v mestu Čengdu. Sodeluje z lokalnimi organi, da bo evropska pomoč hitreje dosegla ljudi, ki to pomoč potrebujejo. Države članice so se prav tako hitro odzvale na prošnje združenja Rdečega križa za pomoč ter so poslale reševalno opremo in zagotovile reševalne ekipe. Skupen prispevek EU že presega deset milijonov eurov. Evropska komisija, center za spremljanje in obveščanje ter Krizna platforma med sabo sodelujejo ter obveščajo države članice in Kitajsko o pomoči EU. Povedati je treba, da kitajski organi strogo nadzorujejo lokalna dovoljenja za dostop mednarodnih skupin.
<P>
Na podlagi naših ocen je najbolj nujno treba zagotoviti vodo in sanitarni material, začasna zatočišča, osnovne proizvode, zdravila in zdravniško opremo. Veliko večjih popotresnih sunkov žal ovira reševanje. Glavna nevarnost je, da bi se ključna infrastruktura, kot so jezovi, nasipi ali elektrarne, porušila ali popustila, kar bo povzročilo še eno humanitarno katastrofo.
<SPEAKER ID="334" NAME="Georg Jarzembowski">
v imenu skupine PPE-DE. - (DE) Gospa predsednica, predsedujoči, komisar, gospe in gospodje, moja skupina se pridružuje sožalju, ki sta ga kitajskemu ljudstvu izrazila Svet in Komisija po grozovitem potresu 12. maja. Vsem, ki so v potresu izgubili svojce ali so bili ranjeni, izrekamo iskreno sožalje.
<P>
Prav tako podpiramo dejstvo, da so kitajski organi sprejeli hitre reševalne ukrepe, in pripravljenost kitajske vlade, da sprejme tujo pomoč. Upam, da se bo to nadaljevalo v prihodnosti, s čimer se bo omogočilo, da se bo pomoč učinkovito razdelila na območjih, kjer je taka pomoč potrebna.
<P>
Poleg tega smo veseli, da je v tem primeru kitajska vlada dovolila podrobno poročanje tujih medijev o potresu, in upamo, da bo prav tako dovolila tuje poročanje o prizadevanju za obnovo na prizadetih območjih.
<P>
Zlasti nam je žal, da je veliko učencev umrlo, ko so se državne šole porušile, in podpiramo namen kitajskih organov, da bodo raziskali razloge, zaradi katerih šole morda niso bile grajene protipotresno, ter zahtevali, da odgovornost za to prevzamejo vsi odgovorni.
<P>
Zlasti smo pripravljeni kitajskemu ljudstvu zagotoviti pomoč, ki jo potrebuje. Ne potrebujejo veliko denarja, ker imajo največje denarne rezerve na svetu. Potrebujejo praktično pomoč, ki jo lahko zagotovimo Evropejci in naše države članice, ter se zahvaljujemo komisarju za ukrepe pomoči, ki jih je že sprejel.
<P>
Podprli bomo vse ukrepe, katerih cilj je zagotavljanje pomoči ljudem v stiski na prizadetih območjih, in jim pomagali pri obnovi njihovih vasi. Nekateri se bodo morali preseliti na druga območja. Zagotovili bomo pomoč, ki je potrebna za to. To je resnično velika človeška tragedija, zato sočustvujemo s prebivalstvom na prizadetih območjih in celotnim kitajskim narodom.
<SPEAKER ID="335" NAME="Libor Rouček">
v imenu skupine PSE. - (CS) Gospa predsednica, komisar, gospod Lenarčič, gospe in gospodje, najprej se v imenu skupine socialdemokratov pridružujem vsem, ki ste izrazili iskreno sožalje družinam več deset tisoč žrtev grozljivega potresa, ki je prizadel provinco Sečuan. Prav tako sočustvujem z več sto tisoč ljudmi, ki so zaradi te nesreče ostali brez strehe nad glavo ali so morali zapustiti svoje domove.
<P>
Pred kratkim smo razpravljali o razmerah v Burmi in kritizirali popolnoma nesprejemljivo vedenje burmanske hunte. Kitajsko, ki je popolno nasprotje Burmi, je treba pohvaliti. Kitajska je takoj pozvala mednarodno skupnost za pomoč in je odprla svoje meje za tujo pomoč. Tudi jaz, tako kot kolegi poslanci, podpiram odprtost kitajskih organov na nacionalni ravni in v provinci Sečuan. Pozdravljam način, na katerega so doma in v tujini organizirali reševanje in obveščanje javnosti o dogodkih v zvezi z nesrečo. Te neposredne informacije, ki so bile predložene, so na primer vključevale priznanje, da je bilo poleg več deset tisoč žrtev pod ruševinami pokopanih tudi dvaintrideset virov radioaktivnih emisij.
<P>
Komisar in gospod Lenarčič sta nas obvestila o obsegu humanitarne pomoči, ki jo je Evropska unija ponudila in zagotovila Kitajski. Obema se zahvaljujem, ker sta se Komisija in Svet tako hitro odzvala, ter ju prav tako pozivam, da zagotovita, da bo Evropska unija pripravljena na hiter odziv na mogoče zahteve naših kitajskih partnerjev po dodatni pomoči, ne le v zvezi s humanitarno pomočjo, ampak tudi v zvezi z obnovo prizadetih območij, če bodo za tako pomoč zaprosili.
<SPEAKER ID="336" NAME="Dirk Sterckx" LANGUAGE="NL">
Najprej v imenu skupine zavezništva liberalcev in demokratov za Evropo izražam sožalje vsem žrtvam. Prav tako podpiram obdobje žalovanja, ki ga je napovedala kitajska vlada. V ponedeljek, preden sem prišel v Strasbourg, sem se podpisal v žalno knjigo na predstavništvu EU v Bruslju v imenu delegacije za odnose s Kitajsko in predvidevam, da tudi v imenu celotnega Parlamenta. Prejšnji teden se je predsedstvo delegacije sestalo s Kitajskim veleposlanikom, ki mi je povedal, da zelo ceni podporo Evropskega parlamenta.
<P>
Nastala je ogromna in resna nesreča. Več deset tisoč ljudi je mrtvih ali še vedno pogrešanih, več milijonov brez doma, materialna škoda pa je tako velika, da je zdaj ni mogoče oceniti. Na Kitajskem se ni zgodilo tako kot v Burmi, o kateri smo govorili v prejšnji razpravi. To je država, v kateri vsi, od ljudi na najvišjih položajih do povsem običajnih ljudi, delajo vse, kar lahko, da bi pomagali in rešili vse, kar je še mogoče rešiti. To je tudi država, ki je zelo odkrito obveščala in še naprej obvešča o bolečini in obupu ljudi v Sečuanu ter težavah, s katerimi se spopadajo reševalne ekipe, ki so med reševanjem že izgubile nekaj svojih članov. To je država, ki je odprta celo do kritik, ki so jih izrazile žrtve glede prizadevanja za pomoč, tj. slika, ki jo tudi sami že dobro poznamo, kadar se kaj podobnega zgodi pri nas.
<P>
Gospa predsednica, misliti moramo na prihodnost. Menim, da nas je Kitajska zaprosila za zelo posebno vrsto pomoči. Ugotavljam, da izkazujemo solidarnost ter sem hvaležen Komisiji in Svetu za vse, kar sta naredila. Pozivam ju, da zagotovita nadaljnjo pomoč, ko ju bo Kitajska zaprosila zanjo.
<P>
Potem ko bo reševanje končano, bo treba začeti z obnovo, pri čemer bomo morali spet zagotoviti čim več pomoči. V dolgoročnem smislu pozivam, da ugotovimo, kako lahko zagotovimo tehnično pomoč z gradbenimi predpisi in tehnikami, s katerimi bi zgradbe postale bolj odporne na take pojave. Prav tako bi lahko mednarodna skupnost preučila, kaj bo lahko naredila, da bi vzpostavila nekakšen sistem zgodnjega opozarjanja, tj. sistem, ki bi posvaril ljudi pred takimi nesrečami. Tak sistem moramo vsaj poskusiti vzpostaviti. Menim, da bi lahko imelo veliko regij na svetu koristi od tega. V vsakem primeru menim, da je pomembno, da smo v Evropskem parlamentu v tej razpravi izrazili solidarnost s Kitajsko.
<SPEAKER ID="337" NAME="Hélène Flautre">
v imenu skupine Verts/ALE. - (FR) Gospa predsednica, po tem grozovitem potresu, ki je zavil Kitajsko in cel svet v žalost, so organi prvič ravnali pregledno in se odzvali na tragedijo z obsežnim zagotavljanjem pomoči, h kateri EU in cela mednarodna skupnost prispevata po svojih najboljših močeh.
<P>
Vendar smo vsi slišali ostre kritike na Kitajskem v zvezi s slabo kakovostjo zgradb, zlasti najnovejših zgradb in javnih prostorov, kot so šole, zaradi katerih je pogrešanih več tisoč šolarjev, pri čemer jih je bilo le malo rešenih. S to nesrečo se je razkrila slaba kakovost gradbenih del na podeželju, kar je občutljivo vprašanje za Kitajsko, kjer je bilo več milijonov ljudi razlaščenih v večjih mestih med pripravami na odločilne dogodke, kot so olimpijske igre.
<P>
Druge skrb vzbujajoče zadeve, ki so bile že navedene, še bolj zaostrujejo to katastrofo: zaradi moči hidroelektrarn, kot je betonski jez pri kraju Zipingpu, se najbolj bojimo za 600 000 ljudi, ki živijo nižje ob reki. Potres je poškodoval tudi 391 vodnih zbiralnikov. Do zdaj ni bilo na voljo veliko podatkov o obratih za bogatenje plutonija na severovzhodu province Sečuan, kljub njihovi bližini epicentru, kar je prav tako zelo skrb vzbujajoče.
<P>
Ali ne bi bilo dobro opraviti neodvisno mednarodno oceno teh ključnih vprašanj, ker so kitajski organi še vedno nekoliko nejasni in dajejo le pomirjajoče uradne izjave?
<SPEAKER ID="338" NAME="Konrad Szymański">
v imenu skupine UEN. - (PL) Evropa mora ponuditi Kitajski čim več pomoči zaradi humanitarnih in političnih razlogov. Tudi jaz se strinjam z veliko poslanci v tem parlamentu, ki ostro nasprotujejo kruti politiki Kitajske v zvezi s Tibetom in kristjani. Menim, da bi se morali zelo odločno odzvati na vsako nasilje nad Tajvanom.
<P>
Vendar moramo na drugi strani izkoristiti vsako priložnost, da Kitajcem pokažemo, da to, kar zahtevamo od njihovih voditeljev, ni posledica sovraštva zoper njihovo državo in njene tradicije. Dokazati moramo, da je mogoče prijateljsko partnerstvo in zdaj je odlična priložnost za to. Zagotoviti moramo obsežno pomoč žrtvam in se odločno zavzeti za obnovo po nedavni nesreči. Velika napaka bi bila, če bi izpustili to priložnost za vzpostavitev zaupanja med Evropo in Kitajsko.
<SPEAKER ID="339" NAME="Patrick Louis">
v imenu skupine IND/DEM. - (FR) Gospa predsednica, gospe in gospodje, naravne nesreče nas zlasti užalostijo, ker povzročijo veliko žrtev, tako kot pred kratkim na Kitajskem in v Burmi. Opozarjajo nas na vrednost človeških življenj in da ne moremo nadzirati narave. Izražamo sočutje z vsemi žrtvami naravne ali politične katastrofe.
<P>
Eden od ciljev politikov je preprečevanje, da bi javne nesreče prizadele njihovo ljudstvo. Če torej ne morejo preprečiti naravnih nesreč, jih lahko poskušajo napovedati in opozoriti ljudi, zlasti pa morajo čim bolj zmanjšati tveganje z odgovorno politiko preprečevanja. Kitajska ustvarjalna infrastruktura, kot so ogromni jezovi in jedrske elektrarne, je na primer preživela. Vendar koliko časa bo zdržala? Ali ne bi bilo bolje uporabiti več manjših struktur, da bi se tveganje razpršilo, in bolj obveščati javnost o tveganjih, ki so povezana s tem?
<P>
Kljub temu so najbolj tragične razmere za kitajsko ljudstvo povezane s političnimi katastrofami. Čeprav priznavamo občudovanja vreden značaj teh delavnih in iznajdljivih ljudi ter njihovo prefinjeno kulturo, lahko obsojamo politična dejanja brez prevelikega poseganja v notranjo politiko. Njihova nesrečna politika enega otroka je velika katastrofa. Vpliva na otroke, veliko kmečkih družin, ki se morajo znebiti hčera, ki so šibek vir prihodkov ter ne prispevajo k zagotavljanju preživetja kmetij in upokojitvi, ali drugega otroka, ki v skladu s "Kreonovimi ukazi" nima pravice do obstoja. Popolnoma v nasprotju s spoštovanjem človekovih pravic je, če politični red ne dovoljuje, da imajo starši toliko otrok, kot jih želijo imeti. To je še en primer, ko se življenje ne obravnava kot vrednota, ampak zgolj kot korist. Naravna nesreča in politična katastrofa pa se združita, če se poruši streha šole, ki pod seboj pokoplje edinega otroka in so starši prepuščeni obupu.
<P>
Potem ko bo predvidoma 30 000 novinarjev prispelo v Peking na olimpijske igre, si morajo vzeti čas in preveriti dejansko stanje, ne le videza v tej državi, ki bi lahko zaradi prizadevanja za večjo moč in učinkovitost v celoti pozabila na spoštovanje človeških bitij, kar je resnična podlaga tega političnega reda.
<SPEAKER ID="340" NAME="Karsten Friedrich Hoppenstedt" AFFILIATION="PPE-DE">
(DE) Gospa predsednica, komisar, gospe in gospodje, med minutami tišine, ki so jih odredili kitajski organi, so ljudje na ulicah, avtobusih in v trgovinah obstali, pri čemer je bilo iz njihovih izrazov na obrazih jasno, da so njihova čustva iskrena. To je bilo precej drugače od običajnega obveznega skupinskega izražanja solidarnosti. Zakaj? Ker je lahko državna televizija poročala štiriindvajset ur na dan in vzbudila veliko sočutje zaradi nedojemljivega trpljenja ljudi na prizadetih območjih. To je zbudilo nov občutek solidarnosti na Kitajskem. Spoštovanje posameznikov je postalo ponovno aktualno, tudi med političnimi voditelji.
<P>
Edine pomembne nacionalne osrednje točke so bile do zdaj kitajska gospodarska rast in od nedavnega olimpijske igre, vendar zaradi sedanje nesreče te stvari praktično ne zanimajo več veliko ljudi. Kaj bi morala storiti mednarodna skupnost? Na to vprašanje smo delno že odgovorili. Poleg pošiljanja materialne pomoči, načrtov v primeru nesreče in seveda tehnične opreme je treba zbrati izkušnje, pridobljene po velikih potresih v Armeniji, kjer je življenje izgubilo več kot 100 000 ljudi in je bila poškodovana jedrska elektrarna, v Turčiji, kjer je izgubilo življenje več deset tisoč ljudi, in na Kitajskem leta 1976, kjer je umrlo več sto tisoč ljudi, ter uporabiti te skupne izkušnje za razvoj načel dobre prakse za mednarodno skupnost in jih uporabiti v korist Kitajske.
<P>
Vem, da ste že omenili, da bi zlasti zaradi morebitnih posledic na jezovih morali preveriti protipotresno varnost javnih zgradb, bolnišnic in šol. V zvezi s tem je mogoče narediti še veliko in ustrezno je treba povedati, katera pravila morajo veljati pri gradnji potresno varnih zgradb.
<P>
Kot član delegacije za odnose s Kitajsko se seveda pridružujem izrazom sožalja prejšnjih govornikov.
<SPEAKER ID="341" NAME="Edite Estrela" AFFILIATION="PSE">
(PT) Gospa predsednica, komisar, vsi obžalujemo, da se je zgodila nesreča, ki je opustošila južno Kitajsko. Več kot 50 000 ljudi je umrlo, 4,8 milijona pa jih je ostalo brez domov. Vsi sočustvujemo s prizadetimi družinami.
<P>
Ukrepanje Evropske unije je bilo primerno. Uporabila je mehanizem civilne zaščite in podprla kitajske organe. Mednarodna skupnost kot celota je prav tako zagotovila podporo. Kitajska še nikoli prej ni prejela toliko izrazov solidarnosti in ponudb za materialno podporo, ker tokrat kitajski organi niso poskušali skriti obsega tragedije. Prav nasprotno, zagotovili so potrebne informacije, dovolili dostop mednarodnim medijem ter na splošno ravnali pregledno in učinkovito, kar pa ne velja za Burmo.
<P>
Podnebne spremembe so temeljni razlog za povečanje števila naravnih nesreč. Naša naloga je, da preprečimo pretirano segrevanje planeta. Zato mora tudi Kitajska prispevati k zmanjševanju emisij CO2 s podpiranjem prizadevanja Evropske unije za sklenitev mednarodnega sporazuma do konference v Københavnu decembra 2009.
<SPEAKER ID="342" NAME="Bastiaan Belder" AFFILIATION="IND/DEM">
(NL) Kitajski mediji so poročali o grozljivih posledicah velikega potresa, ki je prizadel provinco Sečuan pred nekaj več kot enim tednom, pri čemer ta država še nikoli ni bila tako odprta. Znotraj države je ta odprtost organov povzročila izjemno solidarnost z žrtvami. Pokazala se je složna družba. Javilo se je več deset tisoč prostovoljcev. Reševalne ekipe so množično prihajale na prizadeta območja iz vseh provinc. Praktična pomoč na Kitajskem je bila največja doslej. Skratka, odprtost obrodi sadove.
<P>
Evropske institucije zato morajo poskrbeti, da bodo kitajski organi tudi v prihodnje tako odprti. To zagotovo velja za kritično vprašanje, ki je bilo že izpostavljeno na Kitajskem, in sicer, zakaj se je toliko šol porušilo. Kitajska je bila enako odprta do ostalega sveta. Kitajska vlada je na primer sprejela ponudbo Japonske, da zagotovi reševalno ekipo. Medtem je Tajvan obljubil 42 milijonov EUR pomoči za žrtve potresa. Resnično upam, da bo to sočutje povzročilo potrebno ureditev odnosov med Kitajsko in Tajvanom.
<P>
Odločno se strinjam s poslanci, ki so izrazili globoko sožalje zaradi nedojemljivega trpljenja Kitajcev, in sem zlasti hvaležen gospodu Sterckxu, ker je v imenu nas vseh podpisal v žalno knjigo na kitajskem predstavništvu v Bruslju. To v celoti podpiram.
<SPEAKER ID="343" NAME="Cornelis Visser" AFFILIATION="PPE-DE">
(NL) Najprej bi rad izrazil sožalje sorodnikom številnih žrtev naravne nesreče v provinci Sečuan 12. maja. Na srečo so kitajski organi ukrepali takoj po nesreči. Podpiram tudi odziv Evropske unije. Zato želim podpreti evropski instituciji, Komisijo in Svet, ter njun pristop, ki sta ga do zdaj uporabljali. Kitajska je najprej zavrnila tujo pomoč, potem pa je odprla svoje meje. Kitajski organi so sami dejali, da bi jim pri reševanju te obsežne nesreče koristila vsaka pomoč. Japonske, južnokorejske in ruske reševalne ekipe so že na prizadetem območju. Menim, da je dejstvo, da sosednji državi Singapur in Tajvan nudita pomoč, spodbujajoče. Politični odnosi s sosednjimi državami niso vedno dobri in to jih lahko izboljša.
<P>
Nacionalni in mednarodni mediji nesreči namenjajo veliko pozornosti. Veseli me, da je novinarjem omogočen dostop na prizadeto območje ter dana priložnost, da pišejo, kar želijo, in obveščajo preostali del države in svet. Preglednost je pomembna, da se dobi jasna predstava nesreče in zagotovi, da je območju nudena primerna pomoč. To omogoča večjo vključenost ostalega prebivalstva. Svoboden tisk in odgovorno vodenje sta običajno zelo povezana. Svobodni tisk lahko pravočasno poroča o pomanjkljivostih politik in te se lahko prilagodijo.
<P>
Treba je obravnavati tudi nadzor gradnje in upravljanja na tem območju. Lahko se pripravijo sklepi za prihodnje gradbene projekte ter priporočila za boljše upravljanje in boljše uradno organiziranje.
<P>
Preprečevanje naravnih nesreč in pripravljenost nanje sta glavni odgovornosti vlade. Tudi v mnogih evropskih državah se ti ustrezno organizirata šele v zadnjih letih. Na koncu Evropsko komisijo in Svet prosim, da Kitajski nudita pomoč pri usposabljanju organov oblasti in javne uprave za pripravo načrtov reševanja kriz in nesreč, če je to potrebno.
<SPEAKER ID="344" NAME="Alexandra Dobolyi" AFFILIATION="PSE">
(HU) Najlepša hvala, gospa predsednica. Vsak običajen človek je bil pretresen zaradi naravne nesreče, ki se je zgodila prejšnji teden na Daljnem vzhodu. Jasno je, da je svetovna pozornost usmerjena na te države.
<P>
Kitajska je zdaj v središču pozornosti javnosti: olimpijske igre v tem poletju, obisk kitajskega predsednika vlade v Tajvanu, potovanje dalajlame po Evropi in kako je bilo to potovanje sprejeto ter obisk Evropske komisije na Kitajskem so stvari, ki so prispevale k usmerjanju pozornosti na Kitajsko. Vendar zdaj ni čas, da bi govorili o bojkotih ali Tibetu.
<P>
V potresu z močjo 8. stopnje, ki je provinco Sečuan pustil v ruševinah, je umrlo 50 000 ljudi, milijoni preživelih pa so ostali brez doma, da ne omenjamo povzročene gospodarske škode. Zato vse institucije Evropske unije prosim, da se zagotovi vsa človeška pomoč, ki jo lahko nudimo, in tistim, ki jih je prizadela nesreča, omogoči dostop do človekoljubne pomoči, dokler jo bodo potrebovali.
<P>
Zahvalimo se reševalnim ekipam in humanitarnim organizacijam za njihovo pomoč; delali so brez prekinitve, da bi izboljšali položaj ljudi, ki živijo v tej regiji. Kitajskemu prebivalstvu moramo zagotoviti našo brezpogojno solidarnost in sočutje. Najlepša hvala.
<SPEAKER ID="345" NAME="Glyn Ford" AFFILIATION="PSE">
Gospa predsednica, 12. maja je v potresu stopnje 7,8 z epicentrom blizu mesta Čengdu v provinci Sečuan umrlo več kot 100 000 ljudi. Lahko le izrečemo sožalje vsem, ki so izgubili družinske člane, zlasti staršem, ki so izgubili otroke. Vendar so Kitajci za razliko od podobne tragedije v Burmi, ko so nekateri menili, da mora odgovornost za zaščito pomeniti neposredno mednarodno intervencijo, uporabili sredstva za izredne razmere ter vojake in zdravstveno osebje. Kitajska je sprejela tujo pomoč, vključno z japonskimi reševalci, ki zdaj delajo na tem območju, ter kitajskim in mednarodnim medijem omogočila spremljanje posledic nesreče.
<P>
Evropska unija je že prispevala 10 milijonov EUR pomoči, kot je dejal komisar Michel. Pozivamo Komisijo in Svet, da v prihodnjih mesecih in letih zadevni regiji zagotovita dodatno nujno pomoč, tehnično pomoč in podporo pri obnovi.
<SPEAKER ID="346" NAME="Józef Pinior" AFFILIATION="PSE">
Gospa predsednica, to je čas, ko Kitajski izražamo podporo in sožalje. V teh tragičnih dnevih smo videli žrtve; videli smo veliko tragedijo za kitajsko družbo.
<P>
Kitajski organi, državni voditelji ter voditelji provinc in strank, so name naredili velik vtis s svojim odzivom. Kitajska država se je odzvala razumno, kar je v takem času dobro.
<P>
Hkrati pa moram kot politik, ki se zavzema za človekove pravice, Parlamentu poročati, da je bilo po podatkih tibetanskega centra za človekove pravice in demokracijo 14. maja aretiranih 55 nun. Tudi to je v teh dneh realnost na Kitajskem. Potres ne sme postati izgovor za zlorabe človekovih pravic.
<SPEAKER ID="347" NAME="Csaba Sándor Tabajdi" AFFILIATION="PSE">
(HU) Gospa predsednica, grozni tragediji potresa na Kitajskem in ciklon, ki se je pred tem zgodil v Burmi, sta pretresli javnost po vsem svetu. Odziv držav po svetu je bil zgleden, države od Japonske do Združenih držav, od Rusije do Jordanije so zagotovile pomoč v višini več kot dveh milijard dolarjev.
<P>
Evropska unija in njene države članice so se takoj odzvale in tudi Komisija je odločno ukrepala, tako da je na Kitajsko poslala dva milijona EUR nujne pomoči ter sodelovala pri prizadevanjih za pomoč s pošiljanjem mobilnih bolnišničnih enot, zdravil, reševalne opreme in opreme za odstranjevanje ruševin. Hvalevredno je, da je tibetanska vlada v izgnanstvu v Indiji svoje privrženec pozvala, naj začasno ustavijo demonstracije proti Kitajski in prispevajo k pomoči za žrtve potresa.
<P>
Sredstva pomoči iz Madžarske, ki so bila prvotno namenjena Burmi, so bila zaradi izolacionističnega odnosa vojaške diktature v Burmi preusmerjena na Kitajsko. Kitajsko vodstvo je bilo za razliko od režima v Mjanmaru dovolj pametno, da je sprejelo tujo pomoč. Zelo pozitiven je bil tudi odgovoren način, na katerega se je Kitajska lotila obveščanja, in kaže na pomemben napredek, kar zadeva razvoj demokracije. Hvala za vašo pozornost.
<SPEAKER ID="348" NAME="Genowefa Grabowska" AFFILIATION="PSE">
(PL) Narava je znova pokazala, kako nemočno je človeštvo proti večjim naravnim nesrečam. Kitajska je država z največ prebivalstva na svetu, njeno gospodarstvo raste in navdušeno se pripravlja na prihajajoče olimpijske igre. Kljub temu jo je opustošil nedaven tragičen potres.
<P>
Kitajci to nesrečo primerjajo s preteklimi katastrofami, ki so spremljale glavne zgodovinske spremembe v tej državi. Nisem prepričana, da je to prava razlaga tega groznega dogodka. Kljub temu sem prepričana, da moramo biti v takem času solidarni do več deset tisoč običajnih moških, žensk in otrok, ki junaško preživljajo to osebno in nacionalno tragedijo. Zato ima Evropski parlament prav, ko Kitajcem danes pošilja jasno sporočilo, da jim poslanci tega parlamenta stojimo ob strani, da razumemo njihovo trpljenje in jim želimo pomagati. Navsezadnje je načelo solidarnosti ena od najpomembnejših temeljnih vrednot Unije.
<SPEAKER ID="349" NAME="Colm Burke" AFFILIATION="PPE-DE">
Gospa predsednica, Kitajski je treba čestitati za to, kako se je odzvala na to nesrečo. Zahvaljujem se tudi Evropski komisiji in Svetu, ker sta v primeru te tragedije na tak način ukrepala. Pozitivno je, da je Kitajska območje odprla vsem tistim, ki lahko pomagajo; upajmo, da bodo v prihodnosti to počeli tudi v povezavi z drugimi območji. Nudenje potrebnih informacij svetovnim medijem je pravilen korak naprej. Čestitam tudi medijem za poudarjanje obsega nesreče in potrebne pomoči.
<P>
Naj bo to tudi lekcija Kitajski, kako lahko uporabi svojo moč za izvajanje pritiska na druge režime, zlasti Burmo, in jih poskusi prepričati, da tudi oni potrebujejo pomoč svetovne skupnosti. Reševanje življenj je na Kitajskem prednostna naloga; naj se tudi drugi, kot je hunta v Burmi, učijo iz te izkušnje.
<SPEAKER ID="350" NAME="Bogdan Golik" AFFILIATION="PSE">
(PL) Gospa predsednica, rad bi izrekel iskreno sožalje vsem tistim, ki trpijo in ki so na Kitajskem izgubili ljubljene osebe. Izražam iskreno sožalje vsem, ki so izgubili otroke, žene ali može. Tudi sam sem bil prejšnji teden na Kitajskem, ko se je zgodila ta grozna nesreča. Bil sem v Pekingu in Šanghaju ter sem predstavljal Parlament na otvoritvi sejma prehrambene industrije. Nesreča se je zgodila v ponedeljek, ravno ko sem bil na poti tja. Takoj sem poslal sožalni pismi kitajskima veleposlanikoma na Poljskem in v Bruslju. Videl sem poročila o tragediji na televiziji in se zavedel, koliko človeškega trpljenja je bilo povzročenega. Videl sem tudi takojšnjo obsežno pomoč, ki so jo nudili prebivalci, vlada in vojska. Obseg prizadevanja je bil izjemen.
<P>
Rad bi izkoristil to priložnost, da se zahvalim Uniji in vsem državam članicam za pomoč, ki so jo nudile. Zahvaljujem se tudi Parlamentu za to potezo solidarnosti, ko je danes organiziral to razpravo. Prepričan sem, da bo pomoč še naprej potrebna.
<SPEAKER ID="351" NAME="Zbigniew Zaleski" AFFILIATION="PPE-DE">
(PL) Verjamem, da obstajata dva različna pristopa do Kitajske. Eden je nudenje pomoči po tej nesreči, ki jo je nedavno doletela. Ne moremo se odzvati drugače. Naša moralna dolžnost je, da pomagamo. Dejstvo, da smo v boljšem finančnem in gospodarskem položaju, je še dodaten razlog za nudenje pomoči. To enostavno moramo storiti.
<P>
Drug pristop pomeni, da se moramo nenehno zavedati, da je treba Kitajcem pomagati v normalnih časih. S tem mislim, da moramo v času, ko ji ne grozi naravna nesreča, pomagati kitajskemu ljudstvu, tako da voditelje opozarjamo na pravice njihovih državljanov. Pri tem moramo biti zelo odločni. V obeh primerih se moramo ustrezno odzvati. Tako bodo stvari zelo jasne. Menim, da se bo kitajsko ljudstvo zavedalo našega prizadevanja in nam bo zanj hvaležno.
<SPEAKER ID="352" NAME="Janez Lenarčič">
predsedujoči Svetu. - Mislim, da je zelo pomembno, da se je Evropski parlament odločil opraviti to razpravo danes, na temo naravne katastrofe na Kitajskem. Predvsem zato, da se lahko Kitajski pošlje sporočilo, po eni strani sočustvovanja Evropske unije in, kot je dejala spoštovana gospa Grabowska, sporočilo solidarnosti Evropske unije Kitajski in njenemu ljudstvu.
<P>
Razlika je očitna tudi v tonu razprave, ki je potekala pod to točko, in razprave pod točko neposredno pred tem. In del razlogov za to je seveda tudi v ravnanju kitajskega vodstva, za katerega lahko resnično rečemo, da se JE odzvalo na to hudo katastrofo hitro in učinkovito, angažiralo velik, precejšen del svojih nacionalnih virov, imenovalo oziroma postavilo za koordinatorja pomoči predsednika vlade osebno. Za uspešno obvladovanje težav je vsekakor potrebna dobra koordinacija in ta je očitno bila vzpostavljena.
<P>
Tudi mediji so javnost redno obveščali, nacionalno in mednarodno javnost, o razvoju dogodkov, tudi tujim novinarjem je bil omogočen dostop do prizadetih območij pa tudi nekaterim tujim strokovnjakom, po naših informacijah, med drugim iz Japonske.
<P>
Torej mislim, da lahko z zadovoljstvom ugotovimo, da so kitajske oblasti pri soočanju s to hudo nesrečo in pri nudenju pomoči svojemu prebivalstvu dobro organizirane, in predvsem tudi, da so pripravljene sprejeti tujo pomoč, tudi našo. In zagotavljam vam, da bo Svet še naprej na razpolago za nudenje potrebne pomoči.
<SPEAKER ID="353" NAME="Louis Michel">
komisar. - (FR) Gospa predsednica, zelo kratek bom; lahko ste prepričani, da bom ustrezno upošteval vaše pripombe, in želim vam odgovoriti, da bomo seveda še vedno pripravljeni pomoči, ki smo jo že namenili, dodati pomoč na podlagi analize potreb.
<P>
Poleg tega menim, da vsi podpirajo odziv Kitajske in odprtost organov v zvezi z dostopom in preglednostjo. Pri tem mislim zlasti dostop medijev.
<P>
Nadaljeval bi z zamislijo, ki jo je sprožila gospa Flautre, in sicer predlogom, da se zagotovi skupina mednarodnih strokovnjakov za oceno stranskih tveganj in škode, zlasti v povezavi z jedrskimi objekti in napravami. Menim, da bi bilo dobro posredovati to sporočilo. Seveda to ni obvezno, vendar mislim, da bi bilo dobro začeti razprave s kitajskimi organi v ta namen.
<SPEAKER ID="354" NAME="Predsednica">
Prejela sem šest predlogov resolucij, vloženih v skladu s členom 103(2) Poslovnika.
<P>
Ta razprava je končana.
<P>
Glasovanje bo potekalo v četrtek ob 12.00.
