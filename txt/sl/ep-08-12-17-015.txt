<CHAPTER ID="015">
Pristop Sveta k reviziji Uredbe OLAF (razprava) 
<SPEAKER ID="342" NAME="Predsednik">
Naslednja točka je razprava o vprašanju Sveta za ustni odgovor, ki ga je zastavila gospa Gräßle v imenu Odbora za proračunski nadzor glede pristopa Sveta k reviziji uredbe OLAF - B6-0492/2008).
<SPEAKER ID="343" NAME="Ingeborg Gräßle" LANGUAGE="DE">
Gospod predsednik, gospe in gospodje Sveta, komisar, gospe in gospodje, kot poročevalka za OLAF, Evropski urad za boj proti goljufijam, sem prišla do zanimivih ugotovitev, na primer, da vsi govorijo o boju proti goljufijam, vendar nihče ničesar ne ukrene. Druga ugotovitev je, da države članice skrbno pazijo na vsa svoja plačila Evropski uniji do zadnjega centa, ko pa je treba ta denar porabiti, vsi postanejo bolj radodarni in goljufom še olajšajo delo, na primer s tem, ko v povprečju še vedno traja 36 mesecev, da Evropski uniji sploh poročajo o nepravilnostih. Evropski parlament je mnenja, da je to nesprejemljivo. Želimo si učinkovitega boja proti goljufijam, ki vključuje tudi preprečevanje. Želimo, da države članice vključijo boj proti goljufijam v program, prav tako pa želimo, da pride do skupne razprave o tem, kaj potrebujemo in kakšni so problemi.
<P>
Želimo, da nacionalni sodni organi pokažejo več zanimanja pri upoštevanju rezultatov preiskav OLAF. Odpraviti je treba zakonodajne pomanjkljivosti, ki so jih do sedaj izkoriščali prevaranti. Evropska sredstva morajo biti obravnavana enako kot nacionalna sredstva. Želimo neodvisen urad z viri in pravnimi podlagami, potrebnimi za opravljanje tega dela. Želimo urad, ki lahko tiho in učinkovito sodeluje z državami članicami.
<P>
Naše mnenje o pravni podlagi, Uredbi 1073/99, se nanaša na vsa ta vprašanja. Prosimo, da bi bila ta uredba - ki predstavlja bistvo OLAF - skupaj s Svetom še dodatno razširjena. Svet pozivamo, da vključi naše mnenje in začne s pogovori o dodatni razširitvi te uredbe. Želimo zagotoviti rešitve za probleme urada OLAF.
<P>
Rada bi se zahvalila vsem skupinam v Parlamentu, ker so to tudi podprli v obliki resolucije, o kateri bomo jutri glasovali. Pozivam francosko in češko predsedstvo, da sprejmeta žogo, ki jo je podal Parlament in jo vrneta nazaj. V naših predlogih smo upoštevali tudi rešitve, ki jih je pripravila in predložila delovna skupina Sveta. Zagotavljam vam, da je v našem interesu čim hitreje zaključiti to uredbo in da smo pripravljeni na sodelovanje v konstruktivnih razpravah na podlagi naših predlogov.
<P>
Konsolidiranje pravnih podlag OLAF, kot to predvideva Svet, bi pomenilo zapravljanje časa za negotove rezultate. OLAF bo kmalu praznoval 10. obletnico. Konsolidiranje bi pomenilo še dodatnih 10 let, ne da bi se pri tem izboljšala pravna podlaga. Na boj proti goljufijam gledamo preveč resno, da bi to dopustili. Zaradi tega sedaj želimo storiti, kar je možno, v sodelovanju s Svetom. Hvala lepa.
<SPEAKER ID="344" NAME="Rama Yade">
predsednica Sveta. - (FR) Gospod predsednik, gospa Gräßle, najprej vas želim spomniti na to, kolikšen pomen Svet pripisuje boju proti goljufijam in varstvu finančnih interesov Evropske unije. Svet meni, da ni dovolj, če so uredbe, ki se nanašajo na Evropski urad za boj proti goljufijam, ustrezne, ampak morajo biti tudi dosledne.
<P>
V tem kontekstu ne smemo pozabiti na povabilo Sveta v letu 2007 za predstavitev konsolidiranega pravnega instrumenta, s katerim bi bilo mogoče zagotoviti jasnost, ki si jo vsi želimo. Svet je upošteval spremembe Evropskega parlamenta, sprejete 20. novembra, ki se nanašajo na spremembo pravil za preiskave OLAF in razprave na to temo, ki so pred tem potekale v Odboru za proračunski nadzor.
<P>
Svet je prav tako upošteval stališče 44 resolucije Evropskega parlamenta z dne 23. oktobra 2008, pripravljeno na prvi obravnavi proračuna za leto 2009, ki se nanaša na isto vprašanje. Vprašanje delovnega načrta Sveta je že bilo izpostavljeno v proračunskem trialogu 13. novembra in na posvetovanju z Evropskem parlamentom 21. novembra, ki se ga je udeležil moj kolega gospod Woerth, predsednik sveta Ecofin (proračun).
<P>
Na tem trialogu je, v odgovor na pomisleke Sveta, za katere mislim, da predstavljajo tudi pomisleke Evropskega parlamenta, Komisija najavila, da bo predstavila delovni dokument o vprašanju konsolidacije uredb OLAF v začetku prihodnjega leta. Zato lahko z veseljem ponovno potrdim, kar je Svet navedel v trialogu 13. novembra in na posvetovanju 21. Novembra, in sicer, da bo Svet skrbno in pozorno preučil rezultat dela Evropskega parlamenta v zvezi s predlagano spremembo Uredbe št. 1073/1999 in delovni dokument Komisije.
<P>
Upam, da bom še imela priložnost spregovoriti in se odzvati na vse vaše pripombe pred 18.00. Se opravičujem v naprej, ker bom takrat morala oditi.
<SPEAKER ID="345" NAME="Jean-Pierre Audy">
v imenu skupine PPE-DE. - (FR) Gospod Predsednik, gospa Yade, gospe in gospodje, Evropska komisija mora zaščititi finančne interese Evropske unije, hkrati pa je v skladu s Pogodbami za to soodgovorna z državami članicami. Komisija - obžalujem, da so njeni stoli prazni - ima pomembne pristojnosti, s katerimi se lahko bori proti goljufijam, korupciji in vsem drugim nezakonitim dejavnostim, ki ogrožajo finančne interese Unije.
<P>
Spomnimo se, da je ravno odstop Komisije gospoda Santerja marca 1999 pripeljal do ustanovitve urada za boj proti goljufijam ali OLAF, katerega deseto obletnico bomo praznovali naslednje leto.
<P>
Moja odlična kolegica gospa Gräßle ima prav, ko trdi, da je Svet odgovoren za vprašanje dolgo pričakovane revizije uredbe iz leta 1999, saj je že od takrat na podlagi ocene Komisije, da je treba oceno opraviti tri leta po ustanovitvi urada, predviden pregled te uredbe, ki jo je bilo treba sprejeti. Vaš odgovor, gospa Yade, je spodbuden. Gre za dosleden odgovor.
<P>
Ta ocena je bila opravljena leta 2003 in imamo predlog uredbe. Sedaj je nujno, da ta mehanizem preoblikujemo v skladno celoto, tako za notranje, kot tudi za zunanje preiskave in za splošne naloge OLAF. Obstaja uredba št. 1073 iz leta 1999, imamo pa tudi uredbo iz leta 1996 o preverjanjih in kontroli na mestu samem, ki jih izvaja Komisija, in tisto iz leta 1995 o varstvu finančnih interesov Unije.
<P>
Ocena iz leta 2005 je vsebovala 17 predlogov, vključno z ustanovitvijo evropskega tožilstva, saj čeprav ima OLAF pooblastila za preiskovanje, je ravno administracija tista, ki je ne nadzoruje neodvisni pravosodni organ. Ta organ bi lahko predstavljal tako zaščito za preiskovane posameznike, kot tudi podpora za OLAF. Kakšen je potem resničen namen OLAF? Pomagati do pravičnega sodstva, in če je tako, do kakšnega evropskega kazenskega pravosodja? Ali gre za poseben administrativni oddelek? Še veliko dela bo treba opraviti. Hvala vam, gospa Yade za spodbudo, ki ste jo izrekli danes.
<SPEAKER ID="346" NAME="Herbert Bösch">
v imenu skupine PSE. - (DE) Gospod predsednik, kot je že poročevalka upravičeno izpostavila, Svet zanemarja svojo dolžnost varovanja finančnih interesov Unije. Gospa Yade, ni pomembno, katere pogodbe so sedaj konsolidirane in katere niso, ampak to, da začnete s pogovori. Če sedaj ne boste začeli s pogajanji, boste namerno preložili reformo boja proti goljufijam na evropski ravni na naslednje parlamentarno obdobje in to dobro veste. Junija bomo morali vsi povedati našim volivcem, da države članice pri tem nimajo nobenega interesa; navedemo jim lahko kar nekaj primerov.
<P>
Glede goljufij na področju DDV, ki Nemčijo na primer stanejo 16-18 milijard EUR letno, bi s preoblikovanim OLAF imeli možnost, da izvedemo ustrezne ukrepe proti goljufijam. Vendar je tudi najboljši organ proti goljufijam nemočen, če mu države članice ne posredujejo informacij.
<P>
V zvezi z nadaljnjim spremljanjem primerov OLAF, moramo večkrat tipati naokrog v temi, saj nam nacionalni organi niso povedali, kakšni ukrepi so bili izvedeni na podlagi rezultatov preiskav OLAF. V zvezi s tem je treba ukrepati.
<P>
Kot nekdo, ki je sodeloval tudi v letu 1999, lahko povem, da je bila najpomembnejša stvar, ki smo jo zapisali v Uredbo 1073/99, da je treba to enoto proti goljufijam, ki je v zadnjih letih dobro delala, po nekaj letih preoblikovati. Tega ni mogoče odložiti; danes želim Svet opozoriti na to.
<SPEAKER ID="347" NAME="Bart Staes">
v imenu skupine Verts/ALE. - (NL) Gospod predsednik, predsednik Sveta, gospe in gospodje, zelo pozorno sem prisluhnil vašim odzivom. Rekli ste, da boste te predloge preučili zelo pozorno, avec la plus grande attention. Žal mi je, vendar moram povedati, da nam ta odgovor ne zadostuje.
<P>
Opravili smo vašo domačo nalogo. Poročilo gospe Gräßle smo odobrili na prvi obravnavi. To smo storili zaradi pomanjkljivosti v trenutni zakonodaji. Te napake smo skušali odpraviti in gospod Bösch ima prav, ko pravi, da smo se soočili s številnimi izzivi. Šele pred kratkim smo odobrili poročilo o goljufijah na področju DDV. Obseg davčnih prevar v Evropski uniji je nekje med 200 in 250 milijardami EUR.
<P>
Zato potrebujemo razumno zakonodajo. Tako vi, gospa Yade, kot tudi Svet, morate opraviti svoje delo. Želim, da ste nekoliko natančnejši glede časovnih okvirov, v katerih namerava Svet obravnavati ta dokument, saj je to izjemno pomembno.
<SPEAKER ID="348" NAME="José Javier Pomés Ruiz" AFFILIATION="PPE-DE">
(ES) Gospod predsednik, hvaležen sem gospe Yade, ker je prisotna na tej razpravi o temi, ki močno skrbi državljane.
<P>
Parlamentu se izteka mandat, v katerem smo poskušali davkoplačevalcem povedati, da preverjamo stanje na tem področju in da to počnemo po najboljših močeh. Priznavamo, da prihaja do napak, stvari pa niso vedno korektno opravljene, predvsem pa smo izračunali znesek goljufij in delamo vse, kar je v naših močeh. Prav zaradi tega smo pred desetimi leti ustanovili OLAF, Evropski urad za boj proti goljufijam. Sedaj ta urad nujno potrebuje ustrezen pravni okvir.
<P>
Gospa Yade, če pravite, da bi morali počakati na Komisijo, da pripravi svoje poročilo, ter šele nato začeti s pogajanji glede dokončnega statuta OLAF, bomo zapravljali dragocen čas. Volitve so vse bližje in potem bomo začeli z novim parlamentarnim mandatom. Sporočilo, ki ga želimo poslati evropskim državljanom je, da smo vsi tu - Svet, francosko in češko predsedstvo, ta Parlament in Komisija - zavezani k zaustavitvi tovrstnih goljufij, ki obstajajo v državah v razvoju, pa tudi v visoko razvitih državah.
<P>
Hvala vam gospa Yade, da ste bili prisotni na tej razpravi, hkrati pa obžalujem, da ni prisotna tudi Komisija.
<SPEAKER ID="349" NAME="Inés Ayala Sender" AFFILIATION="PSE">
(ES) Gospod predsednik, tudi sama pozdravljam predlog gospe Gräßle v imenu Odbora za proračunski nadzor, da nadaljujemo in vršimo pritisk, tako da bo mogoče zakonodajo, ki jo bomo sprejeli glede OLAF, kar se da hitro začeti izvajati.
<P>
Zato sem tudi hvaležna, da je gospa Yade prisotna, saj predlog, ki ga je sprejel Parlament, upravičeno vztraja na tem, da je treba zagotoviti in varovati pravice ljudi, ki so vključeni v preiskave OLAF, da veljajo za nedolžne in da jim je omogočena obramba, kot tudi pravice do informacij.
<P>
Predvsem pa je treba določiti jasnejša in preglednejša pravila, kot tudi kodeks ravnanja, ki ga moramo čim prej posredovati vsem državljanom. V zvezi s tem smo hvaležni za pobudo gospe Gräßle in za podporo, ki ji jo je izrekel Odbor za proračunski nadzor.
<P>
Seveda resno pozivamo Svet, da skuša čim prej deblokirati pogajanja, da bo mogoče nadaljevati z njimi, če je le možno, pred koncem tega parlamentarnega mandata - z drugimi besedami, pred naslednjimi volitvami. To bo ključnega pomena, če želimo zagotoviti vse pravice, ki jih bo Parlament okrepil na podlagi poročila gospe Gräßle.
<SPEAKER ID="350" NAME="Paul Rübig" AFFILIATION="PPE-DE">
(DE) Gospod predsednik, gospa Yade, gospe in gospodje, volitve v Evropski parlament bodo spet potekale prihodnje leto, napačno informiranje pa se razbohoti ravno med pripravami na volitve. Zato želimo hitro reformo OLAF. Primere napak in napačne informiranosti, ki se uporabljajo v škodo Evropske unije, je treba jasno in nedvoumno določiti. Verjamem, da evropska javnost rabi to podporo in to jasnost.
<SPEAKER ID="351" NAME="Markus Pieper" AFFILIATION="PPE-DE">
(DE) Gospod predsednik, predsednik Sveta, kot član Odbora za regionalni razvoj razumem pomembnost dela OLAF na področju strukturnih skladov. Zadnje poročilo o finančnih interesih Skupnosti navaja prek 3 800 primerov kršitev, kar predstavlja povečanje za 19 % v primerjavi z letom 2006. Ta znesek znaša 828 milijonov EUR, 17 % več kot prejšnje leto.
<P>
Prav zaradi tega mora Svet sedaj izboljšati boj proti goljufijam, in sicer z izvedbo celovite reforme pravne podlage, ne pa z izvajanjem kozmetičnih operacij obstoječih besedil.
<P>
Če Svet v zvezi s tem misli resno, si mora prizadevati tudi za izboljšanje svojega sistema poročanja. Vse do sedaj so države članice izkoriščale obdobje 36 mesecev, preden so obvestile OLAF o nepravilnostih. Hitro je treba zagotoviti zanesljive podatke v elektronski obliki, da bo lahko OLAF učinkovito opravljal svoje delo. To dolgujemo vsem vpletenim - davkoplačevalcem, pa tudi tistim, ki porabljajo sredstva EU po najboljšem znanju in najboljši vesti.
<SPEAKER ID="352" NAME="Mairead McGuinness" AFFILIATION="PPE-DE">
Gospod predsednik, bom zelo kratka. Prihitela sem podpreti gospo Gräßle v njenih prizadevanjih in menim, da to danes počnemo vsi. Slišali smo, da ugled Evropske unije kvari prepričanje, da je goljufanje dopuščeno. Vse, kar bi okrepilo in izboljšalo učinkovitost OLAF, je dobrodošlo in moramo podpreti. S temi besedami čestitam gospe Gräßle za njena prizadevanja, Svet in Komisijo pa pozivam, da pazljivo prisluhneta.
<SPEAKER ID="353" NAME="Rama Yade">
predsednica Sveta. - (FR) Gospod predsednik, gospe in gospodje, v celoti razumem pomisleke Evropskega parlamenta. Svet je sedaj dobil rezultate prve obravnave Evropskega parlamenta. Pri tem, kako Svet -, ki je opravil svoje delo s tem, ko je pozval h konsolidaciji zakonodaje iz leta 2007 - deluje in funkcionira obstaja določena logika, kar pomeni, da potrebuje dokumente, ki jih pripravlja Komisija, preden da lahko nadaljuje. Vse dokler Komisija tega dela ne bo posredovala Svetu, sem vam dolžna povedati, da bomo morali počakati na to.
<P>
Prepričana sem, da ko bomo imeli delovni dokument o konsolidaciji zakonodaje o OLAF, kot je napovedala Komisija, bomo lahko hitro napredovali pri vprašanju reforme. Vendar pa potrebujemo ta dokument in Parlament se lahko zanese na Svet, da si bo pri tej zadevi prizadeval za napredek, ob izkazovanju običajnega spoštovanja do dobrega institucionalnega sodelovanja, da bi tako za OLAF zagotovil kar se da jasen pravni okvir.
<SPEAKER ID="354" NAME="Predsednik">
Prejel sem en predlog resolucije, predložene v skladu s členom 108(5) Poslovnika.
<P>
Razprava je zaključena.
<P>
Glasovanje bo potekalo v četrtek, 18. decembra 2008.
<P>
(Seja je bila za nekaj trenutkov prekinjena)
