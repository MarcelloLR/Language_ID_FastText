<CHAPTER ID="020">
Položaj žensk na podeželskih območjih EU (razprava)
<SPEAKER ID="385" NAME="Predsednik">
Naslednja točka je poročilo Christe Klaß v imenu odbora za pravice žensk in enakost spolov o položaju žensk na podeželskih območjih EU.
<SPEAKER ID="386" NAME="Christa Klaß" LANGUAGE="DE">
Gospod predsednik, komisar, gospe in gospodje pod naslovom "Ženske na podeželskih območjih EU" smo v odboru za pravice žensk in enakost spolov skupno zbirali dejstva in predloge za rešitve. Zahvaljujem se kolegom poslancem in sekretariatu za podporo.
<P>
V Nemčiji imamo izraz "podeželsko dekle". V preteklosti je še bolj kot danes imel vsak svojo predstavo o tem, kaj pomeni. Nekateri pravijo, da so to ustvarjalne, zanesljive ženske, zelo načelne in globoko verne. Drugi pravijo, da so to ženske, ki ne sledijo času, vedo malo ali nič in so neumne ali morda tudi naivne.
<P>
Nobeden od teh opisov ne zajame bistva. Podeželska območja dejansko omogočajo najboljše razmere za izpolnjeno življenje, za družine, vključene v podeželske skupnosti, povezane z naravo in okoljem. Dandanes se dobro zavedamo, da so načini življenja žensk zelo različni. Ženske morajo biti tudi prilagodljive, vendar jih življenjske razmere ne smejo bremeniti ali omejevati. Danes želijo ženske biti dejavna delovna sila in prav tako želijo imeti družine. Danes želimo in lahko imamo oboje. Politika in družba morata ustvariti okvirne razmere za to.
<P>
Življenje na podeželju nudi priložnost in seveda ustvarja tveganja. Po preučevanju dejstev se ženske na podlagi osebne odločitve selijo na mestna območja ali ostanejo v vaseh. Statistični podatki dokazujejo, da vasi najprej zapustijo bolj izobražene ženske. Za njimi ostajajo prazni otroški vrtci in šole ter nazadnje vasi s starejšim prebivalstvom in prazne vasi. Odločitve žensk imajo zato tudi demografske razsežnosti.
<P>
Po izračunih Komisije izhaja 45 % bruto dodane vrednosti iz podeželskih regij in 53 % tistih, ki imajo službo, živi v njih. Podeželska območja imajo tudi gospodarsko razsežnost.
<P>
Zato je treba uporabiti in nadgraditi celotne razvojne možnosti. Ni več dovolj razpravljati o prihodnosti žensk na podeželju samo v okviru skupne kmetijske politike. Ženske še vedno delajo kot kmetovalke, vendar so tudi zaposlene in plačane uslužbenke ter zelo pogosto pomagajo možem v malih in srednje velikih podjetjih ali so celo same samostojne podjetnice. Velike pomanjkljivosti je treba tukaj še odpraviti. Položaj žensk in zakoncev, ki pomagajo v malih in srednje velikih podjetjih, se mora uravnotežiti v socialnem sektorju, zato da je poskrbljeno za primer bolezni ali starost.
<P>

<P>
Na ženske vpliva zlasti pomanjkanje infrastrukture na podeželskih območjih. Ženske združujejo družino in delo, kar vključuje vožnjo otrok od šole do dejavnosti v prostem času, skrb za starejšo generacijo in ohranjanje lastnih zanimanj. Dejstvo, da imajo podeželska območja pomanjkljivo infrastrukturo, tj. pomanjkanje cest, pošt, zdravstvenih storitev, gasilskih služb in zdravnikov za nujne primere, je že zelo dolgo znano. Dejstvo, da nastajajo še dodatne težave pri na primer oskrbi s širokopasovnim internetom, ni sprejemljivo. Tudi ženske potrebujejo hiter dostop prek digitalne naročniške zanke, da lahko sodelujejo na veliko področjih dejavnosti.
<P>
Sodelovanje žensk v javnem življenju, tj. v lokalnih svetih, pobudah in združenjih, lahko prispeva k spremembam. Tudi na podeželskih območjih je treba doseči enakovredno sodelovanje žensk. Končujem s še enim pozivom, tj., da vključite ženske v organe za sprejemanje odločitev. One najbolje vedo, kaj je treba spremeniti, ker se s tem ukvarjajo ter se spopadajo z delom in družino, medtem ko moški delajo samo eno ali drugo.
<SPEAKER ID="387" NAME="Mariann Fischer Boel">
komisarka. - Gospod predsednik, zahvaljujem se poročevalki gospe Klaß in komisarjem odbora za pravice žensk in enakost spolov za njihovo samoiniciativno poročilo. Zavedamo se, da ohranjanje vprašanja enakosti spolov visoko na dnevnem redu zahteva stalna prizadevanja. Menim, da je Evropski parlament v zvezi s tem vodilna institucija in izražam spoštovanje opravljenemu delu, ki pomaga proslaviti mednarodni dan žena leta 2008, vključno s konferenco prejšnji teden.
<P>
V celoti se strinjam, da morajo imeti ženske na podeželju dejanske možnosti ter da se jih mora spodbujati k uporabi vseh navedenih možnosti. Na splošno se zato strinjam, da ženske na podeželskih območjih potrebujejo določeno politično pozornost, in zadovoljna sem, da se to načelo uresničuje prek strateških smernic Skupnosti za razvoj podeželja v okviru tretje osi, pri kateri je ključno spodbujanje vključevanja žensk na trg dela.
<P>
Podeželsko gospodarstvo potrebuje ženske zato, da bo dohajalo gospodarsko rast v preostali družbi in tudi zagotavljalo trajnostni razvoj podeželja, pri čemer družine in podjetja dejansko vidijo prihodnost v tem, da ostanejo na podeželju.
<P>
Preden odgovorim na nekatera določena vprašanja, izpostavljena v tem poročilu, poudarjam, da je načelo spodbujanja enakosti med moškimi in ženskami pomembno za drugi steber skupne kmetijske politike. V praksi ga uporabljamo na dva glavna načina. Prvi je ustvarjanje gospodarske priložnosti za ženske na primer s spodbujanjem podjetništva žensk.
<P>
V zvezi s programi razvoja podeželja v obdobju 2007-2013 je pomembno, da so nekatere države članice izdale posebne ukrepe za ženske, druge države članice bodo dale prednost prijavam žensk v okviru nekaterih ukrepov.
<P>
Drugi vidik izboljšanja kakovosti življenja na podeželju je narediti podeželje ženskam prijazno, izboljšati življenje žensk na podeželskih območjih in ženskam omogočiti bolje izkoristiti svoje možnosti. Razvoj podeželja na primer podpira financiranje centrov za dnevno varstvo otrok na podeželju, zato da imajo žensko možnost ostati tam, vendar hkrati tudi možnost za službo. Menim, da so to primeri ukrepov skupne kmetijske politike, ki prispevajo k izboljšanju položaja žensk na podeželskih območjih.
<P>
V zvezi s tem bi poudarila tudi program LEADER, ki prispeva k izboljšanju sodelovanja žensk pri postopku sprejemanja odločitev v lokalnih akcijskih skupinah. Dejansko je število projektov, ki jih vodijo ženske pri programu LEADER, večje od števila projektov, ki jih vodijo moški: v obdobju 2003-2005 sta bili povprečno med tremi upravičenci dve ženski.
<P>
V zvezi z določenimi zahtevami, vključenimi v poročilo, se strinjam, da je treba spremljati in ovrednotiti vključevanje vidika spola v programe za razvoj podeželja. Kazalniki, ki bodo pokazali rezultate in vplive nekaterih ukrepov prav tako v obdobju 2007-2013, so razdeljeni na spol in iz njih bomo črpali potrebne informacije.
<P>
Navajam še eno točko, ki dejansko ni povezana s podeželskimi območji. Komisija je uvedla oceno učinkov kot del pregleda direktive 86/613/EGS, ki obravnava načelo enakopravne obravnave med samozaposlenimi moškimi in ženskami, vključno s tistimi v kmetijstvu.
<P>
Pomembna točka je zaščita samozaposlenih žensk med nosečnostjo in materinstvom. Pregled direktive je določen z zakonodajnim delovnim programom Komisije za leto 2008 in to bo še ena priložnost, da podpremo in izboljšamo položaj žensk na podeželskih območjih.
<P>
Še enkrat se zahvaljujem poročevalcem in vsem tistim, ki so prispevali k zelo pomembnemu vprašanju.
<SPEAKER ID="388" NAME="Edit Bauer">
v imenu skupine PPE-DE. - (HU) Gospod predsednik, komisarka, gospe in gospodje, veliko je bilo povedano o položaju žensk prejšnji teden v povezavi z 8. marcem. Poleg praznih besed so nekateri govorili o težavah, ki se skrivajo za povprečji in postanejo vidne, če jih obravnavamo strukturirano. Ženske ne živijo v istih okoliščinah, njihove naravne sposobnosti nihajo in prav tako možnosti, ki jih imajo, ter težave, s katerimi se soočajo. Ženske, ki živijo na podeželskih območjih, so prav tako raznolike, čeprav imajo nekatere skupne težave, se nekatere težave pojavljajo samo v določenih družbenih slojih ali skupinah.
<P>
Poročilo gospe Klaß se razlikuje od poročil, zasnovanih bolj splošno, v tem, da jasno in podrobno obravnava težave, s katerimi se soočajo podeželske ženske, in pomanjkljivosti politike v zvezi s tem. Ni si smiselno zastavljati ciljev, ki bi jih želeli doseči glede zaposlovanja žensk, če niso urejene osnovne storitve, ki v zvezi s tem omogočajo prilagodljivost, kot je na primer prometna infrastruktura. Položaj žensk, ki živijo na podeželskih območjih, je na splošno težavnejši, saj so pogosteje pripravljene sprejeti prikrita, neplačana dela brez zavarovanja in zaščite na primer na družinskih kmetijah. V praksi to povzroči nejasen pravni položaj teh žensk v zvezi z materinstvom, boleznijo in s starostjo povezanimi ugodnostmi.
<P>
Ta vprašanja še niso rešena, vendar je medtem odseljevanje s podeželskih na mestna območja, ki omogočajo boljše življenjske razmere, dejansko nemogoče ustaviti. Strinjam se s poročevalko, da je treba bolj upoštevati položaj podeželskih žensk pri razdeljevanju in razvrščanju evropskih finančnih sredstev. Če pri tem ne bomo uspešni, lahko ima to daljnosežne posledice. Hvala.
<SPEAKER ID="389" NAME="Iratxe García Pérez">
v imenu skupine PSE. - (ES) Gospod predsednik, to poročilo razloži resničnost položaja žensk na podeželskih območjih EU in se s tem odziva na pomembne izzive v zvezi z dodatnimi težavami žensk, ki živijo v tem okolju.
<P>
Govorimo o polovici prebivalstva na teh območjih, zato je vključevanje spola v podeželski sektor prednostna naloga za spodbujanje enakopravnosti med moškimi in ženskami ter omogočanje gospodarskega in družbenega razvoja na podeželju.
<P>
Ženske se soočajo z dejanskimi težavami pri vključevanju na trg dela ali usklajevanju dela in družinskega življenja, vendar so te težave še hujše, kadar govorimo o podeželskem okolju. Zato je treba spodbujati pobude in politike, ki rešujejo te izzive za učinkovite enakovredne priložnosti.
<P>
Kljub nesoglasjem se lahko strinjamo, da ženske na podeželskih območjih potrebujejo posebno skupno politično pozornost, spodbujanje pobud za razvoj podeželja, ki jim pomagajo sodelovati v gospodarskem in družabnem življenju in zmanjšujejo odseljevanje žensk s podeželja v mesto, ki je zelo skrb vzbujajoča resničnost.
<P>
Hvaležni smo ženskam iz naših vasi, ki so neprecenljivo in skoraj neopazno prispevale k razvoju podeželja. Njihovo priznanje mora potekati hkrati s politikami, ki jih vodijo države članice ter regionalni in lokalni organi, ki pospešujejo izboljšanje življenjskih razmer in odstranjujejo ovire, ki zdaj obstajajo.
<P>
Zato so širjenje javnih storitev, izboljšanje usposabljanja, dostop do novih tehnologij in podpora izvirnim poslovnim projektom temeljni za doseganje teh ciljev.
<P>
Pozivamo tudi države članice, da razvijejo pravni institut za solastništvo, s čimer bi zagotovile priznanje pravic žensk v kmetijskem sektorju v celoti. To je edini način, s katerim bomo lahko zagotovili, da bodo enake možnosti postale resničnost za evropske ženske na podeželju.
<SPEAKER ID="390" NAME="Jan Tadeusz Masiel" LANGUAGE="PL">
Gospod predsednik, najprej čestitam poročevalki, ker je začela tako pomembno zadevo, kot je izboljšanje položaja žensk na podeželskih območjih. Pred kratkim smo razpravljali o zadevah v zvezi z demografsko prihodnostjo Evrope. Našteli smo veliko razlogov za njeno žalostno podobo. Težava je še resnejša na podeželskih območjih.
<P>
Narediti moramo vse, kar lahko, da omogočimo prebivalcem podeželja in zlasti ženskam ustrezne razmere za življenje ter gospodarski in osebni razvoj. Družbeno izključevanje in revščina verjetno zadevata zlasti ženske s podeželja, pri čemer sem uporabil besedo verjetno, ker o tem potrebujemo natančnejšo statistiko.
<P>
Ključno pri izboljšanju razmer v zvezi s tem je, da imajo zakonci tistih, ki so samozaposleni, vključno s podeželskimi ženskami, pravico do svojih neodvisnih socialnih in pokojninskih pravic.
<SPEAKER ID="391" NAME="Raül Romeva i Rueda">
v imenu skupine Verts/ALE. - (ES) Gospod predsednik, načelo enakosti spolov na podeželskih območjih ni nujno le zaradi spodbujanja enakosti med ženskami in moškimi, ampak tudi zaradi pospeševanja gospodarske rasti, ki temelji na trajnostnem razvoju podeželja. Naša skupina torej odločno podpira poročilo gospe Klaß, zlasti zaradi treh elementov.
<P>
Po našem mnenju so najpomembnejši trije vidiki, ki jih poudarja: 1) zahteva, da so statistični podatki o podeželju razvrščeni glede na spol, tako da ženske na podeželskih območjih ne bodo več del neopazne skupine, njihovo delo pa bo jasno cenjeno; 2) zadevni lokalni, regionalni in državni organi morajo spodbujati sodelovanje žensk v lokalnih akcijskih skupinah ter razvoj lokalnih partnerstev v okviru osi Leader; 3) zahteva za osredotočanje zlasti na izboljšanje prometne infrastrukture na podeželskih območjih in vzpostavitev pozitivnih ukrepov za spodbujanje dostopa do prevoza z namenom zmanjšanja socialne izključenosti, ki vpliva zlasti na ženske.
<P>
Vendar predlagam in podpiram predlog spremembe, ki ga je predložil kolega Iratxe García, ki zahteva, da se v besedilu izrecno navede, da morajo države članice razviti pravni institut za solastništvo za zagotovitev, da se pravice žensk na podeželskih območjih v celoti priznajo, z ustrezno zaščito na področju socialne varnosti in priznavanjem njihovega dela.
<SPEAKER ID="392" NAME="Ilda Figueiredo">
v imenu skupine GUE/NGL. - (PT) Na položaj žensk na podeželskih območjih močno vplivajo razmere na področju kmetijstva, zaradi posledic nepravičnih ukrepov skupne kmetijske politike, ki so povzročili, da vse več malih in srednje velikih kmetov ter družinskih kmetij opušča proizvodnjo. V veliko primerih to povzroča izseljevanje moških in mladih ljudi, ženske z otroki in starejši pa so tako obsojeni na revščino; razmere so slabše na podeželskih območjih nekaterih držav, kot je Portugalska, kjer se zapirajo šole, zdravstveni in materinski centri, poštni uradi ter ostale javne storitve.
<P>
Zato je to politiko treba opustiti. Zato smo vložili nekaj predlogov sprememb, ki poudarjajo pomembnost ponovnega pregleda skupne kmetijske politike, ki bo upošteval to težavo ter okrepil pomoč za ohranjanje družinskih kmetij in razvoj podeželskega sveta, hkrati pa bo delu žensk pripisal čim večjo vrednost, tudi delu priseljenih žensk, ki prav tako delajo v kmetijstvu.
<P>
Zato upamo, da bodo naši predlogi sprememb sprejeti.
<SPEAKER ID="393" NAME="Urszula Krupa">
v imenu skupine IND/DEM. - Gospod predsednik, ker imam priložnost govoriti v tej razpravi o položaju žensk na podeželskih območjih EU, bi rada opozorila na dejstvo, da je položaj žensk v vaseh in na primestnih območjih, zlasti v novih državah članicah težak in včasih dramatičen, delno tudi zaradi uvedbe politike EU, ki predpisuje različne vrste omejitev in prepovedi, ki zaradi izgub delovnih mest in nedonosne proizvodnje povzročajo revščino in socialno izključenost.
<P>
V tipično podeželskih območjih, in ne le tistih v vzhodni Poljski, tisočim družinam grozi izpad dohodka zaradi nedonosnosti njihovih kmetij, stečaja ali zaprtja njihovih tovarn sladkorja, omejitev ulova rib, subvencioniranja le nekaterih vrst jagodičevja in kazni za prekomerno proizvodnjo mleka. To so razlogi za nezadosten razvoj infrastrukture in prometnih zvez ter za neustrezno zagotavljanje izobraževanja, zdravstvene oskrbe in drugih storitev, ki ne morejo obstajati brez gospodarskega razvoja. Takšna politika, ki ovira razvoj, hkrati spodbuja mlade ljudi, vključno z ženskami, da se selijo v mesta ali izseljujejo v tujino.
<P>
Programi LEADER lahko pomagajo le ženskam iz majhnega števila regij (tistih, ki so zanimive za turiste ali znane zaradi svojih edinstvenih regionalnih proizvodov) in ne zagotavljajo nadomestil za izgube prebivalcev na podeželju, ki še vedno čakajo na uresničevanje vzvišenih besed, trajnostnega razvoja, enakih možnosti ter popolne nediskriminacije, kot so zapisani v dokumentih.
<SPEAKER ID="394" NAME="Rodi Kratsa-Tsagaropoulou" AFFILIATION="PPE-DE">
- (EL) Gospod predsednik, tudi sama čestitam gospe Klaß za njeno pobudo pri pripravi tega poročila in vse njeno prizadevanje v zvezi s tako pomembnim vprašanjem, ki ne zadeva le zaščite pravic žensk, ampak tudi gospodarsko, socialno in regionalno kohezijo v Evropi. Odbor za pravice žensk in enakost spolov je že drugič pripravil tako poročilo in imela sem čast biti poročevalka pri prejšnjem poročilu o položaju žensk na podeželskih območjih v okviru reforme skupne kmetijske politike.
<P>
Pomembno vprašanje priznavanja dela pomagajočih zakoncev in samozaposlenih, na katerega smo takrat opozorili Komisijo, na žalost še ni bilo učinkovito obravnavano, zato smo ga v tem poročilu morali ponovno izpostaviti. Zato ponovno zahtevamo temeljito revizijo direktive 86/613/EGS. Evropska komisija priznava, da je njeno uveljavljanje neučinkovito, v zvezi s priznavanjem dela zakoncev, ki delajo na kmetijah, pa je bil ugotovljen le manjši napredek. Veseli me, da je danes z nami sposobna komisarka Fischer Boel, ki nam bo lahko podala odgovor glede te zadeve. Obstajajo tudi drugi deli resolucije Evropskega parlamenta, ki obravnavajo točno ta vprašanja v zvezi z obveznostmi držav članic glede ločenega zavarovanja in obravnave zaposlenih kmetic. Te obveznosti niso bile primerno obravnavane.
<P>
Menim, da obstajata dve pomembni vprašanji, ki nam jih ni uspelo vključiti v poročilo. Med ženskami, ki živijo na podeželskih območjih in trpijo zaradi pomanjkanja infrastrukture, ter ženskami, ki so zaposlene na kmetijah, obstaja razlika. Zato sem trdila, da bodo statistični podatki nekoliko pojasnili ti dve različni kategoriji.
<P>
Prav tako menim, ker nam predpisi za strukturne sklade to omogočajo, da bi morali izkoristiti možno sodelovanje žensk na podeželskih območjih pri procesu odločanja in načrtovanja v zvezi z razvojem njihovih območij. Pomagali bomo spodbuditi in združiti te ženske.
<P>

<P>
Poročilo gospe Klaß na splošno poudarja prednostne naloge in vprašanja ter določa cilje za vse nas. Je uporabno in pomembno orodje za Evropski parlament in Evropsko komisijo.
<SPEAKER ID="395" NAME="Christa Prets" AFFILIATION="PSE">
- (DE) Gospod predsednik, gospa komisarka, danes nismo v smislu zahtev slišali ali predlagali nič novega. Ponavljamo, da to ni nič novega, niti v poročilih o ženskah in industriji, ženskah in zdravju ali ženskah na podeželskih območjih. Nismo še dosegli enakega plačila za enako delo, prav tako ni več žensk na vodilnih položajih in bolj prilagodljivega varstva otrok.
<P>
Vseh teh težav je na podeželskih območjih še več. Razdalja od doma do službe in slabe prometne povezave so tu glavna težava. Težava je tudi pomanjkanje stalnega lokalnega in poklicnega usposabljanja. Kot je bilo že omenjeno, je širokopasovni dostop danes nujen, vendar na podeželskih območjih ni pogost.
<P>
To pomeni, da potrebujemo ukrepe, še prej pa moramo povečati ozaveščenost o položaju žensk na podeželskih območjih. To pomeni tudi, da moramo bolj upoštevati vidik enakosti spolov v vseh podpornih programih EU - za razvoj podeželskih območij, socialni sklad in podobno - ter te programe prilagoditi nadaljnji uporabi.
<P>
Avstrija je pri tem na primer prevzela vodilno vlogo; od leta 2009 bo začel veljati zakon o proračunu po spolu, ki bo vključeval vse vidike enakosti spolov. Menim, da bi jih bilo pri tem treba posnemati.
<SPEAKER ID="396" NAME="Zdzisław Zbigniew Podkański" AFFILIATION="UEN">
- (PL) Gospod predsednik, v zadnjih letih je bilo veliko govora in veliko razprav o vlogi žensk, njihovih pravicah, njihovem položaju v družbi in njihovih delovnih razmerah.
<P>
Danes razpravljamo o položaju žensk na podeželju, kar je pravilno, ker ženske na podeželju, zlasti tiste v regijah z upočasnjenim razvojem, največ delajo in uživajo najmanj pravic, ki jim pripadajo.
<P>
Ženska v mestu ima stanovanje z vsem sodobnim udobjem, enostaven dostop do opreme, izobrazbe in kulture, pravico do materinskega in starševskega dopusta, priložnosti za delo in uživanje ugodnosti civilizacije.
<P>
Ženska na podeželju ima pogosto dom brez vodovodne instalacije, poleg tega pa nešteto obveznosti v družini in na kmetiji. Ne more se zanašati, da bo svoje otroke vpisala v otroške jasli ali vrtec, njen stik s kulturo in svetom pa je pogosto omejen na radijske in televizijske oddaje. Ženska iz majhne oddaljene vasi, ki živi na družinski kmetiji, je dejansko prikrajšana za kakršno koli možnost poklicnega, družbenega, političnega ali kulturnega napredovanja.
<P>
Prosim, upoštevajte, da so skladi za kulturo večinoma namenjeni za centre v mestih. V mestih imamo skoraj vse. Na podeželju obstajajo le amaterske dejavnosti, ki se večinoma prirejajo v zasebnih domovih in račun udeležencev. V Evropski uniji se veliko govori o vseživljenjskem učenju in tako je prav. Vendar moramo v zvezi s takšnimi programi upoštevati tudi ženske. Menim, da je skrajni čas za razumen program za ženske, ki se financira iz proračuna EU.
<SPEAKER ID="397" NAME="Eva-Britt Svensson" AFFILIATION="GUE/NGL">
- (SV) Gospod predsednik, močan in trajnosten razvoj zahteva upoštevanje položaja žensk. Udeležba žensk je nujna za pozitiven razvoj. Ženske, ki živijo in delajo na podeželju enako kot ženske v drugih okoljih živijo v neenakopravni družbi. Zato je prizadevanje za enakopravnost pomembno za vse ženske v vseh različnih okoljih in življenjskih razmerah.
<P>
V zvezi s tem poročilom želim poslance opozoriti, da je pomembno podpreti predloge sprememb skupine GUE/NGL, ki jih je vložila Ilda Figueiredo, zlasti predlog spremembe 9, v katerem je jasno izraženo, da je treba vprašanje enakopravnosti v celoti upoštevati pri zelo nujnem pregledu skupne kmetijske politike. Brez dejavne udeležbe žensk ne moremo doseči ciljev trajnostne gospodarske rasti. To zadeva, kot sem že omenila, vsa življenjska okolja. Enakopravnost potrebujemo za preživetje podeželja, za ženske in za prihodnost.
<SPEAKER ID="398" NAME="Rumiana Jeleva" AFFILIATION="PPE-DE">
- (BG) Gospod predsednik, gospa komisarka, poslanci, najprej čestitam gospe Klaß za njeno odlično poročilo. Kot članica odbora za regionalni razvoj iz Bolgarije bi rada opozorila na dejstvo, da imajo podeželska območja drugačen razvojni potencial. Vendar lahko določen dejavnik zagotovo pripomore k boljši kakovosti življenja na podeželskih območjih in zlasti položaja tamkajšnjih žensk. To je zagotavljanje prometne in socialne infrastrukture, dostopnih socialnih storitev v vaseh, kot so vzgajanje otrok, skrb za ostarele in bolne osebe, komunikacijske storitve in ustanavljanje kulturnih in športnih centrov. V tem smislu je bistvena ustrezna pomoč za podeželska območja iz sredstev EU. Zato predlagam boljšo uskladitev mestnih in podeželskih vprašanj. Razvoj podeželja je treba uskladiti z dejavnostmi, ki se izvajajo v okviru regionalne politike. Verjamem, da bi namesto ločenega pristopa, ki smo ga uporabljali do zdaj, celosten pristop k zbliževanju in razvoju podeželskih območij ob upoštevanju vloge malih in srednje velikih mest na teh območjih povečal učinkovitost pomoči EU in prispeval k izboljšanju življenjskih razmer, zlasti za ženske.
<SPEAKER ID="399" NAME="Ewa Tomaszewska" AFFILIATION="UEN">
- (PL) Gospod predsednik, položaj žensk na podeželskih območjih je bistveno slabši od položaja žensk v mestih. Dostop do zdravstvene oskrbe in izobraževanja pri tem nista edina vidika.
<P>
Opozoriti vas želim na točki 4 in 10 v poročilu, ki poudarjata potrebo po izenačenju socialnih in gospodarskih pravic za ženske, ki so samozaposlene ali delajo na družinskih kmetijah. To so zlasti pravice do plačanega porodniškega dopusta in pokojnine, ki temelji na dohodkih. V nekaterih državah dejansko veljajo zakonite prepovedi uradnega zaposlovanja in socialnega zavarovanja za partnerje, ki delajo na družinskih kmetijah ali v družinskih podjetjih. Posledice teh predpisov večinoma prizadenejo ženske, zato jih je treba čim prej spremeniti. Čestitam poročevalki.
<SPEAKER ID="400" NAME="Esther Herranz García" AFFILIATION="PPE-DE">
- (ES) Gospod predsednik, najprej čestitam gospe Klaß za njeno poročilo, ki ni le uporabno, ampak si je gospa Klaß zanj močno prizadevala, zato se ji zahvaljujem.
<P>
Rada bi izpostavila, da ne živijo vse ženske na podeželskih območjih enako. Podeželski svet ni homogen. Nasprotno, pogosto se njihovi svetovi med seboj zelo razlikujejo. Predvsem moramo pritegniti ženske k podeželskemu svetu in preprečiti množične selitve, ki se pojavljajo, ker se položaj žensk v naši družbi počasi izboljšuje vsaj v mestnem okolju. Kljub temu na podeželju ženske ne delajo le doma in zunaj svojih domov ter hkrati skrbijo še za vzdrževane člane, poleg tega svoje delo opravljajo pod veliko slabšimi pogoji kot ženske v mestih.
<P>
Zato je treba ženske na podeželje privabljati z izboljšanjem njihovega osebnega socialnega položaja in tudi gospodarstva podeželskih območij, ki je večinoma kmetijsko, kot se tudi sami zavedate, gospa komisarka. Vendar je za stabilno gospodarstvo treba podpreti in okrepiti skupno kmetijsko politiko, hkrati pa seveda upoštevati tudi nujnost spreminjanja tehničnih in socialnih razmer.
<SPEAKER ID="401" NAME="Corina Creţu" AFFILIATION="PSE">
(RO) Veseli me, da imam priložnost govoriti o realnosti, ki je večinoma spregledana, torej o položaju žensk na podeželskih področjih.
<P>
Čeprav zakonodajni sistem in norme, ki veljajo na ravni EU in tudi na ravni vsake posamezne države članice, prepovedujejo vsako obliko diskriminacije, je očitno, da med življenjem žensk na mestnih območjih in žensk na podeželskih območjih obstajajo velike razlike.
<P>
V Romuniji so enako kot v ostalih novih državah članicah Evropske unije razmere mnogo slabše od splošnega položaja, opisanega v poročilu. Zaradi deindustrializacije v devetdesetih letih 20. stoletja se zahodnoevropske države niso soočile s pojavom preseljevanja iz mesta na vas, ki je pomenilo rešitev za ekonomsko preživetje. V naši regiji je revščina na podeželskih območjih vplivala in še vedno vpliva zlasti na ženske, ki so postale najbolj ranljive žrtve trgovine z ljudmi.
<P>
Žal je bilo industrijsko kmetijstvo, ki bi lahko pritegnilo del ženske delovne sile v vaseh, tudi samo prestrukturirano. Javno zdravstvo, izobraževanje, promet, vodovodne in kanalizacijske storitve so se hitro poslabšali,tako da te storitve v veliko vaseh v manj razvitih državah Evropske unije sploh niso prisotne.
<P>
Ženske na podeželskih območjih, zlasti mlade ali ženske srednjih let, bi lahko razvile neodvisne gospodarske dejavnosti, če bi imele dostop do bančnih posojil, zato menim, da moramo razpravljati o možnosti ustanovitve banke, ki bo dodeljevala mikroposojila na podeželskih območjih.
<SPEAKER ID="402" NAME="Lidia Joanna Geringer de Oedenberg" AFFILIATION="PSE">
- (PL) Gospod predsednik, na podeželskih območjih so ženske družbena skupina, ki je najpogosteje žrtev diskriminacije. Zaradi tradicionalne delitve vlog in šibke infrastrukture na mnogih področjih, kot je na primer varstvo otrok, se veliko žensk nikoli ne vključi na uradni trg dela, vendar hkrati tudi niso registrirane kot nezaposlene. Ženske opravljajo delo, ki se lahko primerja s poklicno dejavnostjo, vendar se ne priznava kot tako in tudi ni zaščiteno ali plačano.
<P>
Države članice morajo skupaj z Evropsko komisijo čim prej poiskati rešitev za težavo velike skupine žensk, ki pomagajo v kmetijstvu ter malih in srednje velikih podjetjih ter v številnih državah članicah trpijo zaradi neustreznega pravnega statusa. To povzroča finančne in pravne težave za te ženske v zvezi s pravico do porodniškega in bolniškega dopusta, pridobivanjem pravice do pokojnine in dostopom do socialne varnosti.
<P>
Zaradi usklajenega razvoja morajo države članice zagotoviti ustvarjanje visokokakovostnih služb na podeželskih območjih prek ukrepov, kot so spodbujanje podjetništva pri ženskah, povečanje njihove usposobljenosti in zagotavljanje enostavnega dostopa do standardne infrastrukture in storitev 21. stoletja na vseh podeželskih območjih.
<P>
Na koncu želim čestitati gospe Klaß za zelo dobro sestavljeno poročilo.
<SPEAKER ID="403" NAME="Mairead McGuinness" AFFILIATION="PPE-DE">
Gospod predsednik, zahvaljujem se poročevalki. Bolje bi bilo, če bi govorili o položaju ljudi na podeželskih območjih in ne o položaju žensk, ker veliko težav, ki zadevajo ženske, prizadene tudi moške na podeželskih območjih, vendar imajo ženske posebne težave, zato se s tem elementom poročila strinjam.
<P>
Kakovost življenja ljudi, ki živijo na podeželju, je lahko v veliko primerih, ko imajo zadostna sredstva, celo boljša od življenja v mestu. Menim, da je težava vedno v tem, da se žensko delo ne ocenjuje, ni plačano in torej ni priznano. V nekaterih državah je na tem področju viden nekakšen napredek, vendar menim, da države članice različno obravnavajo ženske.
<P>
Rada bi omenila posebno vlogo žensk, ki morda še ni bila obravnavana. Ženske so po mojem mnenju še vedno osnovne pobudnice in vzgojiteljice otrok ter so običajno tiste, ki se odločijo, ali se bo otrok ukvarjal s kmetovanjem ali ne, ter se torej pogosto odločajo o prihodnosti podeželskih območij. Temu moramo nameniti posebno pozornost, da bodo na kmetijstvo gledale pozitivno in ne negativno.
<P>
Končno, zelo malo žensk ima v lasti zemljo in le redke so članice kmetijskih organizacij. Tudi to je treba obravnavati.
<SPEAKER ID="404" NAME="Silvia-Adriana Ţicău" AFFILIATION="PSE">
- (RO) Leta 2006 je bilo v Evropski uniji razmerje med dohodki 20 % prebivalcev z najvišjimi plačami in 20 % prebivalcev z najnižjimi plačami 4,8. Na žalost je bilo na Portugalskem, v Litvi in Latviji to razmerje večje od 6.
<P>
Jasno je, da ima prebivalstvo na podeželskih območjih nižje plače kot prebivalstvo na mestnih območjih, to stanje pa je še bolj očitno v primeru žensk. Za izboljšanje položaja žensk na podeželskih območjih moramo učinkovito uporabiti strukturne sklade. Razvoj prometne infrastrukture, izobraževanja, zdravstvenih storitev, komunikacijske infrastrukture in informacijske tehnologije ter storitvenega sektorja na podeželskih območjih bo povzročil gospodarski razvoj teh območij in izboljšal položaj žensk na podeželskih območjih.
<P>
na koncu želim dodati, da lahko podeželska območja z naložbami razpoložljiva zemljišča spremenijo v industrijske parke ter s tem ustvarijo delovna mesta. Učinkovita prometna infrastruktura lahko povzroči stanje, ko se razdalja meri v času in ne kilometrih, zato bi lahko ljudje, ki delajo na mestnih območjih, živeli na podeželju in s tem prispevali k njegovemu gospodarskemu razvoju.
<SPEAKER ID="405" NAME="Danutë Budreikaitë" AFFILIATION="ALDE">
-(LT) Današnja razprava je izredno pomembna, ker obravnava položaj žensk na podeželskih območjih, ki je še vedno precej zaskrbljujoč.
<P>
Eno izmed ključnih vprašanj ostaja nizka stopnja zaposlitve med ženskami na podeželskih območjih, zlasti v novih državah pristopnicah, zaradi česar so ženske na podeželskih območjih veliko pogosteje družbeno izolirane kot mestne ženske.
<P>
Prvič, za povečanje stopnje zaposlitve med ženskami na podeželskih območjih jih je treba spodbujati, da ustanovijo lastna podjetja. Zato morajo vlade zagotoviti ustrezne informacije o tem, kako ustanoviti podjetje, ter izboljšati sposobnost žensk glede uporabe sodobnih informacijskih tehnologij in s tem povečati njihovo samozavest.
<P>
Poleg tega statistika kaže, da imajo ženske na podeželskih območjih veliko nižjo izobrazbo in raven poklicne usposobljenosti kot mestne ženske. To pogosto pomeni, da se težje prilagodijo izzivom na trgu, težje najdejo nove načine in oblike kmetijskega dela ter alternativne kmetijske dejavnosti. Države članice pozivam, da predstavijo akcijski okvir za spodbujanje žensk na podeželskih območjih k prizadevanju za znanje in izobrazbo.
<P>
Projekt LEADER mora omogočiti učinkovitejšo pomoč za odpravljanje te težave.
<P>
Hvala.
<SPEAKER ID="406" NAME="Avril Doyle" AFFILIATION="PPE-DE">
Gospod predsednik, priznavam težavno delo, ki ga je naša poročevalka, gospa Klaß, vložila v to poročilo z naslovom "Položaj žensk na podeželskih območjih EU", vendar moram vprašati naslednje: v primerjavi z moškimi na podeželskih območjih ali ženskami na mestnih območjih? V kakšnem kontekstu razpravljamo o tem? Homogena skupina, kot so "ženske na podeželskih območjih EU", ne obstaja. Sama sem ženska s podeželskega območja EU, vendar gospa, ki živi v moji ulici in ima šest ali sedem otrok ter brezposelnega moža in ne more plačevati svoje najemnine ali hipoteke, pripada drugi vrsti žensk na podeželskih območjih. To ni homogena skupina in v zvezi s tem vprašanjem moramo biti zelo previdni.
<P>
Veliko žensk na podeželskih območjih ima mestni življenjski slog, druge pa se v svojem življenju srečujejo z veliko revščine in tegobami. Sredi podeželja imate mestni življenjski slog, če sta pred vrati parkirana dva avtomobila, imate vse potrebno za sodobno udobje, informacijsko in komunikacijsko tehnologijo ter si lahko morda enkrat letno privoščite dopust v tujini. Zato je treba to stanje obravnavati v kontekstu.
<P>
Pravo vprašanje pri tem je ponovna zagotovitev izbire za vse ženske: odločanje o poroki, otrocih, karieri, nadaljnjemu izobraževanju, izbira ostati doma ali oditi v službo, ustanoviti podjetje ali imeti dostop do lastnine.
<P>
Pred nekaj leti, ko sem kupovala stanovanje v Bruslju, mi bančni direktor banke v Bruslju ni hotel potrditi hipoteke brez podpisa mojega moža. To se je zgodilo le pred nekaj leti v Bruslju. Dobila sem hipoteko, čeprav je moj mož ni podpisal. Lahko bi rekla, da sem močno ugovarjala. Glede dostopa do denarja, lastnine in podjetij je tako na podeželskih območjih veliko različnih vrst žensk.
<SPEAKER ID="407" NAME="Predsednik">
Gospa Doyle, zagotavljam vam, da nikoli ne bi zavrnil vaše prošnje za hipoteko.
<SPEAKER ID="408" NAME="Roberta Alma Anastase" AFFILIATION="PPE-DE">
. - (RO) Uspeh lizbonske strategije vključuje trajnostni gospodarski razvoj na mestnih območjih in podeželskih območjih Evropske unije, pri razvoju katerih imajo ženske ključno vlogo.
<P>
Pozdravljam pripravo osnutka tega poročila, ki poleg analize položaja žensk na podeželskih območjih predlaga tudi konkretna priporočila za izboljšanje njihovega položaja v okviru globalizacije in doseganja lizbonskih ciljev. Med različnimi pobudami in pogoji, ki se omenjajo za ta namen, bi rada poudarila pomembnost glavnega dejavnika, tj. izobrazbe.
<P>
Statistični podatki, ki so na voljo, kažejo, da ima le majhno število žensk na podeželskih območjih dostop do visokošolskega izobraževanja zaradi finančnih težav, in vprašljive kakovosti izobraževalnih dejavnosti na takih območjih.
<P>
Ženskam na podeželskih območjih je treba zagotoviti boljši dostop do izobraževanja in vseživljenjskega učenja ter priložnosti za usklajevanje družinskega in poklicnega življenja. To je ključni element, ki ga je treba okrepiti skupaj z dejavno vlogo žensk v politiki in družbeno-gospodarskim razvojem podeželskih območij.
<SPEAKER ID="409" NAME="Anna Záborská" AFFILIATION="PPE-DE">
(SK) Hvala, gospod predsednik. Čestitam gospe Klaß za njeno izvrstno poročilo.
<P>
Prihajam iz nove države članice s sorazmerno visokim odstotkom podeželskega prebivalstva. V zadnjih 45 letih je bil ta odstotek stabilen, z le manjšim zmanjšanjem za 14 %. Zaradi gospodarske politike so podeželska območja zdaj bolj naklonjena spremembam. Dobro znan je proces, v katerem podjetja svoje dejavnosti selijo s podeželskih v mestna območja. Javne politike pa morajo zagotavljati, da se ta tako imenovana modernizacija ne izvaja na račun žensk na podeželskih območjih.
<P>
Odbor regij pozivam, da preuči to področje in začne z obsežnim posvetovanjem na podeželskih območjih ter se tako bolje seznani z vsemi prednostmi in slabostmi življenja na teh območjih. Prav tako pozivam Komisijo in Svet, da svoje programe, zlasti tiste, ki zadevajo mikroposojila, usmerita k ženskam na podeželskih območjih.
<SPEAKER ID="410" NAME="Monica Maria Iacob-Ridzi" AFFILIATION="PPE-DE">
- (RO) Dragi poslanci, ker razpravljamo o zadevi, ki ni povezana le z vprašanjem enakih možnosti, ampak tudi z razvojem podeželskih območij na splošno, bom navedla ukrepe, ki se na tem področju izvajajo na ravni Skupnosti.
<P>
Programi in skladi drugega stebra, tj. razvoja podeželja, imajo odstotno več sredstev kot posebni programi Evropske unije za enake možnosti. Če nam uspe omogočiti dostop žensk do programov, kot je LEADER, ki si prizadeva za razvoj podeželja, bomo pridobili veliko več, kot če uporabimo le sredstva iz programov EQUAL, PROGRESS ali DAPHNE.
<P>
V proračunu Evropske unije dosegajo sredstva za razvoj podeželja celo 11 %, medtem ko celotni sektor državljanstva, ki vključuje programe za enake možnosti, ne dosega niti 1 %.
<P>
Pri tem je velik izziv za Evropsko unijo uspeh pri vzpostavljanju, aktiviranju in omogočanju povezav med evropskimi skladi in različnimi projekti, ki jih lahko začnejo ženske na podeželskih območjih.
<SPEAKER ID="411" NAME="Mariann Fischer Boel">
komisarka. - Gospod predsednik, Parlamentu se zahvaljujem za zelo spodbudno razpravo z nekaj precej predanimi govori; bilo je res zanimivo. Nocojšnja razprava je ponovno dokazala, da je treba položaju žensk na podeželskih območjih nameniti posebno pozornost.
<P>
Čeprav menim, da ste nekateri nekoliko pesimistični glede doseženega napredka, bi rada to vprašanje obravnavala z bolj pozitivne strani. Menim, da je bilo že veliko doseženega, zlasti prek orodij za razvoj podeželja, in verjamem, da delujemo v pravi smeri, kar zadeva izboljšanje položaja žensk na podeželskih območjih.
<P>
Mnogi ste omenili, da bo vključevanje vprašanja spolov v našo politiko in širitev njenega področja na širše gospodarstvo podeželja povečalo njen učinek. Popolnoma podpiram ta pristop. Naše pozornosti ne smemo omejiti le na kmetijski sektor. Vključevanje naših politik v potrebe in priložnosti celotne podeželske družbe bo povečalo učinek, kar bo koristilo tudi celotnemu kmetijskemu sektorju. Komisija bo tesno spremljala ta vidik z izvajanjem programov razvoja podeželja.
<P>
Nekateri ste omenili pomembnost širokopasovnih omrežij na podeželskih območjih. V zvezi s tem moram povedati, da obstaja možnost v okviru tretje osi, tj. osi diverzifikacije, politike razvoja podeželja za območja, ki z gospodarskega vidika niso donosna za vlagatelje. To so oddaljena območja, na katerih lahko države članice izvajajo politiko razvoja podeželja za zagotavljanje širokopasovne povezave. Spodbujam vse države članice, da to upoštevajo pri načrtovanju svojih naložb ali uporabi svojih politik razvoja podeželja.
<P>
Nekateri ste prav tako omenili "prikrito delo", ki ga ženske opravljajo na kmetijah. Priznavam, da naša statistika ne odraža vedno tega dejstva. Z uporabo vseh različnih orodij moramo spodbujati ženske, da izkoristijo možnosti za doseganje njihove ekonomske neodvisnosti, tako da jim zagotovimo socialne pravice, ki jim pripadajo. Menim, da bi boljše možnosti za delo s polovičnim delovnim časom za ženske v kmetijstvu pomenile velik korak naprej za povečanje dohodkov na podeželju in prispevale k ohranjanju življenja v podeželskih skupnostih.
<P>
Moram reči, da veliko potujem po podeželskih območjih in me navdušujejo srečanja z ženskami, ki prestopajo meje in sodelujejo pri delu različnih kmetijskih organizacij. Zavedam se, da je to velik korak za ženske, ki prve vstopajo v te organizacije, vendar so za naslednjo generacijo razmere lažje, čeprav je za to potrebna sprememba v pristopu tudi na strani moških, saj morajo sprejeti, da tudi ženske lahko enakovredno sodelujejo na tem področju.
<P>
Menim, da je treba o tej temi povedati še veliko stvari in da se je ne sme potisniti v ozadje. Zagotavljam vam, da bom odločno podprla vse pobude, ki lahko izboljšajo položaj žensk na podeželskih območjih, ker menim, da resnično potrebujemo ta poseben pristop z ženskega vidika k diverzifikaciji podeželskih območij.
<SPEAKER ID="412" NAME="Christa Klaß" LANGUAGE="DE">
Gospod predsednik, gospa komisarka, gospe in gospodje, hvala za vaše prispevke v razpravi. V tem krogu je potekala res dobra razprava. Gospa komisarka, tudi vam hvala za izjavo, da se bo pregled direktive 86/613/EGS o načelu enakega obravnavanja izvajal tudi v letošnjem letu 2008. Poslali smo opozorilo v zvezi s tem in menimo, da je čas za pregled.
<P>
Nocoj ne moramo sprejeti nikakršne evropske uredbe za izboljšanje položaja žensk na podeželskih območjih. Gospa Doyle, zavedam se, da položaj žensk ni povsod enak. To bi bilo tudi dolgočasno in tega nikakor nočemo. Vendar imajo ženske v podeželskih regijah enake pogoje in boriti se morajo z enakimi pomanjkljivostmi kot ženske, ki živijo v mestih. To smo tu izpostavili.
<P>
Začenjamo proces razprave ter Komisijo in države članice pozivamo, da končno uvedejo spremembe. Poročilo mora povečati ozaveščenost v zvezi s tem.
<P>
V Evropi imamo dobre primere tega in glede na načelo najboljše prakse želimo te primere izpostaviti kot vzgled. Prav tako lahko tu predstavimo veliko dobrih strani. Želimo razširiti pogled. Ženske na podeželskih območjih niso le kmetice, ampak se tudi zaposlujejo, zato morajo usklajevati družino in delo.
<P>
Končno, osebna vključenost je najboljši dokaz. Potrebujemo sodelovanje žensk v naših organizacijah. Gospa McGuinness je ravno govorila o zadovoljnih materah, ki svoje zadovoljstvo prenašajo na otroke. Tudi mi bomo imeli zadovoljne ženske, ko bomo naredili nekaj za njihovo enako obravnavanje in pravično sodelovanje. Zaskrbljeni smo, da bodo tudi mladi potem spet ostajali v vaseh.
<P>
Zanimivo bi bilo, gospa komisarka, če bi pripravili seznam vseh priložnosti, ki jih imajo ženske v Evropski uniji. Nenehno izjavljamo, da so pogosto prikrite v obliki drugih programov. Morda bi lahko enkrat izjavili, da se ženske udeležujejo različnih programov na različne načine. To vedno povzroča težave, tudi ko bi se moralo reševati na lokalni ravni. Morda lahko to označimo kot začetno točko, da bi lahko odgovornim osebam v regijah zatrdili, da lahko tukaj dosežemo izboljšanje za ženske.
<SPEAKER ID="413" NAME="Predsednik">
Razprava je končana.
<P>
Glasovanje bo potekalo v sredo, 12. marca 2008.
<P>
Pisne izjave (člen 142)
<SPEAKER ID="414" NAME="Zita Gurmai  " AFFILIATION="PSE">
v pisni obliki. - (HU) Kar zadeva zaposlovanje, primerjava mestnih in podeželskih območij razkriva vse večji razkorak. Ženske, ki živijo na podeželskih območjih, so zlasti v neugodnem položaju. Njihove možnosti za vključevanje v družbo, pridobivanje zaposlitve ter dostop do otroških, izobraževalnih, zdravstvenih in socialnih institucij so manjše. Predstavljajo eno od najbolj ranljivih skupin v družbi, ker so veliko bolj izpostavljene tveganju za revščino in izključenost. Kadar uspejo pridobiti zaposlitev, njihove plače precej zaostajajo za plačami žensk v mestih.
<P>
Združevanje različnih oblik socialne prikrajšanosti povzroča socialne napetosti, ker je sistem socialnega varstva najbolj neprimeren v najbolj prikrajšanih skupnostih, hkrati pa je za ta območja značilna tudi najslabša infrastruktura. Zaradi pomanjkanja drugih možnosti kmetijstvo s svojimi kratkoročnimi prednostmi in nižjim življenjskim standardom ohranja zelo napeto stanje v zvezi z zaposlovanjem na podeželju.
<P>
Rešitev je usklajeno delovanje; lokalne oblasti, vlade in Evropska skupnost imajo v tem smislu pomembno vlogo in odgovornost.
<P>
Izvajati je treba večplastne programe za prilagajanje. Priložnosti za prilagajanje je treba podeželskemu prebivalstvu zagotoviti z ustvarjanjem nadomestnih možnosti zaposlitve, razvojem infrastrukture, uvajanjem usposabljanja in programov nadaljnjega izobraževanja, ki omogočajo prilagajanje razmeram na trgu, podporo pri ustanavljanju podjetij ter vzpostavljanjem projektov na mejnih območjih in čezmejnih projektov.
<P>
Programi za prilagajanje morajo biti usklajeni s posebnimi značilnostmi posameznih podeželskih območij. To bo zagotovilo stalno zmanjševanje regionalnih razlik.
<SPEAKER ID="415" NAME="Lívia Járóka  " AFFILIATION="PPE-DE">
v pisni obliki. - (HU) Čestitam kolegici Christi Klaß za njeno poročilo, ki poudarja težave, s katerimi se ženske na podeželskih območjih srečujejo na trgu dela in pri drugih vidikih njihovih življenj. Vsaka razprava o najbolj prikrajšanih ljudeh, ki živijo v najhujših razmerah, mora posebej omeniti romske ženske, katerih znaten del živi v vaseh in malih zaselkih. Več študij je pokazalo, da so romske ženske najbolj ranljiva skupina Evropske unije, katere pričakovana življenjska doba je pretresljivo nižja v primerjavi z večino družbe, njihova stopnja brezposelnosti pa nekajkrat presega povprečje. V skladu s priporočili poročila morajo države članice torej pripraviti osnutek za in izvesti take politike, ki bodo izboljšale splošne življenjske pogoje žensk, ki živijo v manj razvitih regijah, ter prikrajšanim ženskam in ženskam, ki se soočajo s socialno izključenostjo pomagale pridobiti zaposlitev ali se samozaposliti s spodbujanjem novih podjetij. Zlasti romske ženske bi imele koristi od pomoči držav članic in Evropske komisije za družbeno ozaveščene poslovne modele, ki vključujejo revne in prikrajšane skupine v družbi. Pozdravljam dejstvo, da poročilo poudarja zbiranje zanesljivih statističnih podatkov, ker sta zbiranje in obdelava podatkov glede na spol in etnično pripadnost ključnega pomena, po eni strani zaradi odpravljanje posredne in večkratne diskriminacije, po drugi strani pa zaradi merjenja napredka,na področju izobrazbe, nastanitve, zdravja in zaposlitve. Hvala.
<SPEAKER ID="416" NAME="Zita Pleštinská  " AFFILIATION="PPE-DE">
v pisni obliki. - (SK) Podjetno poročilo poročevalke, gospe Klaß, si prizadeva za nov pristop k preprečevanju očitnih neenakosti med mestnimi in podeželskimi območji. Ženske imajo ključno vlogo v družbenopolitičnem, gospodarskem in okoljskem razvoju podeželskih območij. Življenja žensk na podeželskih območjih predstavljajo veliko priložnosti in tudi precejšnje težave.
<P>
Povečanje privlačnosti podeželskih območij bo pomagalo omejiti selitev večinoma mlajših in dobro usposobljenih ljudi. Zato pozivam k spodbujanju trajnostne celovite rasti in ustvarjanja novih zaposlitvenih priložnosti, zlasti za ženske, ter zagotovitev visokokakovostne zdravstvene oskrbe, socialnih storitev in ostalih splošnih storitev v celotni EU.
<P>
Le izobražene ženske bodo lahko v celoti sodelovale pri ponovni oživitvi lokalnih skupnosti. Lahko bodo ustanavljale nova podjetja, ki pa bodo prispevala k diverzifikaciji podeželskega gospodarstva in izboljšanju kakovosti življenja na podeželskih območjih. Odstraniti moramo vse ovire za dostop do informacij in komunikacijskih tehnologij ter zagotoviti možnost širokopasovne povezave za vse ženskam na podeželskih območjih. Stalno izobraževanje in učenje jezikov ter priložnosti za ponovno usposabljanje morajo biti na voljo vsem zainteresiranim ženskam.
<P>
Poleg tega je treba nadaljevati uspešni program LEADER. Ta je uspešno omogočil mnogim ženskam, da so ustanovile podjetja v podeželskih skupnostih na področjih, kot so turizem, obrt in regionalni proizvodi. Verjamem, da se z opredelitvijo najboljših praks in uporabo novih orodij za izmenjavo izkušenj lahko veliko prispeva k izboljšanju kakovosti življenja na podeželskih območjih.
<SPEAKER ID="417" NAME="Rovana Plumb  " AFFILIATION="PSE">
v pisni obliki. - (RO) EU se sooča s pomembnimi družbenimi spremembami, ki so posledica težav, povezanih s preseljevanjem, socialno varnostjo in revščino.
<P>
Programi, razviti na ravni EU, so pomembno pripomogli k izboljšanju položaja žensk na podeželskih območjih. Vendar ženske niso vključene v odločanje v skupnostih, ki jim pripadajo.
<P>
Konkreten in zaskrbljujoč primer je, da večina žensk na podeželskih območjih v Romuniji prejema dohodek manj kot 5 EUR na dan, tretjina pa ne uporablja nobenih medijev.
<P>
Kot prednostne tri ukrepe za zagotovitev enakih možnosti in izboljšanje položaja žensk na podeželskih območjih lahko navedem:
<P>
izboljšanje družbenega položaja s podpiranjem dostopa žensk do novega dohodka in možnosti za pridobivanje blaga;
<P>
polno sodelovanje žensk pri procesu odločanja in povečana sposobnost za spreminjanje odločitev ali vplivanje na odločitve, ki jih neposredno zadevajo;
<P>
dostop žensk na podeželskih območjih do osnovnih storitev (zdravje, izobraževanje) in infrastrukture.
<P>
Države članice morajo pripraviti javne politike za spodbujanje udeležbe žensk na trgu dela in v procesu odločanja ter nadzirati vsako obliko diskriminacije.
