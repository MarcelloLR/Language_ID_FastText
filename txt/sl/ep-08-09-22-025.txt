<CHAPTER ID="025">
Pregled notranjega trga (kratka predstavitev) 
<SPEAKER ID="179" NAME="Predsednik">
Naslednja točka je poročilo Charlotte Cederschiöld v imenu Odbora za notranji trg in varstvo potrošnikov o pregledu notranjega trga.
<SPEAKER ID="180" NAME="Charlotte Cederschiöld">
poročevalka. - (SV) Gospod predsednik, izjemno vesela sem, ker lahko sporočim, da je bil dosežen velik napredek, odkar smo v Odboru sprejeli poročilo o notranjem trgu. Zadnji pregled notranjega trga, opravljen julija, je pokazal, da so bile države članice pri prenosu predpisov o notranjem trgu v svojo zakonodajo najuspešnejše doslej. Ciljni zaostanek 1 %, ki so ga določili voditelji držav in vodje vlade, je bil izpolnjen, dobili pa smo tudi zmagovalno državo brez zaostanka pri prenosu: Bolgarija. Odlično! Upajmo, da se bo pozitiven trend nadaljeval in da bodo naši državljani v prihodnje uživali vse koristi notranjega trga.
<P>
Večji poudarek moramo dati na pravilno izvajanje. V našem poročilu pozivamo člane Evropskega parlamenta in Komisije, da si pomagajo z novimi in bolj izpopolnjenimi orodji in kazalci, ki zagotavljajo več poglobljenih informacij. To bo omogočilo, da javnosti ponudijo sredstva za merjenje in nadomeščanje izgub, ki jih bodo utrpeli sami in industrija, ker vlade držav članic ne storijo vedno pravilno in pravočasno tistega, kar bi morale.
<P>
Vzpostaviti moramo zlasti spremljanje in ocenjevanje izvajanja, tako da bo sovpadalo s postopkom nacionalnega izvajanja. Namreč, če se bo mogoče tako izogniti pravnim postopkom, bomo imeli korist vsi. Najti moramo način, da se že v osnovi izognemo kršitvam oziroma pospešimo postopek, če le-te pridejo na sodišče. Z delovnimi skupinami in omrežji za izvajanje se lahko izognemo razlikam pri izvajanju in dodajanju dodatnih pravil v nacionalni zakonodaji (ti. gold plating). S pomočjo učinkovitega sistema SOLVIT in panožnih pregledov, ki jih izvaja Komisija, je mogoče v zgodnji fazi odkriti vse preostale težave. SOLVIT je instrument, ki bi se moral okrepiti in se tudi bo.
<P>
Ena izmed glavnih tem razprave v Parlamentu je bila povezava s pregledom potrošniškega trga. Ob tej priložnosti bi rada poudarila, da na tej stopnji ne smemo uveljavljati nobene rešitve. Kot smo navedli, pregled notranjega trga opravlja svojo funkcijo in s tem izvaja pritisk, obstaja pa še velik razvojni potencial. Poleg tega je primerno pustiti, da se razvijata samostojno, tako da vsak izoblikuje lastne kvalitete. Zatem pa lahko preučimo, ali bi ju bilo smiselno - kot se verjetno lahko izkaže - združiti. Konec koncev je pregled potrošniških trgov še vedno zelo nedozorel instrument, medtem ko pregled notranjega trga že igra pomembno vlogo pri promociji usklajene zakonodaje ES. Kljub njegovemu vplivu v tem pogledu so mu države članice zelo naklonjene. Z drugimi besedami, gre za zelo učinkovit instrument, ki ga moramo ohraniti, morda pa sčasoma prenesti tudi v druge sektorje.
<P>
Omeniti moram tudi sektorje, kjer se pojavljajo najhujše težave. To so okolje, obdavčitev, carina, energija in transport. Mislim, da bi v teh primerih morali preizkusiti nove modele in morda povzeti model po direktivi za storitve, kadar izvajanje zahteva zelo tesno sodelovanje s Komisijo. To je treba priporočiti. Upam, da bo v prihodnosti več priložnosti za razpravljanje o tej izjemno pomembni temi na letnem forumu o notranjem trgu ter prek okrepljenih omrežij, dogovorov o upravnem sodelovanju in morda novega Sveta za notranji trg v okviru Sveta ministrov; tega bi bila vesela. Redno posodabljanje je pravzaprav metoda, ki pomaga razvijati to področje. Rada bi se zahvalila vsem, ki so prispevali k delu v zvezi s tem vprašanjem, saj sem prepričana, da bo naše delo predstavljalo temelj za sodelovanje EU v prihodnje.
<SPEAKER ID="181" NAME="Ján Figeľ">
član Komisije. - Gospod predsednik, zahvaljujoč novemu sistemu imamo številna poročila in v veselje mi je čestitati Charlotte Cederschiöld za njeno poročilo, saj gre za področje, ki ga ni preprosto oceniti. Poročilo je zelo pomembno, saj je temeljito in predlaga nadaljnje korake za prihodnost. Gospa Cederschiöld je pravkar govorila o drugih zadevah, toda poročilo se ukvarja s pregledom notranjega trga, vsebuje pa številne zanimive in uporabne zamisli o vsebini in osredotočanju na pregled v prihodnjih letih.
<P>
Če države članice prenesejo zakonodajo EU z zamudo ali nepravilno, so naši državljani in podjetja prikrajšani za pravice, ki jim pripadajo po zakonodaji Skupnosti. Obenem pa se tako spodkopava zaupanje in verodostojnost EU kot skupnosti, ki temelji na načelu pravne države. Zato sta pravočasen in pravilen prenos ter uporaba zakonodaje EU v naših državah ključnega pomena. Poročilo potrjuje in krepi pomen tega vprašanja, kar Komisija toplo pozdravlja.
<P>
Kar zadeva pravočasen in pravilen prenos zakonodaje EU, so se rezultati držav članic v zadnjih letih bistveno izboljšali, kar je dobra novica. Ciljni zaostanek pri prenosu v višini 1 % za leto 2009, o katerem so se dogovorili voditelji držav in vodje vlad marca 2007, je že doseglo 18 držav članic. Druge države članice so zelo blizu. To pomeni, da je povprečen zaostanek že zdaj 1 %, kar je precej pred rokom, postavljenim v leto 2009. To je velik napredek in Komisija upa, da se bo ta trend v letu 2009 še okrepil.
<P>
Pregled notranjega trga je že igral pomembno vlogo pri podpiranju prizadevanj držav članic. Tako bo tudi v prihodnje. Pregled je v zagonu in ustvarja pritisk med državami članicami, da izboljšajo svoje izvajanje.
<P>
Toda kot je povedala poročevalka, dobro izvajanje zakonodaje EU se ne bo končalo s pravočasnim in pravilnim prenosom direktiv. Organi oblasti morajo te direktive učinkovito izvajati v praksi. Poleg tega morajo nacionalni organi zagotoviti, da lahko državljani in podjetja učinkovito in uspešno uveljavljajo svoje pravice po Pogodbi.
<P>
Strinjam se z gospo Cederschiöld, da je prišel čas, ko moramo preveriti, ali bi bilo primerno razširiti obseg pregleda ter preučiti druge vidike uporabe zakonodaje EU, ne zgolj prenosa.
<P>
Zadnji pregled iz julija 2008, ki se bolj posveča drugim kršitvam zakonodaje Skupnosti poleg zamude pri prenosu in vključuje več informacij o posameznih sektorjih, predstavlja prvi korak v tej smeri, mi pa začenjamo na to gledati širše. Komisija trenutno raziskuje, ali je mogoče predstaviti več kvalitativnih podatkov o uporabi zakonodaje EU, morda s posebnim poudarkom na sektorjih, kjer se zdi dobro izvajanje zakonodaje EU najbolj pereče, vključno - kot že omenjeno - z energetskim in transportnim sektorjem.
<P>
Cilj je objava celovitejšega pregleda v prvem četrtletju 2009. Po mojem mnenju je to povsem skladno s predlogi, ki jih je gospa Cederschiöld podala v svojem poročilu.
<P>
Na znanje vzamem tudi v poročilu predstavljeno stališče o razmerju med pregledom notranjega trga in pregledom potrošniškega trga ter o tem, da morata biti ta dva ločena.
<P>
Še enkrat se zahvaljujem za poročilo in za vašo pozornost.
<SPEAKER ID="182" NAME="Predsednik">
Razprava se je zaključila.
<P>
Glasovanje bo potekalo jutri.
<P>
Pisne izjave (člen 142)
<SPEAKER ID="183" NAME="Zita Pleštinská  " AFFILIATION="PPE-DE">
v pisni obliki. - (SK) Kakovost zakonodaje Skupnosti in njeno pravočasno izvajanje sta ključnega pomena za pravilno delovanje notranjega trga. Pravilen prenos in izvajanje direktiv o notranjem trgu vpliva na konkurenčnost ter gospodarsko in socialno ravnotežje v EU.
<P>
Na primer, Direktiva o gradbenih proizvodih, ki bi jo morali zamenjati s predpisom, s katerim se trenutno ukvarjam kot poročevalka v senci za skupino PPE-DE, je bila prenesena tako, da je bilo CE-označevanje v štirih državah članicah prostovoljno, v drugih pa obvezno. Ta situacija proizvodnemu sektorju povzroča velike težave.
<P>
Nejasne določbe in nepravilno izvajanje sekundarne zakonodaje pogosto privedejo do postopka pred Sodiščem Evropskih skupnosti.
<P>
Po mojem mnenju je vzpostavitev posameznih kontaktnih točk, kjer bo evropskim državljanom na voljo pomoč za vse pravne in praktične zadeve glede gibanja na notranjem trgu, zelo pomemben korak.
<P>
Na odprtem in konkurenčnem notranjem trgu potrebujemo bolje usmerjena in strožja orodja, da bi okrepili boj proti ponarejanju in piratstvu. Naj omenim, da smo s sodelavci pripravili pisno izjavo 67/2008, s katero želimo opozoriti na ponarejanje in piratstvo, ki vse bolj ogrožata evropsko gospodarstvo, zaposlovanje in ustvarjalnost.
<P>
Naša prednostna naloga mora biti zaščita potrošnikov, ki pogosto nevede kupijo ponaredek v veri, da gre za pristen izdelek, in lahko s tem ogrozijo svoje zdravje in varnost.
<SPEAKER ID="184" NAME="Rovana Plumb  " AFFILIATION="PSE">
v pisni obliki. - (RO) Pravočasno izvajanje, natančen prenos in ustrezno uveljavljanje direktiv o notranjem trgu so predpogoji za učinkovito delovanje notranjega trga in zaščito potrošnikov, saj vplivajo na konkurenčnost ter gospodarsko in socialno ravnotežje EU.
<P>
Pregled je pomemben instrument pri oblikovanju politike; zato Komisijo naprošamo, da poveča razpon informacij in kazalcev, ki jih vsebuje, da bi med drugim zajemali tudi kakovostne in družbene pogoje delavcev kot tudi vpliv na okolje in podnebne spremembe.
<P>
Romunija je glede na prenos direktiv o notranjem trgu na sedmem mestu med državami EU s povprečnim zaostankom 0,8 % v decembru 2007 v primerjavi s ciljnim 1 %, ki so ga določili voditelji držav in vodje vlad za leto 2009. Poročilo poudarja tudi, da zamude ali nepravilno uveljavljanje evropskih določb vplivajo na potrošnike in podjetja, ter od držav članic zahteva, da več truda vložijo v promocijo sistema SOLVIT (mreža za reševanje težav, ki jo uporabljajo države članice za reševanje vseh težav, ki se lahko pojavijo zaradi neustreznega uveljavljanja zakonodaje o notranjem trgu brez uporabe sodišč).
<P>
Želim tudi čestitati poročevalki za opravljeno delo.
