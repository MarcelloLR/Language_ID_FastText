<CHAPTER ID="002">
Izjava predsednika
<SPEAKER ID="006" NAME="Predsednik">
Gospe in gospodje, globoko obžalujemo tragičen dogodek na Finskem, v katerem je bilo ubitih osem ljudi, med njimi učenci in učitelji. V imenu Evropskega parlamenta izražam družinam žrtev in finskemu narodu iskreno sožalje.
<P>
Skupine so me prosile, da podam izjavo v zvezi s Konvencijo o prepovedi uporabe, kopičenja zalog, proizvodnje in prenosa protipehotnih min in o njihovem uničenju (konvencija iz Ottawe). Čez nekaj tednov bomo praznovali 10. obletnico podpisa Konvencije o prepovedi uporabe, kopičenja zalog, proizvodnje in prenosa protipehotnih min in o njihovem uničenju. To zgodovinsko pogodbo je 3. in 4. decembra 1997 podpisalo 122 držav. Protipehotne mine ne razlikujejo med civilisti in vojaki. Namen teh min je ubiti ali pohabiti ljudi. Prepoved teh min, dosežena s konvencijo iz Ottawe, je zmaga za človeštvo.
<P>
Konvencija je uspeh tudi za mednarodno povezane civilne družbe. V okviru najobsežnejšega procesa do zdaj, ki ni vključeval običajnih političnih forumov, je koaliciji nevladnih organizacij, predanim vladam in parlamentom uspelo doseči podpis mednarodne pogodbe. Za priznanje tega dosežka je mednarodna kampanja za prepoved protipehotnih min leta 1997 prejela Nobelovo nagrado za mir.
<P>
Evropski parlament je že od začetka podpiral kampanjo za prepoved protipehotnih min. Po podpisu konvencije v Ottawi se je Evropski parlament z resolucijami, zaslišanji in mnenji zavzemal za njeno učinkovito izvajanje. Zdaj je jasno, da je bila mednarodna kampanja zelo uspešna. Več kot tri četrtine vseh držav je ratificiralo konvencijo iz Ottawe. Zelo sta se zmanjšala uporaba protipehotnih min in število držav, ki jih proizvajajo. Kljub temu uspehu 69 držav še vedno ni prepovedalo protipehotnih min. Postalo je jasno, da brez zagotavljanja dodatne finančne pomoči, tega cilja vsi ne morajo doseči.
<P>
Evropa je v zadnjih letih pomembno prispevala k izvajanju konvencije iz Ottawe. Evropska unija je v letih 1997 do 2004 za boj proti protipehotnim minam namenila več kot milijardo eurov. Strategija Evropske komisije proti minam se uvršča med najuspešnejše elemente razvoja evropskih zunanjih odnosov. Pri tem ne gre le za naše človekoljubne obveznosti, ampak tudi za pomembno naložbo v trajnostni razvoj in varnost ljudi.
<P>
Svet Evropske unije bo v okviru skupne zunanje in varnostne politike kmalu sprejel nov skupni ukrep o protipehotnih minah. Strinjamo se s prizadevanji za univerzalno ratifikacijo konvencije iz Ottawe in uspešno revizijsko konferenco v letu 2009.
<P>
Veselimo se tesnega sodelovanja s Svetom in Komisijo pri izvajanju tega skupnega ukrepa. Upam, da bomo imeli kmalu priložnost s Svetom in Komisijo razpravljati o njunih pobudah v zvezi s protipehotnimi minami ter o njunem usklajevanju. Vsi se zavzemamo za svet brez protipehotnih min, pri čemer mora imeti Evropska unija skladno skupno politiko, če želimo to doseči.
<P>
(Ploskanje.)
