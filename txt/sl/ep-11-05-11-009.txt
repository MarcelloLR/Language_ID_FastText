<CHAPTER ID="009">
Izjava predsednika delegacije Evropskega parlamenta v Spravnem odboru - nova živila (razprava) 
<SPEAKER ID="480" NAME="Predsednica">
Naslednja točka je razprava o izjavi predsednika delegacije Evropskega parlamenta v Spravnem odboru - nova živila.
<P>
Spravni postopek v zvezi s spremembo Uredbe (ES) št. 1331/2008 ter razveljavitvijo Uredbe (ES) št. 258/97 in Uredbe Komisije (ES) št. 1852/2001 o novih živilih.
<SPEAKER ID="481" NAME="Gianni Pittella" LANGUAGE="IT">
Gospa predsednica, gospod komisar, gospe in gospodje, razočarani smo nad tem, da ni bilo mogoče doseči dogovora glede uredbe o novih živilih in da zato ni mogoče zagotoviti, da potrošniki prejmejo ustrezne informacije o živilih, ki jih uživamo, ali da Evropa dobi jasna, stroga pravila o živilih, pridobljenih iz kloniranih živali.
<P>
S svojimi besedami nočem začeti polemike: ne gre za krivdo Parlamenta. Vprašanja kloniranja - ene od glavnih ovir na teh pogajanjih - nam ni uspelo urediti, ker vlade niso pokazale dovolj pripravljenosti. Vendar pa sta - pri tem nagovarjam vlade in Komisijo - varnost hrane in informiranje o izdelkih, ki pridejo na naše mize, glavni načeli Evropske unije. To vsi govorijo, toda treba je tudi ukrepati v skladu s tem, sicer to postane le slogan, ki mu potrošniki ne verjamejo.
<P>
Ko se razpravlja o teh vprašanjih, Parlament ni pripravljen popuščati in se zadovoljiti s splošnimi zagotovili, kakršna so bila zagotovila Sveta med pogajanji. Nesprejemljivo je, da pri tako občutljivem in resnem vprašanju varnosti hrane, vse skupaj le malo olepšamo za potrošnike. Parlament je pozival k prepričljivi rešitvi: označevanju vseh živil, pridobljenih iz kloniranih živali in njihovih potomcev. To bi resnično bil korak v pravo smer.
<P>
Rad bi povedal še nekaj splošnejšega: vlade še vedno mislijo, da imajo pravico odločati o vsem.
<P>
Še vedno ne razumejo, da obstaja institucija - Evropski parlament -, ki soodloča.
<P>
Nas neposredno volijo državljani in odločeni smo uveljaviti svoje pravice. Vlade pozivam, naj si pozorno preberejo Lizbonsko pogodbo, saj sem prepričan, da se niso posvetili vsej njeni vsebini.
<P>
Zdaj bi rad pozval Komisijo in komisarja Dallija, čigar delovanje med pogajanji je bilo občudovanja vredno, čeprav Komisija morda ni pojasnila njegove vloge pri usklajevanju stališč. Gospod komisar, pozivam vas, da čim prej vložite predlog o kloniranju, da bomo to področje enkrat za vselej učinkovito uredili. K temu pozivajo prebivalci Evrope in tudi Parlament.
<P>
Prav tako bi rad pohvalil madžarsko predsedstvo - ki je prevzelo obravnavanje tega spornega vprašanja v zadnji stopnji postopka -, ker je storilo vse, da bi nadoknadilo izgubljeni čas. Vsem predstavnikom madžarskega predsedstva se zahvaljujem za to. Vem, da jih ne smemo kriviti za nič, saj je za to kriv zastoj v Svetu zaradi različnih stališč nacionalnih vlad.
<P>
Za konec bi se rad zahvalil poročevalki, ki je bila odlična: zelo prizadevna, navdušena in usposobljena. To zadevo je spremljala z ljubeznijo, ki jo resnično odlikuje, in mislim, da ji vsi dolgujemo veliko zahvalo, tako kot celotni delegaciji Parlamenta, vsem svojim kolegom poslancem, predsedniku Odbora za okolje, javno zdravje in varnost hrane ter vsem ostalim.
<P>
Vsi smo si cele dneve skupaj prizadevali, da bi dosegli cilj. Ni nam uspelo, toda odprli smo vprašanja in prepričan sem, da nam bo, če bo komisar Dalli držal svojo besedo, uspelo ponovno najti način, da si zagotovimo dobre predpise o kloniranju in novih živilih.
<SPEAKER ID="482" NAME="Predsednica">
Gospod Pittella, hvala, ne nazadnje za vaše navdušenje, s katerim ste podali svojo izjavo.
<P>
Zdaj predajam besedo gospe Győri, da odgovori v imenu Sveta, čeprav ste, kot mi je znano, brez glasu in bo zato v vašem imenu govoril vaš predstavnik.
<P>
Vabim vas, da spregovorite v imenu Sveta.
<SPEAKER ID="483" NAME="Enikő Győri">
predsedujoča Svetu. - (HU) Gospa predsednica, gospod komisar, spoštovani poslanci, današnja razprava je zame dobra priložnost, da predstavim mnenje predsedstva o nedavnem spravnem postopku v zvezi s predlogom o uredbi o novih živilih. To je prav tako dobra priložnost za predsedstvo, da se seznani z mnenjem Parlamenta o tem pomembnem vprašanju.
<P>
Naše evropske institucije so doživele velik skupni neuspeh. Ni druge poti, kot da se iz te izkušnje nekaj naučijo na konstruktiven način, ki temelji na strokovnih merilih. Danes vas nagovarjam v tem duhu. Sem nisem prišla le, da bi govorila, temveč tudi, da bi vam prisluhnila.
<P>
Najprej bi rada poudarila, da predsedstvo resnično obžaluje, da se vaši in naši instituciji, Svetu EU, ni uspelo dogovoriti. To še toliko bolj velja, ker je bil ta predlog zelo pomemben tako za predsedstvo kot za Svet. To je bila za nas velika priložnost za posodobitev uredbe Evropske unije na področju, ki neposredno vpliva na vse nas: na področju živil. Evropska unija je imela resnično priložnost, da bi pokazala, kako resnično prispeva k izboljševanju življenja evropskih državljanov. Predlagana uredba bi bila posebno dober odgovor na sporna vprašanja o živilih, pridobljenih iz kloniranih živali, s poostritvijo določb uredbe iz leta 1997. Uredba iz leta 1997 določa, da je za prodajo takšnih živilskih izdelkov potreben postopek odobritve. V nedavnem spravnem postopku pa je bil namesto tega dosežen jasen, toda začasen dogovor. Vse strani so se strinjale, da mora biti trženje živil, pridobljenih iz kloniranih živali, popolnoma prepovedano. Poleg tega bi ta prepoved začela veljati takoj po začetku veljavnosti uredbe. Če bi bil spravni postopek uspešen, bi se zdaj skupaj veselili skorajšnje prepovedi trženja živil, pridobljenih iz kloniranih živali. Ta prepoved bi lahko začela veljati že konec tega meseca. Na žalost pa do tega ni prišlo. Zaradi spodletelih pogajanj se bomo morda lahko vzajemno krivili. Toda hkrati je naš skupni interes in odgovornost, da ne zaidemo v to smer, temveč da skupaj poskušamo najti rešitev. Čeprav se je spravni postopek končal, se potrebe in pričakovanja evropskih potrošnikov niso nič spremenili in zato z zadovoljstvom ugotavljam, da imamo še eno priložnost za napredek. Čimprejšnji in čim bolj učinkovit ponovni začetek tega procesa je odvisen od nas. Storiti moramo vse, kar lahko, zlasti, da bi zagotovili, da se ne izgubi to, kar smo do zdaj dosegli na pogajanjih.
<P>
Na tretji obravnavi smo dosegli točko, ko smo se načeloma dogovorili o takojšnji prepovedi za živila, pridobljena iz kloniranih živali. Ne smemo dopustiti, da bi ta načelni dogovor izgubili. Prav tako moramo zaščititi pomembni napredek v zvezi z namensko proizvedenimi nanomateriali in tradicionalnimi živili iz tretjih držav ter podobnimi pomembnimi vprašanji. Mislim, da je za vse nas pomembno, kaj jemo, še pomembnejše pa je, ob kakšni vrsti prehrane rastejo naši otroci in vnuki. Rada bi izkoristila to priložnost in se zahvalila komisarju in njegovim organizacijskim enotam za njihovo težko delo zadnjih nekaj mesecev. Prav tako pozdravljam dejstvo, da se Komisija - kot nas je neuradno obvestila - pospešeno posveča pripravi novega predloga in si pri tem prizadeva, da bi v novem zakonodajnem predlogu ohranila čim več elementov začasnega dogovora, ki je bil dosežen med nedavnimi pogajanji. Predsedstvo zagotavlja svojo podporo tako Komisiji kot Parlamentu in upa, da se bo čim prej pojavila priložnost za sprejetje tega novega predloga.
<P>
Gospa predsednica, spoštovani poslanci, zavedamo se, da so možnosti Komisije omejene. Navsezadnje je naloga Sveta in Parlamenta kot obeh sozakonodajalcev, da s skupnim prizadevanjem najdeta rešitev za izpolnitev potreb in pričakovanj evropskih državljanov. Glede na to se z resnično velikim zanimanjem veselim vašega mnenja.
