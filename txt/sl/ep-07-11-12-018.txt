<CHAPTER ID="018">
Statut Agencije za oskrbo Euratom (razprava)
<SPEAKER ID="090" NAME="Predsednica">
Naslednja točka je poročilo gospe Romane Jordan Cizelj v imenu odbora za industrijo, raziskave in energetiko o predlogu sklepa Sveta o določitvi statuta Agencije za oskrbo Euratom - C6-0131/2007 -.
<SPEAKER ID="091" NAME="Franco Frattini">
podpredsednik Komisije. - Gospa predsednica, najprej čestitam poročevalki za poročilo.
<P>
Jedrska energija je pomemben del mešanice evropske energetske politike, pri čemer se danes ponovno pojavlja interes za jedrsko energijo na evropski in mednarodni ravni.
<P>
Agencija za oskrbo Euratom je v več kot 45 letih obstoja pomagala zagotavljati dobavo jedrskega goriva za uporabnike Skupnosti.
<P>
Agencija za oskrbo je organ, ki je bil ustanovljen s pogodbo Euratom, kar pomeni, da izhaja neposredno iz instrumenta primarne zakonodaje. Njen cilj je dolgoročna varnost oskrbe z razumljivo raznolikostjo virov oskrbe za jedrska goriva. Enak dostop do virov oskrbe je pomemben del pogodbe Euratom, kar zagotavlja Agencija za oskrbo.
<P>
Danes Agencija za oskrbo deluje na podlagi statutov iz leta 1958, ko je Skupnost sestavljalo šest držav članic. Širitev Evropske unije zahteva posodobitev teh statutov. To je namen našega predloga; tudi zato se Agencija za oskrbo ne more obravnavati kot nova agencija v smislu medinstitucionalnega sporazuma med Evropskim parlamentom in Evropsko komisijo.
<P>
Evropski parlament je dolgo pozival k osvežitvi vloge agencije in k polni uporabi pristojnosti iz pogodbe Euratom. Omeniti želim zlasti poročilo gospoda Maldeikisa o 50. obletnici pogodbe Euratom, ki ga je ta parlament sprejel v začetku leta. Veseli me, da se Komisija strinja z večino predlaganih predlogov sprememb. Strinjam se z vami, da je treba vlogo svetovalnega odbora okrepiti. Prav tako se strinjam, da mora prispevati več za pripravo tržnih raziskav agencije.
<P>
Na koncu se strinjam s podporo Evropskega parlamenta, ki jo namenja okrepitvi vloge Agencije za oskrbo. Veselim se razprave.
<SPEAKER ID="092" NAME="Romana Jordan Cizelj  " AFFILIATION="PPE-DE">
poročevalka. - Vloga jedrske energije postaja vse bolj vidna, ne le v Evropi, temveč tudi globalno. Zanesljivost oskrbe, konkurenčnost energetskih trgov in čim manjši vpliv proizvodnje in rabe energije na okolje so temelji energetske politike Evropske unije. Ob tem vpliva trajnostni energetski razvoj pozitivno tudi na razvoj tehnologij, gospodarsko rast in zaposlovanje. Vse to pa pomeni uresničevanje ciljev lizbonske strategije.
<P>
Eden od potrebnih pogojev za trajnostni razvoj, boj proti globalnemu segrevanju ozračja in podnebnim spremembam, zmanjševanje uvozne odvisnosti ter zagotavljanje varne oskrbe z energijo je uravnotežena energetska mešanica. Njen sestavni del je v Evropski uniji tudi jedrska energija. In zato moramo poskrbeti za varno in zanesljivo oskrbo z jedrskim materialom in konkurenčne, dobro delujoče energetske trge, ki jim lahko zaupamo.
<P>
Iz tega razloga je bila ustanovljena Agencija za oskrbo Euratom. Ob spremenjenih okoliščinah na svetovnih energetskih trgih bi se njena vloga morala še dodatno okrepiti. Seveda pa se strinjam tudi s Komisijo, da tudi širitev Evropske unije na 27 držav članic in spremenjena pravila financiranja agencij terjata nov, moderniziran in izboljšan statut Agencije za oskrbo Euratom.
<P>
Večjo vlogo agencije sem poudarila tudi v svojem poročilu. Potrebujemo močno telo, ki bo poleg svoje osnovne vloge, spremljanja oskrbe in povpraševanja z jedrskim materialom in storitvami, zagotavljalo tudi redno izvajanje študij o tveganju na trgu in o dolgoročnem gibanju cen na trgu z jedrskim materialom. Imeti mora tudi nadzor nad sklepanjem dolgoročnih pogodb za jedrska goriva, zagotavljati okvir za investicije in podobno.
<P>
Za uspešno izvajanje vseh teh nalog sem predlagala večjo vlogo svetovalnega odbora, ki ga vidim predvsem kot strokovno telo. Zaradi svojega raznolikega strokovnega znanja lahko agenciji daje edinstveno podporo pri nalogah, ki jih nalaga pogodba Euratom. Zato menim, da bi se število članov svetovalnega odbora moralo okrepiti, predvsem v strokovnem smislu. Menim, da državam članicam, ki opravljajo dejavnosti jedrskega gorivnega ciklusa in ki k njemu prispevajo tudi največ sredstev, pripada dodatni član v svetovalnem odboru.
<P>
Da bi zagotovili usklajenost dela odbora in mu omogočili razvijanje strokovnega znanja na visoki ravni, predlagam ustanovitev biroja oziroma predsedstva in to predsedstvo naj bi bilo sestavljeno iz predsednika, dveh podpredsednikov in dveh svetovalcev. Usklajevanje je namreč mogoče zagotoviti le z enostavno sestavo in z jasno opredeljeno vlogo predsedstva svetovalnega odbora, ki naj predstavlja povezavo med svetovalnim odborom in generalnim direktorjem agencije. Koordinirati mora aktivnosti svetovalnega odbora, še posebej tiste, ki se nanašajo na pripravo, oceno in pregled njegovih poročil ter razširjanje strokovnega znanja. Brez vlaganja v znanje oziroma človeške vire bomo le stežka dosegli zastavljene cilje o konkurenčni in tehnološko napredni Evropi.
<P>
Poudariti želim še potrebo po transparentnosti, ki je v veliki meri odsev poročanja agencije o njenem delu. Menim, da mora biti o vsakem pomembnejšem projektu agencije obveščen tudi Evropski parlament. Njegova vloga v proračunskem postopku agencije pa mora biti jasneje opredeljena.
<P>
Poleg Evropskega parlamenta naj letno poročilo o delu agencije, rezultate študij in ostala relevantna besedila prejemajo tudi Svet, Računsko sodišče in države članice. Le z dobrim pretokom informacij in oblikovanjem dobrih praks lahko izboljšamo delovanje agencije.
<P>
K transparentnosti pa lahko prispeva tudi način financiranja agencije, ki je bil zaradi njene posebne narave doslej dokaj zapleten in nejasen. To želim poenostaviti in zato podpiram delovanje agencije na način, kot je to v navadi tudi za druge evropske agencije. Jedrska energija je del energetske mešanice in želim si, da bi delovala v takšnih razmerah, kot veljajo za ostale energetske vire.
<P>
Da bi naredili situacijo bolj enostavno, preglednejšo in v skladu z določili pogodbe Euratom, predlagam lastno proračunsko postavko za Agencijo za oskrbo, ki bo ločena od proračuna služb Komisije in kjer bodo administrativni stroški jasno ločeni od stroškov delovanja agencije. S tem bi Evropski parlament kot veja proračunske oblasti pridobil nadzor nad proračunom agencije, kar bi dodatno pripomoglo k preglednejši in bolj demokratični Evropi.
<P>
Naj se z rastočo vlogo jedrske energije strinjamo ali ne, njena prisotnost je trenutna realnost. Gotovo si želimo varne oskrbe in delujočih trgov, ki jih lahko zagotovita le dolgoročna vizija ter močno telo z zadostnimi pooblastili in demokratičnim nadzorom. Nov statut Agencije za oskrbo Euratom si prizadeva za dosego tovrstnih ciljev.
<P>
Ob koncu se želim zahvaliti še Komisiji za sodelovanje, za odgovarjanje na dokaj zahtevna vprašanja v zvezi s statutom, zahvaljujem pa se tudi članom odbora ITRE za konstruktivno sodelovanje pri pripravi in sprejemanju poročila. Vabim vas tudi k podpori pri glasovanju na plenarnem zasedanju in se veselim komentarjev svojih kolegov.
<SPEAKER ID="093" NAME="Giles Chichester">
v imenu skupine PPE-DE. - Gospa predsednica, najprej se pridružujem čestitkam gospe Jordan Cizelj v zvezi z njenim poročilom. V resne in bistvene izboljšave tega predloga je vložila veliko dela.
<P>
Poudariti moram, da upam, da jih bo Svet upošteval. Zavedam se, da o tem poteka le posvetovanje. Strinjam se s poudarkom v poročilu glede odprtosti v zvezi z delovanjem agencije ter poudarkom glede vloge, ki bi jo moral imeti ta parlament pri njenem delu.
<P>
V tem smislu podpiram predloge sprememb odbora za proračun, ki izvaja našo pristojnost kot del proračunskega organa.
<P>
Prav tako se strinjam s predlogi gospe Jordan Cizelj v zvezi z razjasnitvijo vloge agencije, zlasti vloge njenega odbora. Čeprav morda osebno nisem tako navdušen nad povišanjem številk, kljub temu menim, da sta večja odprtost in natančnost v zvezi z vlogo odbora izjemno koristni.
<P>
Nasprotno moram izraziti obžalovanje glede enega ali dveh predlogov sprememb, zlasti predloga spremembe 39, ki po mojem mnenju morda škodljivo, ampak verjetno namerno, popolnoma nasprotuje namenu in vlogi agencije in celotne pogodbe Euratom. Vendar smo zdaj tukaj. Morda to ni takšno presenečenje glede na to, da prihaja iz skupine Verts/ALE.
<P>
Vendar želim na koncu izraziti strinjanje s preporodom jedrske energije, kot je dejal komisar, na evropski in mednarodni ravni, zaradi ključne vloge, ki jo bo morala imeti v zvezi s podnebnimi spremembami.
<SPEAKER ID="094" NAME="Atanas Paparizov">
v imenu skupine PSE. - (BG) Spoštovani kolegi, v imenu socialdemokratov čestitam poročevalki gospe Cizelj za temeljito delo in dobro sodelovanje z odborom za industrijo, raziskave in energetiko pri pripravi poročila.
<P>
Sprejetje novega statuta Agencije za oskrbo Euratom mora poleg novega števila držav članic izražati tudi sodobna finančna pravila. Statut mora zagotavljati zlasti temelje za krepitev vloge agencije in zagotovitev redne oskrbe pod najugodnejšimi roki in pogoji za dobavo surovin in jedrskih materialov.
<P>
V zvezi s tem podpiram predlog, da okrepi agencija svoje analitične dejavnosti ob upoštevanju razvoja trga jedrskih materialov in izvaja redne preglede, vključno z analizo tržnega tveganja. Ugled agencije in njeno strokovno delo bodo okrepili predlogi za opredelitev in podporo vloge svetovalnega odbora agencije. Posebno pozornost moramo nameniti tudi predlogom za spodbujanje preglednosti dejavnosti agencije.
<P>
S stališča vloge Evropskega parlamenta je primerno spremeniti dve zadevi: jasnejšo opredelitev vloge Evropskega parlamenta v proračunskem postopku ter predložitev delovnega programa, letnih poročil in študij agencije Evropskemu parlamentu, s čimer bo agencija zagotavljala redne in podrobne podatke o svojih dejavnostih. Verjamem, da bodo s tem, ko bo Svet sprejel predloge Evropskega parlamenta, zagotovljeni temelji za spodbujanje pristojnosti agencije, zaradi česar bo postala vodilna pobudnica v zvezi z izvajanjem pobude Evropskega parlamenta mednarodni skupnosti iz točke 9 njegove resolucije z dne 14. marca 2007 glede neširjenja orožja in jedrske razorožitve, pri čemer ta poziva k podpori pobud za večstranske mednarodne centre za bogatenje urana pod nadzorom Mednarodne agencije za atomsko energijo.
<P>
Kot je izpostavil Javier Solana na zasedanju Euromed v Lizboni 6. novembra, je to vprašanje aktualno zlasti zdaj, ko so države, kot so Maroko, Egipt in Jordanija, predstavile ambiciozne programe za razvoj jedrske energije.
<P>
Za konec izražam zaupanje, da bo sprejetje novega statuta Agencije za oskrbo Euratom prispevalo h krepitvi vloge Evropske unije pri uporabi strogih pravil za neširjenje orožja in jedrsko varnost. (Govornik je nadaljeval v angleščini.)
<P>
Zahvaljujem se zlasti podpredsedniku Komisije, gospodu Frattiniju, za podporo v zvezi s predlogi odbora za industrijo, raziskave in energetiko ter za njegovo izjavo, da mora agencija postati sposoben organ Evropske unije z vidika obnovitve vloge jedrske energije in novega bolj uravnoteženega odnosa do nje.
<SPEAKER ID="096" NAME="Šarūnas Birutis">
skupina ALDE. - (LT) Gospe in gospodje, najprej se zahvaljujem poročevalki za odličen rezultat, namreč dobro uravnoteženo poročilo.
<P>
Glavna vloga Agencije za oskrbo Euratom je zagotoviti enak dostop in varnost oskrbe z jedrsko energijo za vse uporabnike v Evropski uniji. Danes Agencija za oskrbo deluje na podlagi statutov, ki so bili sprejeti pred skoraj 50 leti. Izzivi življenja ob širitvi Evropske unije in potreba, da agencija sprejme sodobno finančno držo, pozivajo k novemu statutu. Finančna drža novega statuta je skladna s splošnim finančnim okvirom Evropske skupnosti in prav tako s širitvijo Evropske unije.
<P>
Razprave o novem statutu niso bile preproste glede na sestavo agencije. Očitno je, da je agencija dejansko delovala kot organ Komisije, čeprav je bila glede na sporazum Euratom ustanovljena kot agencija s pravnim statusom in znatno finančno neodvisnostjo. V nasprotnem primeru ne bi potrebovala statuta, ki ga organi Komisije običajno nimajo. Za nekatere države članice je to zelo pomembno zaradi vrste dejavnosti, ki bi jih morala izvajati. Zato to ni običajna decentralizirana agencija v smislu EU.
<P>
Vesel sem, da je bilo v odboru za industrijo, raziskave in energetiko doseženo soglasje o številu članov svetovalnega odbora agencije. Z vsem spoštovanjem do Komisije poudarjam, da predlog o omejitvi vpliva odbora ter zmanjšanju števila članov na 42 ni dober, zlasti glede na priporočila Komisije v zvezi z vzpostavitvijo takšnih instrumentov in struktur, kot je urad observatorija za energijo, z namenom oblikovati učinkovito evropsko energetsko politiko.
<P>
Odbor mora pomagati agenciji pri izvajanju njenih nalog, pri čemer izraža mnenja in zagotovi informacije. Delovati mora kot vez med agencijo ter proizvajalci in uporabniki v jedrski industriji. Zaradi različnih strokovnih znanj lahko odbor agenciji zagotovi edinstveno podporo pri nalogah, določenih s pogodbo.
<P>
Ne strinjam se z omejevanjem mandata članov svetovalnega odbora. Tako bomo lahko dosegli stabilnost odbora in usklajenost njegovih pristojnosti. Omenjeni predlog spremembe je zelo pomemben za majhne države, pri tem mislim na svojo državo Litvo in nekatere druge, ter ga zato podpiram in se z njim strinjam.
<SPEAKER ID="098" NAME="Liam Aylward">
v imenu skupine UEN. - Gospod predsednik, v celoti priznavam, da je sprejemanje odločitev v zvezi z energijo stvar posameznih vlad v Evropi. Vendar verjamem, da je zdaj čas, da Evropska unija, po možnosti prek pogodbe Euratom, ustanovi neodvisen jedrski inšpektorat v Evropi, ki bo imel pristojnost, da v celoti razišče varnostne standarde jedrskih obratov v Evropi. Ob tem mora britanska vlada pripraviti časovni razpored za pravilno zaprtje jedrskega obrata Sellafield zaradi preteklih resnih varnostnih pomanjkljivosti in sistemskih napak v tem objektu.
<P>
V jedrskem objektu Sellafield so bile od leta 1959 v splošno znanem zbiralniku biodizla B30 velike količine neobdelanih radioaktivnih snovi. Tudi britanski organ za razgradnjo ne pozna natančnih ravni neobdelanih radioaktivnih snovi v omenjenem zbiralniku biodizla B30. Britanska vlada mora oblikovati natančen načrt za potek razgradnje tega odlagališča radioaktivnih snovi, znanega kot zbiralnik biodizla B30. Zaradi triinosemdeset tisoč litrov radioaktivnih snovi, ki so odtekle iz obrata za jedrsko predelovanje THORP aprila 2005, je omenjeni obrat od takrat zaprt. Britanska vlada mora zdaj zagotoviti, da zaradi dobro dokumentiranih težav z varnostjo v obratu THORP ta ne bo nikoli več odprt.
<SPEAKER ID="099" NAME="Satu Hassi">
v imenu skupine Verts/ALE. - (FI) Gospod predsednik, zahvaljujem se poročevalki za resno raziskavo tega vprašanja, čeprav se moja skupina z več vidiki zadeve ne strinja. Zeleni menimo, da je celotna pogodba Euratom pogubna za naša življenja, ker daje prednost jedrski energiji pred varnejšimi oblikami energije. Kljub temu lahko sprejmemo statut Agencije za oskrbo Euratom, če izpolnjuje tri pogoje: preglednost, lastno financiranje in neodvisno spremljanje. Žal jih ne.
<P>
Najprej Agencijo za oskrbo financirajo davkoplačevalci. To pomeni skrite subvencije za jedrsko energijo. Člen 54 pogodbe Euratom omogoča, da agencija zbira sredstva s prodajo jedrskih materialov za plačilo. Zeleni verjamemo, da mora biti lastno financiranje obvezno po zakonu.
<P>
Nato je treba zagotoviti neodvisno spremljanje. Predlog bi zagotovil razmere, v katerih Generalni direktorat za energetiko in promet spodbuja uporabo jedrske energije ter jo spremlja, kar je napačno zlasti, ker ima na mednarodni ravni Mednarodna agencija za atomsko energijo prav tako neskladno vlogo kot organ za spremljanje jedrske varnosti in hkrati spodbujanje jedrske energije.
<P>
Nazadnje je izkrivljen svetovalni odbor Agencije za oskrbo, ker je v njem nesorazmerno velik delež držav, ki proizvajajo jedrsko energijo, pri čemer se bo to poslabšalo s predlogom spremembe, ki ga bo sprejel odbor za industrijo, raziskave in energetiko.
<P>
Zaradi teh ovir žal ne moremo podpreti omenjenega predloga.
<SPEAKER ID="100" NAME="Ján Hudacký" AFFILIATION="PPE-DE">
(SK) Zahvaljujem se poročevalki gospe Cizelj za odlično in spodbudno poročilo.
<P>
Neugodne energetske razmere na svetu, velika odvisnost EU od uvoza energije ter dvig emisij toplogrednih plinov pomenijo, da je jedrski energiji kljub veliko ideološkim nasprotnikom namenjene več pozornosti na ravni EU, pri čemer je že postala sestavni del mešanice energetskih virov nekaterih evropskih držav.
<P>
V tem smislu mora Agencija za oskrbo Euratom obravnavati omenjene izzive, pri čemer mora svojim strankam ponuditi celovite in učinkovite storitve z veliko prilagodljivostjo in dostopom do virov oskrbe. Na kratko bom obravnaval tri vidike, ki so temeljni za izpolnitev mandata omenjene agencije.
<P>
Najprej bom omenil naloge agencije. V celoti se strinjam s poročevalko, da morajo biti naloge opredeljene jasneje ter v skladu z določbami pogodbe in cilji skupne politike o varnosti oskrbe z jedrskimi materiali v prenovljenem energetskem smislu. Druga točka se nanaša na samo agencijo. Nov statut agencije, ki ga je predlagala Komisija, se na prvi pogled zdi dovolj učinkovit glede na organizacijsko strukturo, na primer manj članov svetovalnega odbora, in proračun. Vendar mora ob upoštevanju splošne vloge agencije ohraniti veliko pristojnosti, da bo opravljala svojo nalogo pri spremljanju vrednotenja, oblikovanju predlogov in izvajanju posebnih študij trga. Agencija mora imeti na voljo osebje z visokim strokovnim znanjem s področja industrije ter obsežnimi izkušnjami v zvezi z delovanjem trga in gorivnega cikla.
<P>
Na področju medinstitucionalnih odnosov mora Evropski parlament redno prejemati vsa pomembna poročila agencije, zaradi česar bo preglednost njenih dejavnosti in proračuna večja. Tretja točka zadeva preglednost v zvezi s financiranjem agencije. Čeprav je bila agencija ustanovljena s pogodbo Euratom kot pravna oseba z visoko stopnjo finančne samostojnosti, ustvarja njen odnos s Komisijo zapleten in nejasen finančni mehanizem, pri čemer je dostop do finančnih informacij omejen.
<SPEAKER ID="101" NAME="Franco Frattini">
podpredsednik Komisije. - Gospod predsednik, še enkrat se zahvaljujem poročevalki za koristno opravljeno delo. Prav tako se vam zahvaljujem za razpravo, ki kaže in potrjuje, da je treba posodobiti statut Agencije za oskrbo Euratom.
<P>
Letos spomladi smo sprejeli predlog o statutu agencije. Vaše poročilo bo obogatilo začetni predlog Komisije. Zato vam lahko zagotovim, da bo Komisija med končno razpravo v Svetu podprla večino predlogov sprememb, ki jih je predložil Parlament.
<P>
Še enkrat se vam zahvaljujem za podporo in pozornost.
<SPEAKER ID="102" NAME="Predsednik">
Razprava je končana.
<P>
Glasovanje bo potekalo jutri ob 11.30.
