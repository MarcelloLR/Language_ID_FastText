<CHAPTER ID="021">
Brodolom ladje New Flame in njegove posledice v zalivu Algeciras (razprava)
<SPEAKER ID="233" NAME="Predsednik">
Naslednja točka dnevnega reda je izjava Komisije o brodolomu ladje New Flame in onesnaženju zaliva Algeciras.
<SPEAKER ID="234" NAME="Jacques Barrot">
podpredsednik Komisije. - (FR) Gospod predsednik, veseli me, da sem danes tu, da vam predstavim izjavo Komisije v zvezi z resolucijo, ki jo boste sprejeli o brodolomu ladje New Flame in njegovih posledicah v zalivu Algeciras.
<P>
Ta resolucija se nanaša na dve zadevi, ki sta zelo pomembni za evropske državljane: pomorsko varnost in varstvo morskega okolja, tj. varstvo naših obal, zalivov in plaž. Evropa se je morala spopasti z ekološkimi katastrofami, ki so jih povzročile pomorske nesreče, kot sta Erika in Prestige. Brodolom ladje New Flame je imel resne posledice, vendar ni povzročil tako obsežne katastrofe.
<P>
Vseeno nas je ta brodolom spomnil, da je lahko pomorski promet nevaren in da lahko do takih incidentov pride kljub številnim ukrepom, ki jih je sprejela Evropska unija v zadnjih nekaj desetletjih. Evropska komisija je zelo natančno spremljala nesrečo; pozorna je bila na izvajanje zakonodaje Skupnosti, pri čemer zdaj želi predložiti več praktičnih predlogov, katerih cilj je izboljšati pomorsko varnost.
<P>
Komisija je zelo natančno spremljala to nesrečo, ki se je zgodila avgusta 2007. Službe Komisije, zlasti center za spremljanje in obveščanje generalnega direktorata za okolje, ki je odgovoren za civilno zaščito, so bile v stiku s španskimi organi, organom ASMAR Sociedad Estatal de Salvamento y Seguridad Maritima in Britanskimi organi.
<P>
Kot odgovor na zahteve španskih organov smo z Evropsko agencijo za varnost v pomorskem prometu (EMSA) zagotovili razne satelitske posnetke, da bi odkrili potencialno onesnaženost z nafto v zalivu Algeciras. Poleg tega se je Španija odločila, da bo prek centra za spremljanje in obveščanje zahtevala uporabo enega od plovil za odstranjevanje nafte iz vode, ki ima pogodbo z EMSA. To plovilo za pomoč v primeru onesnaženja, Mistra Bay, je še vedno na kraju dogodka in je pripravljeno pomagati v skladu z navodili španskih organov.
<P>
Ti dve službi EMSA, tj. satelitski sistem za spremljanje CleanSeaNet in plovila za odstranjevanje nafte iz vode, sta bili ustanovljeni v skladu z evropsko zakonodajo. Zaradi podpore Evropskega parlamenta je bilo boju proti onesnaževanju za obdobje med letoma 2007 in 2013 namenjenih 154 milijonov EUR. Poleg tega je EMSA pred kratkim sklenila pogodbe z drugimi plovili za odstranjevanje nafte iz vode, da bi evropskim obalam zagotovila še boljšo zaščito, pri čemer bosta v zelo bližnji prihodnosti v zalivu Algeciras za te potrebe nastanjeni dve novi plovili, Bahia Uno in Bahia Tres.
<P>
Na splošno je Komisija odgovorna za zagotavljanje ustreznega izvajanja veljavne zakonodaje Evropske unije na področju pomorske varnosti in varstva pomorskega okolja. EMSA je bila ustanovljena, da bi Komisiji pomagala pri uveljavljanju in izvajanju veljavne zakonodaje EU. Inšpekcijski pregledi, ki jih je izvedla agencija, so omogočili oceno ukrepov, ki so jih sprejele države članice za izpolnjevanje zakonodaje Skupnosti. Komisija lahko po potrebi uvede postopke za ugotavljanje kršitev proti kateri koli državi članici, ki ne bo ustrezno prenesla zakonodaje Skupnosti.
<P>
Na navedenih področjih več zadev še ni končanih, vključno s tistimi, ki se skupaj imenujejo direktiva o kazenskih sankcijah in direktiva o okoljski odgovornosti. Praktična uporaba določb kazenskega zakonika in sodni pregon onesnaževalcev vseeno ostajata v pristojnosti posameznih držav članic.
<P>
Naj se vrnem k zadevi New Flame. Komisija zdaj obravnava pritožbo andaluzijske regionalne vlade v zvezi z mogočim nespoštovanjem zakonodaje Skupnosti. Ne smemo pozabiti, da je cilj tretjega pomorskega paketa, o katerem danes govorimo, dodatno izboljšati področje spremljanja ladijskega prometa in odgovornosti izvajalcev pomorskega prometa.
<P>
Na koncu Komisija želi poudariti, da Evropska unija izjava številne ambiciozne politike za pomorsko varnost in zaščito morskega okolja. V skladu s tem ima vsaka država članica, ki jo prizadene nesreča, na voljo učinkovita sredstva za boj proti onesnaževalcem in onesnaženju, če to želi. Komisija upa, da bo razbitina ladje New Flame kmalu odstranjena iz zaliva Algeciras. Prihod posebne ladje Big Foot 1 konec marca kaže, da so v načrtu nadaljnji poskusi.
<P>
S tem zaključujem informacije, ki sem jih želel posredovati Parlamentu.
<P>
Gospod predsednik, zdaj bom pozorno poslušal, kaj bodo o tej zadevi povedali poslanci.
<SPEAKER ID="235" NAME="Gerardo Galeote">
v imenu skupine PPE-DE. - (ES) Gospod predsednik, gospod komisar, od brodoloma ladje New Flame je preteklo že osem mesecev, vendar še vedno obstaja nevarnost za nadaljnja razlitja nafte, zlasti nafte, ki uhaja iz tovora razbitine.
<P>
Do teh razmer je prišlo zaradi dejavnikov, ki so na zadevnem območju vsakodnevni pojav; neuspešno upravljanje gostega prometa in pretakanje velikih količin nafte med plovili na morju. Vendar je v tem posebnem primeru prišlo tudi do verige napak in opustitve odgovornosti v zvezi s spremljanjem plovila in ukrepanjem po trku.
<P>
Gospod komisar, zato bi bil Parlament hvaležen, če bi odgovorili na naslednja štiri vprašanja.
<P>
Prvič, ali imate kakršne koli informacije o izvoru in stopnji strupenosti 42 500 ton odpadnih kovin, ki niso bile odstranjene?
<P>
Drugič, ali nam lahko poveste, ali je bil po trku in v zadnjih osmih mesecih aktiviran mehanizem Skupnosti za civilno zaščito, in če je bil, kolikokrat.
<P>
Tretjič, ali veste za kakršne koli načrte ali časovne razporede za ponovno splavitev plovila - na katere ste se pravkar sklicevali - ali načrte za spremljanje tveganja kontaminacije, ki uhaja iz tovora ladje?
<P>
Četrtič, Evropska komisija je začela preiskavo. Ali želi ugotoviti, ali so pristojni organi kršili veljavna pravila Skupnosti? Gospod Barrot, če je prišlo do kršitve zakonodaje skupnosti, vas prosim, da se pred tem parlamentom obvežete, da boste te kršitve posredovali Sodišču evropskih skupnosti, ker na koncu vedno plačajo državljani in okolje.
<SPEAKER ID="236" NAME="Luis Yañez-Barnuevo García">
v imenu skupine PSE. - (ES) Gospod predsednik, menim, da nas vse skrbita varstvo okolja in pomorska varnost, in da je to edini razlog, da smo v svojo razpravo vključili nesrečo ladje New Flame. Ne morem verjeti, da kdor koli meni, da je ta primer vsaj približno primerljiv s katastrofo v primeru Prestige.
<P>
Iz ladje New Flame je do danes izteklo le okoli 24 ton, iz ladje Prestige pa je izteklo več kot 70 000 ton. To je kot primerjava praske s smrtno nevarnim rakom; vendar nesreča, kot je ta, ni nikoli nepomembna zadeva. Okrepiti moramo mehanizme za preprečevanje in upravljanje nekaterih tveganj na naših morjih, zlasti v Sredozemlju.
<P>
Španski organi so nedvomno ukrepali mirno, učinkovito in sposobno, morda zato, ker so se iz resne verige napak in neumnosti, ki jih je vlada zagrešila pri katastrofi ladje Prestige, nekaj naučili. Ta ukrep španske in andaluzijske vlade so omogočile Evropska agencija za pomorsko varnost in službe CleanSeaNet, ki so španskim oblastem zagotovile enajst satelitskih posnetkov in dve poročili o oceni nesreče, odgovor Komisije pa je pravkar omenil gospod Barrot, zato ga ne bom ponavljal.
<P>
Devet mesecev po nesreči je zadeva pod nadzorom, britanski in španski organi pa skupaj s Komisijo v celoti ukrepajo v okviru Foruma za dialog o Gibraltarju.
<SPEAKER ID="237" NAME="Graham Watson">
v imenu skupine ALDE. - Gospod predsednik, vprašanje za ustni odgovor, ki poudarja to razpravo, se mi zdi kot atavistična zamera ustavne narave. Če bomo dovolili, da bo tak občutek omadeževal naš pristop k politiki Evropske unije, je ta parlament v najslabšem mogočem položaju.
<P>
Komisarja prosim, da nam pojasni tri točke, in upam, da bo na koncu razprave to tudi naredil.
<P>
Prvič, trk in brodolom ladje New Flame se nista zgodila v gibraltarskem zalivu, ki ga Španci imenujejo zaliv Algeciras, ampak na jugovzhodni strani Gibraltarske skale, blizu razgledne točke Europa point v Sredozemskem morju.
<P>
Drugič, nesreča New Flame ni imela nobene povezave s pretakanjem nafte, ker je bil njen tovor odpadna kovina.
<P>
Tretjič, ni prišlo do sedmih razlitij nafte, kot je navedeno v vprašanju za ustni odgovor, ampak do enega manjšega razlitja med nevihto 9. in 10. februarja. Mesec po nesreči je bilo iz plovila izčrpanih 780 kubičnih metrov goriva, pri čemer se ga ni nič razlilo. Bil bi hvaležen, če bi komisar to potrdil Parlamentu. Če je na obali nafta, verjetneje prihaja z ladje Sierra Nava, ki se ji je na začetku letošnjega leta v viharju pretrgala sidrna veriga ter je nato nasedla in izpustila nafto.
<P>
Morda bi komisar komentiral tudi sodelovanje med gibraltarskimi in španskimi organi. Menim, da je bilo sodelovanje odlično. Gibraltar izpolnjuje vse svoje zadevne mednarodne obveznosti, jaz pa vabim španske kolege, zlasti iz stranke Partido Popular, da skupaj obiščemo tisti del mojega okrožja, se pogovorimo z organi in si ogledamo razbitino.
<P>
Dejansko obstajajo upravičene skrbi zaradi pomorske varnosti in nevarnosti onesnaženja morja ter tudi ozračja in podtalnice v gosto naseljenem industrijskem območju z veliko prometa, v katerem je Gibraltar s svojim španskim zaledjem. Vendar ne dovolimo, da strankarsko-politične spletke razočarane opozicije vplivajo na naše evropske odločitve.
<SPEAKER ID="238" NAME="Raül Romeva i Rueda">
v imenu skupine Verts/ALE. - (ES) Gospod predsednik, menim, da je zadevo New Flame najbolje opisal Greenpeace, ko je na razbitino namestil napis "vertido diplomático" - diplomatsko razlitje.
<P>
Težava je pravzaprav dvojna: imamo ekološko in diplomatsko težavo. Vendar pa diplomatska težava ne more biti izgovor za zanemarjanje ekološke težave.
<P>
Nesreča ladje New Flame je na primer značilna za kronično onesnaženje zaliva Algeciras z nafto, ker Gibraltar ne spoštuje evropske zakonodaje in tudi zaradi pretirane popustljivosti španskih organov. V vsakem primeru želim poudariti nenadno ekološko skrb kolegov poslancev iz stranke Partido Popular ali pa bi moral biti hvaležen zanjo. Kakor koli že, dobivam občutek, da zanimanje za ladjo New Flame ni tako zelo povezano s potrebo po odpravi ekološke težave, ampak bolj z ustvarjanjem notranjega nasprotovanja, na kar smo tako navajeni.
<P>
Naj ponovim, da verjamem, da obstaja diplomatska težava, vendar je temeljna težava ekološka, ki jo je treba takoj odpraviti.
<SPEAKER ID="239" NAME="Willy Meyer Pleite">
v imenu skupine GUE/NGL. - (ES) Gospod predsednik, gospod Komisar, od avgusta sem sodeloval pri različnih parlamentarnih pobudah in sem imel več govorov na teh plenarnih zasedanjih. Osnovna težava - kot vsi vemo - je, da je območje okrog gibraltarske ožine eno najprometnejših morskih območij v Evropi z več kot 100 000 plovili na leto, od katerih se jih 30 000 zasidra med zalivom Algeciras in Gibraltarjem.
<P>
Temeljna težava je, da ti dve pristanišči nimata organov, ki bi usklajevali in spremljali pomorski promet. To je osnovna težava. Začenjamo z jasno in natančno pobudo, da bosta lahko državi članici, ki sta vpleteni v to zadevo, čim prej rešili to pomanjkanje usklajevanja. Govorimo o dveh pristaniščih z največjo količino pomorskega prometa, pri čemer je nesprejemljivo, da še vedno nimata nadzorne službe.
<P>
Ne govorim le o ladji New Flame, ampak tudi o nesrečah ladij Sierra Nava in Samotraki, ki so jasno ogrožale pomorsko varnost, varnost oseb in naravno okolje.
<P>
Zato menim, da mora Evropa prevzeti pobudo in državam članicam dati jasno usmeritev. Nesprejemljivo je, da je v 21. stoletju plovilo še vedno v sedanjem stanju. Je morda Španija naredila napako, ko je zaupala reševanje plovila Gibraltarju? Mogoče bi morali pri tem obe upravi sodelovati?
<P>
Komisarju moram povedati bistveno zadevo. Komisiji sem zastavil vprašanje, na katerega je marca odgovoril gospod Dimas in v katerem sem izpostavil zadevo, ki še vedno ni jasna, in sicer, kakšen tovor je prevažalo plovilo. Katero odpadno kovino je prevažalo? Komisija je odgovorila, da je ladja prevažala 700 ton goriva IFO-380, vendar še vedno ne vemo, katere odpadne kovine. Menim, da je to nesprejemljivo.
<P>
Komisijo pozivam, da nam enkrat za vselej pove, katere odpadne kovine je ladja prevažala.
<SPEAKER ID="240" NAME="Luís Queiró" AFFILIATION="PPE-DE">
(PT) Gospod predsednik, gospe in gospodje, tej razpravi sem se pridružil, ker stanje v zvezi z ladjo New Flame, ki je avgusta 2007 v zalivu Algeciras in Gibraltarju doživela brodolom, še ni razrešeno. Vsi vemo, da je iz plovila med avgustom 2007 in februarjem 2008 večkrat izteklo gorivo. Vsi vemo, da posledice take nesreče ne upoštevajo državnih meja ter prizadenejo okolje in tudi obalno prebivalstvo.
<P>
Zato se pridružujem španskim kolegom pri pozivih za odgovor na vprašanja o zadevi New Flame. To so pomembna vprašanja, ki zahtevajo nujen odgovor, ker ta nesreča ne skrbi le španskih in gibraltarskih organov. To je nesreča, ki ima posledice za okolje, pomorsko varnost in pomorsko gospodarstvo, zato vpliva na vse nas.
<P>
Ne moremo zanemariti dejstva, da je do trka in brodoloma tega plovila prišlo na eni najprometnejših pomorskih poti na svetu in da plovilo še vedno ni bilo raztovorjeno. Diplomatski spori so zato naša najmanjša skrb. Vendar so navedene zadeve še pomembnejše, če upoštevamo, da je ta parlament pravkar odobril zakonodajo o pomorski varnosti v paketu ukrepov, katerega cilj je okrepiti evropsko zakonodajo in jo uskladiti s pomembnimi mednarodnimi instrumenti.
<P>
Zato je smiselno, da se vprašamo, kako se porabljajo zadevna sredstva, ki jih je odobrila evropska zakonodaja, vsaj tista, ki so že na voljo, in kako se usklajuje potrebno sodelovanje med državami članicami in Komisijo, zlasti v zvezi z izmenjavo informacij, določanjem odgovornosti in praktičnimi ukrepi, ki so potrebni za rešitev razmer. V tem smislu ocenjujemo današnjo izjavo gospoda podpredsednika Barrota, ki, kot sem razumel, vključuje tudi mnenje Komisije.
<SPEAKER ID="241" NAME="Francisca Pleguezuelos Aguilar" AFFILIATION="PSE">
(ES) Gospod predsednik, na podlagi te razprave in odgovorov komisarja ni nobenega dvoma, da se španski in andaluzijski organi zelo zavzemajo za razlitja onesnaževal in pomorsko varnost; to sta pomembni zadevi za špansko vlado v smislu njenega odziva, ki je bil glede na čas in način dokaj hiter, in zato, ker je začela izvajati več širokopoteznih ukrepov za rešitev težav in preprečevanje še hujših katastrof. O tem smo že govorili.
<P>
Jasno je, da nesreča ladje New Flame še zdaleč ni tako obsežna kot katastrofa ladje Prestige, vendar njene posledice skrbijo špansko vlado, vlado moje države.
<P>
Španske vlade zagotovo ni mogoče obtožiti neukrepanja, prav nasprotno. Španija je bila od začetka nesreče v stiku z Združenim kraljestvom in Gibraltarjem ter je iskala informacije o plovilu in o trku ter ponudila sodelovanje in usklajevanje pobude, ki jo je predlagal naš kolega gospod Meyer Pleite.
<P>
Kot je povedal Komisar, se Evropsko unijo za pomoč prosi že od avgusta. Lastnik ladje in njegovo podjetje sta dobila navodila, da krijeta stroške škode, andaluzijska vlada pa je zaradi mogočega nespoštovanja zakonodaje poslala pritožbo Gibraltarju.
<P>
Za Španijo je bistveno, da je izpolnila svoje obveznosti - kar je naredila in do ponovitve zadeve Prestige ni prišlo - vendar še vedno obstaja potreba po usklajevanju in prav tega usklajevanja ni dovolj. Zato menim, da mora pritožba Španije pri Forumu za dialog za Gibraltar, kot ukrep, ki nam lahko resnično omogoči ukrepanje v takih razmerah in prepreči prihodnje neželene nesreče, to zadevo končati za vse nas. Vse ostalo je le brezbrižnost, ki so jo čutili nekateri ljudje in jo spet želijo širiti v Parlamentu.
<SPEAKER ID="242" NAME="David Hammerstein" AFFILIATION="Verts/ALE">
(ES) Gospod predsednik, zeleni menimo, da naš cilj ni določanje krivde, ampak iskanje učinkovitega načina za odpravljanje katastrofe, kot je ta, ali raje vrste katastrof, ki se dnevno dogajajo v gibraltarski ožini.
<P>
Ta trk je bil resno opozorilo, ki si ga moramo zapomniti. Pozvali smo Komisijo, da sprejme ukrepe za boj proti nepremišljeni in nevarni praksi pretakanja goriva, ki spreminja vode Gibraltarja, Velike Britanije in Španije v ogromno bencinsko črpalko brez zakonov, nadzora ali varovalk.
<P>
Po teh morjih pluje več sto sumljivih plovil z enojnim trupom. Lani je bilo šest tisoč primerov pretakanja goriva, pri čemer jih je bilo več kot deset tisoč na odprtem morju in se niso upoštevali varnostni ukrepi iz konvencije Marpol.
<P>
Evropski komisiji smo povedali, da si ne moremo več privoščiti, da bi se učili iz katastrof, in jo pozvali, da temu parlamentu predloži učinkovit protokol o sodelovanju v pomorskem prometu v gibraltarski ožini, da bi zaščitili okolje in zdrav razum. Poleg vsakodnevnih katastrof ne moremo reševati še takih katastrof.
<SPEAKER ID="243" NAME="Luis de Grandes Pascual" AFFILIATION="PPE-DE">
- (ES) Gospod predsednik, gospodu Barrotu se zahvaljujem za njegove odgovore. Zaliv Algeciras je postal smetišče gibraltarske ožine. Poleg nezakonitih pretakanj goriva neprestana razlitja onesnažil, čeprav v majhnih količinah, in nesreče, ki vključujejo razlitja tovora, grozijo, da se bo zaščiteno območje spremenilo v kanalizacijo.
<P>
Primer, o katerem razpravljamo, nikakor ne grozi odnosom med Španijo in Veliko Britanijo, ki na razumen način razpravljata o svojih starih sporih. Pri zadevi New Flame velja - če mi dovolite, da uporabim pregovor - "unos por otros, la casa sin barrer" - "čisti računi, dobri prijatelji".
<P>
Nesprejemljivo je, da v dolgih šestih mesecih noben pristojni organ ni mogel sprejeti učinkovitih odločitev, s katerimi bi preprečili, da se plovilo potopi, in da se niso preprečila razlitja, do katerih je prišlo zaradi trka.
<P>
Razbitina je zdaj na dnu morja, skupaj z 42 500 tonami odpadkov, katerih lastnosti in možnosti za onesnaženje niso znani.
<P>
Gospod komisar, trdo si prizadevamo v zvezi s paketom Erika III, ki ga Svet ne želi prilagoditi zahtevam Parlamenta, da bi se zagotovila vzpostavitev neodvisnega organa za boj proti pomorskemu onesnaženju, tj. organa, ki bo imel pooblastila za sprejemanje ukrepov po oceni razsežnosti nesreče.
<P>
Zadeva New Flame je kot naročena, da se upraviči ustanovitev takega neodvisnega organa s pristojnostjo odločanja. Poleg tega je pozivanje držav članic Evropske unije k prenosu zadevnih direktiv in ratifikaciji mednarodnih konvencij, ki so povezane s tem primerom, nesprejemljivo. Žalostno je, da je bila Andaluzija grajana zaradi velike katastrofe Prestige; to je žalostna maniheistična igra, ki kaže le malo spoštovanja do Andaluzije. Škoda je, da so zadevo izpostavili prav ljudje iz te regije.
<P>
Gospod komisar, Andaluzija zahteva, da zakonito pretakanje goriva in pomorske dejavnosti v zalivu Algeciras, ki območju prinašata blaginjo in delovna mesta, spremlja tudi strogo spoštovanje varstva okolja.
<SPEAKER ID="244" NAME="Inés Ayala Sender" AFFILIATION="PSE">
(ES) Gospod predsednik, ta nesreča zagotovo ni primerljiva z drugimi nesrečami, ki vključujejo naftne tankerje ali vsaj kontejnerska plovila, kot na primer Napoli, o katerih Mednarodni pomorski urad še ni sprejel odločitve.
<P>
Na drugi strani bi morali biti zelo zadovoljni, da podpredsednik sodeluje v tej razpravi. Zdaj je razprava osredotočena zlasti na okoljske vidike. Menim, da je pomembno, da ima gospod Barrot pooblastila za ukrepanje z novimi instrumenti pri obeh vidikih, okoljskem in prometnem.
<P>
Diplomatske težave z Gibraltarjem o zračni varnosti smo rešili. Gospodu Barrotu predlagam, da se tudi tu poskušamo pogoditi z Gibraltarjem in pravzaprav izboljšamo diplomatska stališča o pomorski varnosti. Kljub težavam menim, da že obstajajo možnosti za dialog, ki se lahko izkažejo za zelo uporabne.
<P>
Menim tudi, da so španski in andaluzijski organi v zvezi s to vrsto nesreče na tem kritičnem območju Sredozemlja naredili vse, kar so lahko, pri čemer smo seveda zadovoljni in hvaležni, da so takoj zaprosili Evropsko unijo za ukrepanje z instrumenti, ki so jim na voljo.
<P>
Trdno verjamemo, da je pomembno, da državljanom pošljemo sporočilo upanja v zvezi z bolj neprijetnimi vidiki, zato vas moramo spodbujati k izvajanju mehanizmov EMSA, ki so se izkazali za uporabne previdnostne in zaščitne ukrepe za obalni pas, k napredovanju v zvezi s tem tretjim paketom na področju pomorske varnosti in zlasti k izboljšanju sodelovanja med pristanišči, ki morda ni bilo vedno tako dobro, kot bi lahko bilo, ter zagotovo k predstavitvi vseh teh vidikov glede izboljšanja kakovosti ladijskega goriva, tj. predloga, ki je bil pred kratkim sprejet v Mednarodni pomorski organizaciji in bo zagotovo izboljšal rezultate ali posledice take nesreče.
<SPEAKER ID="245" NAME="Jacques Barrot">
podpredsednik Komisije. - (FR) Gospod predsednik, poskušal bom odgovoriti na nekatera vprašanja. Gospodu Galeotu želim povedati, da Komisija ni bila obveščena o strupenosti odpadnih kovin, ki jih je prevažala ladja New Flame. Nobenega razloga ni za domnevo, da je kovina posebej strupena.
<P>
Kar zadeva pomoč, ki je bila zagotovljena z mehanizmom Skupnosti za civilno zaščito, so zanjo španski organi zaprosili takoj po nesreči ladje New Flame, od takrat pa zanjo niso več zaprosili. Končno, glede odstranitve razbitine želim obvestiti Parlament, da reševanje že poteka, pri čemer morske razmere zdaj omogočajo varno izvajanje teh operacij. Pričakuje se, da bo odstranjevanje končano v približno treh mesecih.
<P>
Poleg tega Komisija obravnava pritožbo andaluzijske vlade. Vse ugotovljene kršitve bodo sodno preganjane. Tudi gospod Watson mi je zastavil nekaj vprašanj. Njemu želim povedati, da je razbitina ladje New Flame dejansko v teritorialnem morju Gibraltarja. Nesreča ladje New Flame ni povezana s pretakanjem nafte; britanski organi so obvestili Komisijo, da je pretakanje nafte potekalo v skladu z veljavno zakonodajo in da ni predstavljalo posebnih težav. Oskrbovalna plovila so vedno naftni tankerji z dvojnim trupom in imajo vsa potrebna potrdila.
<P>
Gospod Meyer, direktiva o spremljanju ladijskega prometa - s to točko bom končal - spodbuja sodelovanje na področju spremljanja ladijskega prometa, medtem ko informacijski sistem SafeSeaNet omogoča izmenjavo informacij.
<P>
Gospod Queiró, Komisija meni, da se lahko določbe direktive o kazenskih sankcijah za pomorsko onesnaženje uporabijo tudi v primeru New Flame, kakor tudi, bolj splošno, za pretakanje goriva, ki povzroča pomorsko onesnaženje. Vendar direktiva iz leta 2005 ne določa zakonodajnega okvira za izvajanje kazinskih sankcij za osebe, ki so odgovorne za pomorsko onesnaževanje.
<P>
Direktiva ne določa praktičnega nalaganja kazni v posameznih primerih, vendar to določa na primer ustrezna nacionalna zakonodaja po vložitvi pritožbe ali začetku kazenskih postopkov. Kazni morajo naložiti nacionalna sodišča takoj po ugotovitvi zagrešenega kaznivega dejanja.
<P>
Gospod Hammerstein, pretakanje nafte na odprtem morju je v pomorskem prometu nekaj vsakdanjega. Načeloma to ne predstavlja težave, če so izpolnjeni vsi previdnostni ukrepi. Lastniki ladij so sestavili seznam najboljših praks za operacije pretakanja goriva med oskrbovanjem plovil z gorivom. Mednarodna pomorska organizacija se pripravlja na sprejetje raznih ukrepov za preprečevanje onesnaženja med pretakanjem nafte med tankerji. Države članice in Komisija aktivno podpirajo ta pristop; vendar bomo na tem področju tudi v prihodnje nadvse pozorni.
<P>
Gospod de Grandes Pascual, Komisija je leta 2005 kot del tretjega paketa zakonodajnih ukrepov o pomorski varnosti predložila predlog za direktivo, ki je določal minimalni nabor splošnih pravil o civilni odgovornosti in zavarovanju. Evropski parlament je pozdravil ta predlog, vendar do zdaj Svet še ni primerno ukrepal. Ta predlog je bil oblikovan tako, da bi zagotovil začasni odgovor za žrtve pomorskega onesnaženja pred izvajanjem mednarodnih konvencij, ki stalno zamujajo in se še obravnavajo. Take konvencije začnejo veljati z veliko zamudo ali pa ne veljajo v vseh državah članicah. To povzroča neenako obravnavo izvajalcev pomorskega prometa in žrtev nesreč.
<P>
Nisem odgovoril na vsa vprašanja, vendar vam želim povedati tudi, da se Komisija zaveda sedanjega spora o teritorialnih vodah Gibraltarja. Sodelovanje v tej razpravi ni v naši pristojnosti. Mi lahko le pozovemo zadevne strani, da okrepijo svoje sodelovanje in izboljšajo izmenjavo informacij. Tristranski forum se mora osredotočiti na vprašanje sodelovanja na področju pomorske varnosti.
<P>
Gospe in gospodje, če mi dovolite, bi rad to priložnost izkoristil še za to, da vam povem, da je Parlament v zvezi s tretjim pomorskim paketom za preprečevanje onesnaženja resnično izpolnil svoje obveznosti. Vaš odbor za promet je sprejel vseh sedem predlogov, pohvaliti pa moram tudi Parlament, ki mi je pri tej zadevi veliko pomagal. Kljub temu sem na zadnjem zasedanju Sveta ministrov za promet opazil, da je precej držav članic nekoliko nasprotovalo dvema predlogoma: na eni strani predlogu o civilni odgovornosti, tj. odgovornosti lastnikov plovil, v zvezi s katero smo zlasti morali uvesti program obveznih zavarovanj, ki je očitno bistven za prihodnost. Na drugi strani pa nadaljnjemu predlogu o odgovornosti države zastave, ki dopolnjuje ta program. Odgovornost države zastave je bistvena, če želimo, da bodo vse evropske zastave vključene na beli seznam pariškega memoranduma, kar pomeni, da so to kakovostne zastave. Vendar še nismo tako daleč. Povedati želim, da je za preprečitev brodolomov, kot je bil brodolom ladje New Flame, bistveno, da imamo zakonodajo, ki je, kot smo predlagali v tretjem pomorskem paketu, izčrpna ter omogoča učinkovito odpravo tveganja za nesreče in onesnaženja na morju na kateri koli ravni.
<P>
Pri tem smo napredovali, o tem ni dvoma. Agencija za pomorsko varnost je, kot sem že povedal, zagotovila pomoč. V zadnjem času je okrepila svojo mrežo plovil za pomoč v primeru onesnaženja; vseeno nič ne more nadomestiti tega tretjega pomorskega paketa, glede katerega lahko le upam, da bodo države članice s polno podporo Parlamenta pripravljene prevzeti svoje odgovornosti. Če bi se jutri v zelo krhkih in občutljivih vodah Sredozemskega morja razlila nafta, bi morali reševati zelo dramatične razmere. Zato se vam še enkrat zahvaljujem za vašo polno podporo, da se bo lahko ta tretji pomorski paket učinkovito izvajal ter da bomo lahko imeli učinkovit nadzor države zastave in jasno odgovornost lastnikov ladij. To je nujno potrebno, če želimo preprečiti tovrstne katastrofe.
<P>
V vsakem primeru se vam zahvaljujem, da ste izpostavili to zadevo, kar nam zagotavlja priložnost, da znova poudarimo nujno potrebo po pomorski varnosti.
<SPEAKER ID="246" NAME="Gerardo Galeote" AFFILIATION="PPE-DE">
(ES) Gospod predsednik, glede vprašanja pravilnosti postopka bi rad povedal naslednje. Komisar je omenjal morje Gibraltarja. Ne vem, ali je to bila napaka pri tolmačenju ali spodrsljaj komisarja. Rad bi, da je jasen v zvezi s tem, saj je, kot se zelo dobro zaveda, lastništvo tega morja predmet spora med Kraljevino Španijo in Združenim kraljestvom.
<P>
Prosim, da to pojasni.
<SPEAKER ID="247" NAME="Jacques Barrot">
podpredsednik Komisije. - (FR) Gospod predsednik, o tem se nisem želel opredeliti. Preprosto sem navedel, da je zemljepisni položaj razbitine Algeciras, Gibraltar. Prosim, ne razumite me narobe. Nisem nameraval rešiti spora, ki ga poleg tega niti ne morem rešiti.
<SPEAKER ID="248" NAME="Graham Watson" AFFILIATION="ALDE">
Gospod predsednik, Komisar je imel popolnoma prav. To je teritorialno morje Gibraltarja, pri čemer je treba uradno povedati, da se nesreča in potop ladje New Flame nista zgodila v gibraltarskem zalivu ali zalivu Algeciras, kakor koli ga že imenujete. Zgodila sta se blizu jugovzhodnega konca skale v Sredozemskem morju, kar je treba jasno uradno povedati.
<SPEAKER ID="249" NAME="Predsednik">
Prejel sem šest predlogov resolucijv skladu s členom 103(2) Poslovnika.
<P>
Ta razprava je končana.
<P>
Glasovanje bo potekalo v četrtek, 24. aprila 2008.
<P>
Pisne izjave (člen 142)
<SPEAKER ID="250" NAME="Kartika Tamara Liotard  " AFFILIATION="GUE/NGL">
v pisni obliki. - (NL) Kaže, da je zadeva razbitine ladje New Flame blizu Gibraltarja osredotočena zlasti na spor med Združenim kraljestvom in Španijo o Gibraltarju. Najpomembnejše je, da diplomatsko merjenje moči ne postane pomembnejše od nevarnosti za okoljsko katastrofo ob Španski obali. Navsezadnje je to prava težava. Varstvo okolja mora vedno imeti prednost.
<P>
Poleg tega obstaja tudi težava glede odgovornosti. Imeli smo že več primerov plovil, ki so plula pod zastavo, ki je najpriročnejša, da bi se izognila zakonom in davkom, nato pa so prišla v težave. Evropska unija bi morala biti sposobna preprečiti to kršenje mednarodnih pravil. V primerih nesreč, kot je ta, mora biti popolnoma jasno, kdo je odgovoren.
