<CHAPTER ID="010">
Trgovina z ljudmi (razprava) 
<SPEAKER ID="209" NAME="Predsednik">
Naslednja točka je razprava o
<P>
vprašanju Svetu za ustni odgovor o trgovini z ljudmi, ki sta ga v imenu Odbora za državljanske svoboščine, pravosodje in notranje zadeve ter Odbora za pravice žensk in enakost spolov postavili Anna Hedh in Edit Bauer - B7-0341/2009), in
<P>
vprašanju Komisiji za ustni odgovor o trgovini z ljudmi, ki sta ga v imenu Odbora za državljanske svoboščine, pravosodje in notranje zadeve ter Odbora za pravice žensk in enakost spolov postavili Anna Hedh in Edit Bauer - B7-0342/2009).
<SPEAKER ID="210" NAME="Anna Hedh" LANGUAGE="SV">
Vsi dobro vemo, da je trgovina z ljudmi med najhujšimi in najbolj grozljivimi zločini na svetu. Zato sem zelo razočarana, da o tem pomembnem vprašanju razpravljam tako pozno zvečer, pred prazno dvorano, brez občinstva in novinarjev.
<P>
Leta 1850 je bilo suženjstvo uradno prepovedano po vsej Evropi. Ne glede na to pa skoraj 200 let pozneje več sto tisoč ljudi živi v sodobni obliki suženjstva - zaradi trgovine z ljudmi. Evropski parlament in druge institucije EU imajo veliko odgovornost, da se borijo proti in zaustavijo to moderno suženjstvo, ki se kaže v različnih oblikah: prisilno delo, spolno suženjstvo, trgovina z organi, posvojitve in prosjačenje so primeri tega.
<P>
Zato me veseli, da nocoj razpravljamo o tem pomembnem vprašanju. Izkoristila bi to priložnost, da se vam zahvalim za vaše dosedanje dobro sodelovanje, in upam, da bomo skupaj na koncu uspeli pripraviti skupno resolucijo. Upam tudi, da bo nova Komisija čim prej pripravila direktivo o trgovini z ljudmi - direktivo, ki je prodornejša in seže dlje kot predlog prejšnje Komisije, ki je bil sam po sebi dober.
<P>
Da bi rešili problem trgovine z ljudmi, moramo imeti splošno perspektivo, ki upošteva vse zadevne politike, torej ne samo na področju kazenskega prava, ampak tudi preseljevanja. Določiti moramo tudi ustrezne sankcije, ki resnično odražajo resnost tega kaznivega dejanja in resnično prizadenejo tiste, ki služijo s trgovino z ljudmi. Zagotoviti moramo, da žrtve dobijo boljšo pomoč in zaščito in da se posebno pozornost nameni mladoletnim žrtvam; potrebujemo tudi boljše usklajevanje med institucijami EU.
<P>
Da bi se resnično lahko spopadli s problemom trgovine z ljudmi, pa morajo vse države članice vložiti velike napore v preventivno delo, kar v glavnem pomeni v zmanjšanje povpraševanja po storitvah žrtev trgovine z ljudmi v naših državah. Če lahko zmanjšamo povpraševanje, bo upadlo tudi posredovanje storitev.
<P>
Nazadnje pa pozivam Svet, Komisijo, Evropski parlament, države članice in druge institucije EU: stopimo skupaj in v Evropi zaustavimo trgovino z ljudmi, to moderno obliko suženjstva.
<SPEAKER ID="211" NAME="Edit Bauer">
vlagateljica. - (HU) Ni prepričljivejšega dokaza o resnosti problema trgovine z ljudmi, kot je dejstvo, da celo v Evropi vsako leto več sto tisoč ljudi postane žrtev te trgovine. To je verjetno tako neverjetno, da so tolmači rekli več sto, namesto več sto tisoč. Javno mnenje je tudi bolj ali manj takšno. Menijo, da je to obrobna zadeva in podcenjujejo tako posledice kot težo tega pojava. Menim, da je Evropa dolžna okrepiti svoj boj proti trgovini z ljudmi. Posvetila bi se dvema zadevama. Prva je zaščita žrtev, druga pa odprava povpraševanja. V zvezi z zaščito žrtev imamo zakonodajni akt v okviru Evropske skupnosti, za katerega je Komisija obljubila, da ga bo ponovno preučila do leta 2009. Na žalost pa kljub temu, da bi direktiva št. 2004/81 resnično morala biti posodobljena, do obljubljene ponovne preučitve še ni prišlo, obenem pa so žrtve večinoma še vedno obravnavane kot soudeleženci v kaznivem dejanju in so preganjane. Vsi pa se dobro zavedamo, da kriminalnih združb ni mogoče prijeti brez pomoči žrtev, kot je potrdila tudi uprava Europola.
<P>
Vašo pozornost bi želela usmeriti na zakonodajni postopek za drugo zadevo, in sicer za odpravo povpraševanja. Trgovina z ljudmi ima svoj trg. Zakoni ponudbe in povpraševanja delujejo enako kot na drugih trgih. Običajno obravnavamo ponudbo in bolj ali manj pozabimo ali se ne želimo posvetiti povpraševanju, čeprav bomo verjetno zaman poskušali odpraviti trgovino z ljudmi, če ne bomo prej uspeli odpraviti povpraševanja. Poleg tega bi želela poudariti potrebo po uskladitvi politik. Ugotovili smo, da nekateri generalni direktorati Komisije ne usklajujejo svojih politik, prav tako pa je tudi izmenjava informacij med njimi nezadovoljiva. Menim, da imamo tudi na tem področju še veliko dela.
<SPEAKER ID="212" NAME="Diego López Garrido">
predsedujoči Svetu. - (ES) Gospa Hedh in gospa Bauer, ne bi se mogel bolj strinjati s pobudo, vprašanjem in razpravo, ki sta jo danes tu začeli. Menim, da je trgovina z ljudmi največja nadloga človeštva. Gre torej za enega največjih izzivov, s katerim se moramo spopasti, in to vsi skupaj. To je še en primer več, kako pomembno je združevati prizadevanja na evropski ravni in tudi zunaj Evrope, da iztrebimo to nadlogo.
<P>
V vprašanju ste spraševali, ali bi moral biti pristop Evropske unije osredotočen na človekove pravice, celovit in usmerjen k politiki vračanja in ponovnega vključevanja ter socialnim zadevam in socialnemu vključevanju.
<P>
Odgovor je "da".
<P>
Popolnoma se strinjamo, da je to pravi pristop. Soglašamo tudi s sorazmernostjo kazni - to je tudi ena od zadev, ki jih izpostavljate v vprašanju - in potrebo po dodatnih ukrepih za zaščito žrtev. Izpostavili in poudarili ste - in popolnoma se strinjam z vami -, da je zaščita žrtev nujna, če želimo odpraviti trgovino z ljudmi, in da je privolitev nemočne žrtve ali otroka v izkoriščanje popolnoma nebistvena; postati mora nebistvena, kadar želimo kaznovati to izkoriščevalsko ravnanje.
<P>
Menim, da je vaša ideja o povpraševanju tudi pomembna. Gre za zelo pomembno idejo, ki jo moramo izpeljati do konca. Enako velja za vprašanje sodne pristojnosti.
<P>
Glede drugega dela vašega vprašanja smo mnenja, da je usklajevanje informacij absolutno potrebno. Zatorej soglašamo s predlogom v tem vprašanju, ki se nam zdi zelo primeren.
<P>
Spraševali ste tudi o preventivnih ukrepih. V zvezi s tem lahko povem, da se Evropska unija ukvarja s tovrstnimi preventivnimi ukrepi. Že leta 2005 je Svet sprejel načrt v zvezi s tem, ki bi ga bilo treba učinkovito izvesti. Kot veste, je trgovina z ljudmi vključena tudi v veliko sporazumov med Evropsko unijo in tretjimi državami, na primer sporazum o strateškem partnerstvu med Afriko in Evropsko unijo. Je tudi ena od prednostnih točk v stabilizacijsko-pridružitvenih sporazumih med Evropsko unijo in državami zahodnega Balkana. Poudariti moram tudi, da v boju proti trgovini z ljudmi pomembno vlogo igra tudi pomoč pri izobraževanju in ozaveščanju ljudi, ki bi lahko prišli v stik z žrtvami. Primeri teh ljudi so mejni policisti ter policijski in varnostni uslužbenci v tretjih državah.
<P>
Za zaključek bi rad dejal, da bo špansko predsedstvo delalo v tej smeri in si bo njegova posebna naloga skrb za otroke, ki so žrtve trgovine z ljudmi, kar je ena od prednostnih nalog španskega predsedstva. Med drugimi pobudami smo tudi pozvali Komisijo, da na začetku leta 2010 predloži akcijski načrt o mladoletnih osebah, ki brez spremstva odraslih vstopajo v Evropsko unijo.
<P>
Nazadnje, gospod predsednik, špansko predsedstvo v svojem šestmesečnem mandatu poziva k takojšnji razpravi o direktivi za boj proti trgovini z ljudmi, in prepričan sem, da bo nova Komisija to takoj storila. Ko bo Komisija predložila svoj osnutek, bo špansko predsedstvo začelo z razpravami v Svetu in s Parlamentom. To lahko razumete kot izraz naše odločenosti, da odpravimo to moderno obliko suženjstva, kot sta ga primerno poimenovali govornici pred mano.
<SPEAKER ID="213" NAME="Jacques Barrot" LANGUAGE="FR">
Gospod predsednik, minister je pravkar razložil, da je trgovina z ljudmi dejansko oblika suženjstva. Toplo bi se zahvalil gospe Hedh in gospe Bauer, da sta zastavili to vprašanje.
<P>
Pripraviti moramo celosten, večdisciplinaren pristop, ki ne sme biti omejen le na zatiranje, ampak mora vključevati mednarodno sodelovanje s tretjimi državami. Takšen združen pristop je bil pristop Komisije, ki ga je sprejela po objavi predloga za okvirni sklep v marcu 2009. Ta okvirni sklep temelji na Konvenciji Sveta Evrope o ukrepih proti trgovini z ljudmi iz leta 2005, vendar seže še dlje.
<P>
Seveda, kot je pravkar dejal minister, bomo uporabili nove pravne osnove, ki nam jih ponuja Lizbonska pogodba, da bi čim hitreje predstavili predlog za direktivo, ki bo upošteval razprave iz časa pred uveljavitvijo Lizbonske pogodbe. Upamo, da bomo s tem novim predlogom direktive lahko ohranili visoko raven ambicioznosti.
<P>
Menimo, da mora Evropski parlament odigrati osrednjo vlogo in da je njegova zavezanost zelo pomembna za krepitev evropskega pravnega okvira ukrepov v prihodnjem boju proti trgovini z ljudmi. Zato vam bom dal nekaj informacij v zvezi z vsebino vprašanja.
<P>
Prvič, kazni: trgovina z ljudmi je zelo hudo kaznivo dejanje in ga je treba tudi primerno kaznovati. Obsodbe morajo biti stroge, nadaljevati pa moramo tudi z usklajevanjem najvišjih kazni. Te se med državami članicami močno razlikujejo, od treh do dvajsetih let za osnovna kazniva dejanja in od desetih let do dosmrtne zaporne kazni za obteževalne okoliščine.
<P>
Čeprav dopuščam, da se izreki obsodb lahko od države do države razlikujejo, pa ja tako veliko razhajanje med kaznimi v evropskem okviru neopravičljivo, zato bomo v novem predlogu predvideli zelo stroge kazni.
<P>
Sedaj se bom posvetil pomoči žrtvam in njihovi zaščiti. Pomoč, podpora in zaščita za žrtve trgovine z ljudmi v obliki nastanitve, zdravstvene in psihološke pomoči, svetovanja, obveščanja, tolmačenja in pravnega zastopanja so vse bistvenega pomena.
<P>
Ker to želi tudi špansko predsedstvo, bomo preučili tudi posebne in bolj zaščitne ukrepe za otroke, ki so žrtve trgovine z ljudmi. Sistem pravne pomoči in zastopanja mora biti brezplačen, zlasti za otroke.
<P>
Nazadnje pa bo Komisija v letu 2010 objavila svoje prvo poročilo o izvajanju direktive v zvezi z dovoljenji za prebivanje, ki se izdajajo državljanom tretjih držav, ki so žrtve trgovine z ljudmi in sodelujejo s pristojnimi oblastmi. Na podlagi tega poročila bomo ugotavljali, ali je smiselno spremeniti direktivo.
<P>
Glede ukrepov za zmanjševanje povpraševanja pa namerava Komisija v svoj prihodnji predlog direktive vključiti določbo, ki države članice obvezuje, da prevzamejo pobude na tem področju, in jih spodbuja, da razglasijo za kaznivo dejanje uporabo spolnih uslug ali dela, kadar uporabnik ve, da je oseba žrtev trgovine z ljudmi.
<P>
Kar zadeva sodno pristojnost, pa moramo povečati zmogljivosti vsake države članice, da sodno preganja ne samo svoje državljane, ampak tudi ljudi, ki običajno prebivajo na njenem ozemlju in so v tujini spoznani za krive ukvarjanja s trgovino z ljudmi. To je bistvenega pomena v boju proti pojavu tako imenovanih "novih mafij" - to so zločinske organizacije, ki jih sestavljajo pripadniki različnih narodnosti, ki središče svoje kriminalne dejavnosti in s tem svoje običajno prebivališče postavijo v eno od držav Evropske unije.
<P>
Še nekaj besed o zbiranju podatkov. Komisija je vložila veliko v razvoj skupnih kazalcev za zbiranje podatkov. Evropski uniji moramo zagotoviti zanesljivo in primerljivo statistiko. Izvedenih je bilo več pomembnih projektov, rezultate teh pobud pa je treba ustrezno spremljati, da se na tej podlagi razvije skupni model kazalca v sodelovanju z Eurostatom, agencijami Evropske unije, Europolom, Eurojustom, Frontexom in Agencijo za temeljne pravice.
<P>
Končal bom s preprečevanjem. Imamo finančni program "Preprečevanje in boj proti kriminalu", ki bo v letu 2010 vključeval ciljni poziv glede boja proti trgovini z ljudmi. Stockholmski program pa predvideva posebne ukrepe, ki v dokumentu s splošnimi smernicami, ki ga je sprejel Svet za pravosodje in notranje zadeve, opredeljuje ukrepe za krepitev sodelovanja s tretjimi državami.
<P>
Izčrpnejša politika za boj proti trgovini z ljudmi se torej že oblikuje. Kot sem dejal, bo Komisija osnutek direktive predstavila zelo kmalu, in veseli me, da je špansko predsedstvo napovedalo razpravo, ki vam bo omogočila nadaljnjo obogatitev predloga Komisije, za katerega menim, da prihaja ob pravem času, glede na to, da ta pojav v naših državah sploh ne upada, ampak še vedno narašča. Zato je napočil čas, da se odzovemo, in to silovito.
<SPEAKER ID="214" NAME="Roberta Angelilli">
v imenu skupine PPE. - (IT) Gospod predsednik, gospe in gospodje, najprej bi se želela zahvaliti gospe Hedh in gospe Bauer za njuno pobudo.
<P>
Trgovina z ljudmi, kot so že vsi povedali, je izredno hudo kaznivo dejanje, ki je povezano s spolnim izkoriščanjem in nezakonitim zaposlovanjem. Te zločine zagrešijo brezvestni ljudje, ki svoje žrtve pridobivajo z nasiljem ali prevaro, morda z obljubo po poštenem, dobro plačanem delu ali z grožnjo ne samo žrtvi, ampak tudi njenim otrokom ali sorodnikom.
<P>
Na žalost, kot se pogosto dogaja, najvišjo ceno plačujejo ženske in otroci. Ocene kažejo, da je na svetu okrog tri milijone žrtev trgovine z ljudmi, od tega je okrog 90 % žensk in otrok. Leta 2008 je Evropski parlament v prvi evropski strategiji za pravice otrok navedel, da ima trgovina z otroki veliko zločinskih ciljev: trgovina z organi, nezakonita posvojitev, prostitucija, nezakonito delo, prisilne poroke, beračenje na ulicah in spolni turizem so le nekateri med njimi.
<P>
V tem dokumentu je bila trgovina z ljudmi opredeljena kot prava "šiba božja" v Evropski uniji, rečeno pa je bilo, da mora boj proti trgovini in izkoriščanju postati prednostna naloga na prihodnjem dnevnem redu Evropske unije, predvsem s sprejetjem vseh nujnih zakonodajnih ukrepov, ki so potrebni za jamčenje popolne zaščite in zagotavljanje pomoči žrtvam. Nedavni stockholmski program je govoril tudi o trgovini z mladoletnimi osebami in njihovem izkoriščanju.
<P>
Za zaključek in v luči nocojšnje razprave naj povem, da upamo, da bosta Komisija in Svet ohranjala svoje zaveze in da bo Komisija pripravila nov predlog direktive, ki ga bomo zelo podrobno preučili.
<SPEAKER ID="215" NAME="Claude Moraes">
v imenu skupine S&D. - Gospod predsednik, dosežek gospe Hedh in gospe Bauer, čeprav sta govorili ob tako pozni uri, kot je omenila tudi gospa Hedh, je že v tem, da smo nocoj prišli sem in slišali odhajajočega komisarja gospoda Barrota in novo špansko predsedstvo uporabiti besedi "odločeni" in "ambiciozno" za komisarja. Splačalo se je počakati do te pozne ure in to slišati, kajti danes je v tej dvorani veliko ljudi, vključno z vlagateljicama, ki razumejo kompleksnost tega brutalnega sodobnega pojava, razumejo pa tudi, da državljani od EU pričakujejo, da bo odpravila to sodobno nadlogo.
<P>
Gospod Barrot je dejal, da potrebujemo novo zakonodajo. Upam, da bomo predlog Komisije dobili zelo kmalu. Danes zjutraj smo na zaslišanju kandidatke za komisarko gospe Malmström slišali tudi pozitiven odgovor na naš predlog za koordinatorja na področju boja proti trgovini z ljudmi na ravni EU.
<P>
Če začnemo sestavljati različne koščke te sestavljanke, ugotovimo, da se vendarle premikamo naprej, vendar pa že sam obseg problema, ki ga je opisala Anna Hedh, od nas terja, da besede spremenimo v dejanja. Ker je trgovina z ljudmi tako kompleksen pojav, ki se dotika zelo veliko različnih področij, kot so prisilno delo, organiziran kriminal, spolno izkoriščanje in zloraba otrok, mora biti naš odziv celosten in usmerjen v več strani. Gospod Barrot je naštel veliko stvari, ki bi jih radi videli v resničnem življenju, in če jih razširimo v obliki svežnja po vsej EU, bomo imeli odločno politiko, ki jo bodo državljani EU razumeli kot načrt ukrepanja. Sedaj državljani EU razumejo, da je trgovina z ljudmi hud problem, ne vidijo pa celostnega pristopa in ne razumejo, kaj EU počne kot celota.
<P>
Vesel sem, da je kandidatka za komisarko gospa Malmström danes poudarila svojo zavezanost, da kmalu pripravi novi zakonodajni predlog, prav tako pa me veseli, da je špansko predsedstvo izpostavilo ne samo boj proti trgovini z ljudmi, ampak tudi s tem povezana vprašanja, kot je nasilje nad ženskami. Pomembno je, da se vsi ti združijo skupaj in odrazijo resnično odločenost in srčnost v tem predlogu. Čeprav je že pozna ura, sedaj želimo, da se besede spremenijo v dejanja, vlagateljici pa sta za nas danes opravili veliko delo.
<SPEAKER ID="216" NAME="Nadja Hirsch">
v imenu skupine ALDE. - (DE) Gospod predsednik, najprej bi se rada zahvalila poročevalki za njeno predanost in odlično sodelovanje, saj gre res za pomembno temo. Kot smo že dejali, je trgovina z ljudmi morda najhujša oblika kriminala. Številke Europola, ki so bile omenjene v vprašanju, kažejo, da na tem področju ni bilo izboljšanja. V resnici je ravno nasprotno. Na področju prisilnega dela številke naraščajo, številke o trgovini z ženskami pa ostajajo na enaki ravni. Zato je popolnoma jasno, da je nujno zlasti dosledno ukrepanje.
<P>
Da bi ukrepanje doseglo svoj namen, pa je potrebno predvsem sprejeti združen pristop za najrazličnejša področja. Med nujno potrebnimi elementi je večja ozaveščenost - tudi evropskega prebivalstva -, da se trgovina z ljudmi odvija prav sredi Evrope, v vsaki državi. Predvsem se moramo lotiti dela na področju izobraževanja, kot smo na primer za svetovno nogometno prvenstvo v Nemčiji, da bi osvetlili problem prisilne prostitucije in pokazali, da se to resnično dogaja povsod, ter spodbudili razprave med ljudmi, da bodo ozaveščeni, kar bo vodilo k pomoči žrtvam.
<P>
Moja druga točka se nanaša na zaščito žrtev. Ko se osebe rešijo iz tako dramatičnih razmer, bi jim morale države članice zagotoviti zdravniško nego in psihološko podporo, da se lahko vrnejo v svojo domovino, če je to primerno, ali da se nastanejo v azilu ali imajo druge podobne možnosti, da si ustvarijo nov dom in začnejo novo življenje.
<SPEAKER ID="217" NAME="Judith Sargentini">
v imenu skupine Verts/ALE. - (NL) Danes je nizozemski časopis poročal o pridelovalcu belušev, ki je bil priprt na podlagi suma ukvarjanja s trgovino z ljudmi in suženjskega izkoriščanja Romunov, z drugimi besedami, evropskih državljanov. Trgovanje z ljudmi se ne dogaja samo ljudem v neevropskih državah, ampak tudi državljanom EU. Celostna politika za boj proti trgovini z ljudmi ne more biti omejena preprosto na priprtje trgovcev, kot je bil ta, in na splošno ukvarjanje s tistimi, ki zagrešijo te zločine, ampak se mora ustrezno osredotočiti na žrtve. Njihove pravice in prihodnost morajo biti na vrhu prednostne obravnave. Žrtve trgovine z ljudmi ne bi nikoli smele dobiti vtisa, da so same ali da smo jih pustili na cedilu. Podpirati jih moramo na vse načine: pravno, zdravstveno, socialno, finančno in v okviru skupnosti, po možnosti pa bi morale dobiti tudi odškodnino. V kateri koli novi direktivi je ključnega pomena, da žrtve uveljavijo svoje pravice in izkoristijo priložnosti, ki jih dopušča naša zakonodaja. V tem smislu sta gospod López Garrido in gospod Barrot povedala veliko tehtnega.
<P>
Komisar je dejal tudi, da bi morali uporabniki storitev ljudi, s katerimi se trguje, dobiti strožje kazni. Menim, da strožje kazni za te dejavnosti nikakor niso napačne, vendar pa se sprašujem, kako bomo pomagali žrtvam, če njihovo funkcijo, njihovo delo še naprej inkriminiramo - saj gre še vedno za delo, pa čeprav je suženjsko. Kako pomagamo žrtvam, če se bojijo, da je delo, ki ga opravljajo v tistem času, še naprej inkriminirano? Hvaležna bi bila za odgovor na to vprašanje.
<P>
V knjigi Skupine Zelenih/Evropske svobodne zveze imajo žrtve trgovine z ljudmi pravico do dovoljenja za prebivanje, v določenih okoliščinah tudi pravico do stalnega prebivališča, da se jim ni treba bati vrnitve v državo, kjer se je vse začelo, in da lahko vložijo tožbo proti trgovcu z ljudmi, saj so lahko brez skrbi, da je njihovo prebivanje v državi zagotovljeno. To pa zato, ker ne smemo dopustiti niti najmanjše možnosti, da bi bila oseba poslana nazaj in bi nato spet padla v roke trgovca. Vaša nova okvirna direktiva, komisar, predsedujoči Svetu, mora dati več moči žrtvam. Dati jim mora pravice in novo prihodnost. To bi rada videla.
<SPEAKER ID="218" NAME="Zbigniew Ziobro" LANGUAGE="PL">
Gospod predsednik, izredno sramotno je, da je sodobna Evropa, v kateri vladata svoboda in spoštovanje človekovih pravic, postala kraj zatiranja in zlorabljanja tako velikega števila ljudi. To je še toliko bolj šokantno, ker pogosto vključuje ženske in otroke, ki so izpostavljeni posebnemu tveganju in so še posebej nemočni.
<P>
Kot minister za pravosodje in državni tožilec na Poljskem sem nadzoroval veliko preiskav, ki so pokazale, da se te stvari dogajajo v Evropi, da presegajo meje posameznih držav in so včasih zelo krute. Glavni cilj trgovine z ljudmi je spolno izkoriščanje ali prisilno suženjsko delo. Da bi učinkovito preprečevali in odpravili te pojave, je nujno v določenih državah članicah ustanoviti profesionalne izvršilne agencije, ki bi bile v idealnem primeru centralizirane in bi zagotavljale odločno in učinkovito ukrepanje ter dobro mednarodno sodelovanje. Institucije Evropske unije bi morale igrati glavno vlogo, zlasti v zvezi z zadnjo točko.
<P>
Poleg tega pa sta tu še dve zadevi. Ker se zavedam dejstva, da trgovino z ljudmi pogosto izvajajo organizirane zločinske združbe, bi morale posamične države članice zagotavljati dovolj stroge sankcije za tako huda kazniva dejanja, da storilce odvračamo od teh dejanj in jih osamimo, vključno s sankcijami, kot je zaseg premoženja, ki bi zatrl ekonomski razlog za njihovo dejavnost.
<SPEAKER ID="219" NAME="Cornelia Ernst" LANGUAGE="DE">
Gospod predsednik, trgovina z ljudmi je resnično šiba božja sodobnega časa, ki se napaja na revščini in neznanju. Najhujša oblika je trgovina z otroki, ki je pogosto povezana s spolnimi zlorabami. V Konfederalni skupini Evropske združene levice/Zelene nordijske levice smo mnenja, da mora Komisija nujno ukrepati. Eden on najpomembnejših predpogojev za uspešen boj proti trgovini z ljudmi je okrepitev pravic žrtev. Le če nam to uspe - in ne samo s kaznovalnimi ukrepi -, se lahko sploh borimo proti trgovini z ljudmi. To pa zahteva zelo jasna pravila, po katerih trgovina z ljudmi ne bo privedla do nobenih sankcij za žrtve. Kar žrtve potrebujejo, sta učinkovita zaščita in podpora v kazenskem postopku, v katerem sodelujejo kot priče, ter tudi pred njim in po njem. To mora biti zlasti pomembno v obdobju ponovne preučitve ali ob umiku pričevanj prič. Programi za dolgoročno zaščito prič so nujno potrebni.
<P>
Druga stvar, ki je po mojem mnenju pomembna, je ta, da mora biti vsem žrtvam trgovine z ljudmi, ne samo otrokom, na voljo brezplačno svetovanje. Pri otrocih je tudi nujno - če se vrnem na to točko -, da je na voljo pomoč pravnikov, ki so specializirani za otroke. Potrebujemo nujne ukrepe za krepitev preprečevanja, kot so usposabljanje pravnikov, policije, sodnikov in svetovalcev. Veseli me, da se bo špansko predsedstvo posvetilo temu vprašanju.
<SPEAKER ID="220" NAME="Mario Borghezio" LANGUAGE="IT">
Gospod predsednik, gospe in gospodje, danes sem med zaslišanjem kandidatke za komisarko slišal zelo specifično zavezo glede boja proti trgovini z ljudmi.
<P>
Vesel sem, da tu slišim soglasno mnenje. Take soglasnosti ni bilo, ko so pred nekaj leti tisti, ki so sedeli na teh sedežih - vključno z mano -, zamahnili z roko ob nevarnostih, ki naj bi jih povzročilo množično nezakonito priseljevanje, med drugim tudi velik porast kriminalnih organizacij, ki izkoriščajo to delovno silo, in tveganje zaradi trgovine z ljudmi in celo trgovine z organi. Danes smo se vsi soočili s tem pojavom in smo lahko več kot zadovoljni, da je zaveza soglasna.
<P>
Vsekakor pa je za nas pomembno, da spoznamo, da se vzrok ni nič spremenil. Vzrok, izvor, gojišče te trgovine ima eno ime ali glavni vzrok: razsežnost nezakonitega priseljevanja in vloga, ki jo ta igra v lokalnih, evropskih in neevropskih kriminalnih organizacijah, kajti sedaj trgovino z ljudmi preprosto upravljajo organizacije izven Evrope.
<P>
Sedaj vzemimo to za izhodišče. Zavzeti bi morali premišljeno stališče, da je ta izjemno resen in sramoten pojav podvrsta ali podposledica množičnega nezakonitega priseljevanja, ki ga nismo ustrezno nadzorovali. Evropa bi morala imeti pogum in reči bobu bob.
<SPEAKER ID="221" NAME="Georgios Papanikolaou" AFFILIATION="PPE">
(EL) Gospod predsednik, tudi jaz bi čestital vlagateljicama tega zelo pomembnega vprašanja. Živimo v modernih časih in predstavljamo si, da v naši družbi ni prostora za trgovino z ljudmi. Na žalost pa številke to zanikajo. Na primer: ocenjuje se, da vsako leto 1 800 000 otrok in mladih postane žrtev trgovine z ljudmi. Številke ZN kažejo, da je v Evropski uniji 270 000 žrtev. Samo v Grčiji se ocenjeno število žrtev trgovine z ljudmi za prostitucijo poveča na 40 000 na leto, vključno z ženskami in otroki, niso pa upoštevane druge vrste trgovine.
<P>
Dva osnovna parametra, ki bi jih želel poudariti, ne da bi pri tem podcenjeval pomena drugih parametrov, sta: prvič, evropski institucionalni okvir za boj proti tej vrsti kriminala, ki je čezmejni in ga poglablja nezakonito priseljevanje, je - kot je bilo povsem upravičeno rečeno - neprimeren. Zato moramo povečati vložek v celosten pristop, pričakovana direktiva pa je v tem okviru zelo pomembna, kot je bilo pravilno ugotovljeno.
<P>
Drugič, v zaščiti žrtev se je pokazala specifična vrzel, zlasti glede podpornih struktur. Zato je nujno - in veseli me, da sem to slišal od španskega predsedstva -, da so na voljo viri in infrastrukture, da lahko izboljšamo obstoječe infrastrukture in ustvarimo nove ter seveda ustrezno usposobimo osebje za nudenje te podpore.
<P>
Ta sodobna oblika trgovine s sužnji ne more in ne sme imeti prostora v Evropski uniji, ki temelji na načelu spoštovanja človekovih pravic in človeškega dostojanstva.
<SPEAKER ID="222" NAME="Silvia Costa" AFFILIATION="S&amp;D">
(IT) Gospod predsednik, gospe in gospodje, naj izrazim svoje veliko zadovoljstvo, da danes takšno temo obravnavamo na podlagi pomembnega vprašanja, za katerega se vlagateljicama toplo zahvaljujem, poleg tega pa sem tudi hvaležna za visoko raven sodelovanja med vsemi političnimi strankami in dvema odboroma.
<P>
Zelo me veseli, da sem slišala zelo resne zaveze Komisije in tudi španskega predsedstva, in resnično verjamem, da bo nova direktiva pripravljena kmalu in v skladu z razmišljanji, s katerimi, kot je videti, soglaša velika večina.
<P>
Menim, da se zavedamo, da so številke na tem področju zelo zapletene za analizo, na kratko pa lahko ugotovimo, da se v naši civilizirani Evropi vsako leto trguje s skoraj 300 000 ljudmi, med katerimi je 79 % žensk in veliko mladoletnih oseb. Žal se v zadnjih letih številke le še povečujejo. Tudi zato moramo doseči zelo velik napredek na novih področjih odgovornosti, ki jih ima Evropska unija, in v okviru tistega, kar smo že potrdili v stockholmskem programu, da bomo lahko uvedli nekatere novosti.
<P>
Storili smo velik korak naprej, ko smo na ravni EU odobrili določbo - ki je v Italiji na primer v veljavi že od leta 1998 -, na podlagi katere se žrtvam izdajajo humanitarna dovoljenj za prebivanje. Vendar pa moramo za žrtve storiti še veliko več na področju zaščite, ponovnega vključevanja v družbo in zaposlovanje, preprečevanja negativnih vplivov strank - o čemer moramo zelo resno razmisliti - ter strožjih in učinkovitejših ukrepov za sankcije, ki jih je treba, kot ste dejali, komisar, uskladiti na ravni EU.
<P>
Zlasti pa zahtevamo, da se privolitev žrtev k izkoriščanju obravnava kot nebistveno, saj je v teh situacijah velikokrat posredi izsiljevanje.
<P>
Za zaključek bom zelo na kratko dodala še to: ne potrebujemo samo posebne zaščite za mladoletne osebe, ampak predvsem oblike podpore za osebe, ki prihajajo v Evropo in so bile žrtve trgovine z ljudmi že med potjo, ki je postala vedno daljša in vedno bolj tragična in se je zaključila, še preden so te osebe dosegle naše obale in naša ozemlja.
<SPEAKER ID="223" NAME="Antonia Parvanova" AFFILIATION="ALDE">
(BG) Gospod predsednik, gospe in gospodje, tudi jaz bi čestitala poročevalkama, Komisiji in španskemu predsedstvu za pogum, da so nam omogočili, da danes končno najdemo pravo rešitev za ta problem. Ko govorimo o trgovini z ljudmi, je zelo pomembno, da razmišljamo o ustanovitvi stalne policije na ravni Evropske unije. Takšna politika bo pripomogla k bolj usklajenemu pristopu in omogočila, da bodo ukrepi držav članic učinkovitejši pri odkrivanju in pregonu ter pri zaščiti in pomoči žrtvam tovrstne trgovine.
<P>
Imenovanje koordinatorja Evropske unije za boj proti trgovini z ljudmi, ki bi delal pod neposrednim nadzorom komisarja za pravosodje, temeljne pravice in državljanstvo, bo zagotovilo, da vse države članice, ki želijo odpraviti ta huda kazniva dejanja, uporabljajo enoten in koherenten politični pristop. Vloga koordinatorja bo prepoznati probleme in vire trgovine z ljudmi, izvajati preprečevalne ukrepe, pripravljati in uveljavljati strategije na evropski ravni, vključno z dejavnim sodelovanjem in posvetovanjem z agencijami civilne družbe, kot tudi organizirati kampanje obveščanja in uvajati ukrepe za večjo zaščito žrtev ter nudenje pomoči in podpore v postopku ponovnega vključevanja v družbo.
<P>
Da bi lahko uspešno reševali ta svetovni, nadnacionalen problem, potrebujemo usklajeno strategijo na evropski ravni, ki države članice usmerja in podpira v njihovih skupnih prizadevanjih za učinkovito odpravljanje trgovine z ljudmi. Najlepša hvala za vašo pozornost.
<SPEAKER ID="224" NAME="Marina Yannakoudakis" AFFILIATION="ECR">
Oseba v lasti nekoga drugega in nemočna žrtev nadvlade - odpustim vam, da menite, da je to definicija za trgovino z ljudmi. Dejansko je definicija za suženjstvo.
<P>
Trgovina z ljudmi je današnja oblika suženjstva. Trgovina z ljudmi, naj si bodo ženske, moški ali otroci, je kaznivo dejanje in se v vseh državah le še povečuje. Izredna revščina, razpad družine in nasilje v družini pripomorejo k nekaterim osnovnim vzrokom za trgovino z ljudmi. Ocenjujemo, da je v Združenem kraljestvu okrog 5 000 žrtev, od tega 330 otrok.
<P>
Skupina ECR pozdravlja to razpravo. Nacionalne vlade, organi pregona in mejni organi morajo sodelovati. Okrepiti je treba mehanizme za podporo žrtvam. Pobude morajo biti močne, države članice jih morajo izvajati, EU pa podpirati.
<SPEAKER ID="225" NAME="Eva-Britt Svensson" AFFILIATION="GUE/NGL">
(SV) Če ne bi bilo povpraševanja po izkoriščanju ljudi kot ceneno delovno silo, če ne bi bilo povpraševanja po organih, če ne bi bilo povpraševanja po spolnih storitvah za plačilo - potem v takšnem svetu ne bi bilo niti trgovine z ljudmi.
<P>
Povpraševanje je ključna beseda v boju proti trgovini z ljudmi. Drugi pomemben dejavnik je ta, da ljudje v veliko državah po svetu živijo v revščini in v nečloveških razmerah ter tako zlahka postanejo plen tistih, ki želijo ljudi kupovati in prodajati.
<P>
Zato potrebujemo ne le prizadevanja za zmanjšanje povpraševanja, ampak seveda tudi preprečevalne ukrepe v obliki izboljšanja življenjskih pogojev velikega števila ljudi v tistih delih sveta, kjer trgovci dobijo svoje žrtve.
<P>
V svojem imenu in v imenu Konfederalne skupine Evropske združene levice - Zelene nordijske levice se zahvaljujem gospe Hedh in gospe Bauer ter njunim kolegom v Odboru za državljanske svoboščine, pravosodje in notranje zadeve in Odboru za pravice žensk in enakost spolov. Želela pa bi si več različnih predlogov glede načinov podpore žrtvam trgovine z ljudmi. Žrtve prisilnega dela potrebujejo drugačne ukrepe in podporo kot žrtve suženjske trgovine z belim blagom.
<SPEAKER ID="226" NAME="Teresa Jiménez-Becerril Barrio" AFFILIATION="PPE">
(ES) Po poročilu Združenih narodov je bilo v letu 2009 v Evropski uniji okrog 270 000 žrtev trgovine z ljudmi. Upoštevajoč te številke, moramo zagotoviti, da Evropska unija temelji zlasti in predvsem na zaščiti žrtev, s posebnim poudarkom na ženskah in otrocih, ki so najranljivejši.
<P>
Ne moremo še naprej stati križem rok in brezbrižno opazovati igro, ki se pred našimi očmi odvija v ozadju spolnega izkoriščanja. Zato v celoti podpiram zahteve Parlamenta, da mora biti pomoč žrtvam brezpogojna in da je treba sprejeti prodornejše metode in strožje kazni, kot je pravkar dejal tudi gospod Barrot.
<P>
Ob tem bi želela pozvati špansko predsedstvo, Evropsko komisijo in Svet, da uporabijo vso evropsko zakonodajo, ki je na voljo, tako obstoječo kot bodočo, in zaščitijo žrtve trgovine z ljudmi. Menim, da bo predlagani evropski sistem za zaščito žrtev, ki sem ga na razpravah o stockholmskem programu osebno zahtevala od španskega predsedstva in ki je končno obrodil sadove, učinkovito orodje v boju proti tem zločinom. Upam na trdno zavezo španskega predsedstva, kot smo jo tudi videli, da zagotovimo, da sistem žrtvam ponudi posebne zaščitne ukrepe, ki bodo učinkoviti po vsej Evropski uniji.
<P>
Upam, da bomo vsi, ki smo odgovorni za ukrepanje proti najhujšim problemom v naši družbi, uspeli pripraviti stvaren in tehten odziv na ta zelo hud problem trgovine z ljudmi in da naše besede ne bodo le prazne obljube. To resnično dolgujemo vsem žrtvam.
<SPEAKER ID="227" NAME="Monika Flašíková Beňová" AFFILIATION="S&amp;D">
(SK) Sprva naj izrazim svojo hvaležnost obema kolegicama poslankama, gospe Hedh in gospe Bauer, kajti kljub omejenemu času sta se te teme lotili zelo celovito.
<P>
Podpiram vprašanje in bi želela dodati nekaj stvarnih opažanj in pripomb. Ljudje običajno ne vedo, kako obsežna je trgovina z ljudmi. Gre dejansko za tretjo najdonosnejšo nezakonito trgovino na svetu. Že zaradi dejstva, da so žrtve večinoma ženske in otroci, je ta ogromna trgovina še toliko bolj nehumana. Naš odziv mora biti močan in osrediščen. Naš boj mora biti enako učinkovit na vseh točkah trikotnika trgovine z ljudmi - vplivati mora na ponudbo in povpraševanje ter na same trgovce. Ponudba obstaja predvsem tam, kjer so nečloveški življenjski pogoji, revščina in njena feminizacija, nezaposlenost, nasilje nad ženskami ter vsesplošno zatiranje in nestabilnost, ki v ljudeh poraja obup. Zato moramo storiti vse, kar je v naših močeh, da ljudem, ki so žrtve trgovine z ljudmi v Evropski uniji in izven nje, pomagamo k dostojnejšemu življenju.
<P>
Povpraševanje si zasluži stroge sankcije. Tisti, ki služijo z izkoriščanjem obupanih in zmanipuliranih ljudi v sivi ekonomiji, ne smejo ostati nekaznovani. Tisti, ki te storitve ponujajo, in tisti, ki jih zavestno uporabljajo, bi morali prav tako biti sankcionirani.
<P>
Nazadnje, izvajalci dejavnosti trgovine z ljudmi si zaslužijo svarilno kazen - organiziran kriminal na tem področju mora biti prednostna tarča organizacij, kot so EUROJUST, EUROPOL in FRONTEX.
<SPEAKER ID="228" NAME="Cecilia Wikström" AFFILIATION="ALDE">
(SV) Suženjstvo še ni odpravljeno, kot so poudarili že mnogi v tej dvorani. Sodobno suženjstvo ima obliko trgovine z belim blagom in se dogaja tu in sedaj. Telesa žensk, deklic in dečkov se prodajajo kot kosi mesa, kot katero koli drugo blago, in to se dogaja ves čas.
<P>
Ljudje so oropani svojih najosnovnejših človekovih pravic in v različnih državah članicah postajajo sodobni sužnji. To bi morali videti kot največji poraz in pomanjkljivost Evrope in bi se moralo reševati z omejevanjem in ustavitvijo tako ponudbe kot povpraševanja.
<P>
V moji domovini, na Švedskem, je pred desetimi leti stopil v veljavo zakon, ki prepoveduje kupovanje spolnih uslug. Ta zakon je pomemben, kajti z njim družba sporoča, da noben človek ni naprodaj. Trgovina s sužnji v Ameriko je bila prepovedana leta 1807, vendar pa se sedaj še vedno odvija sredi Evrope. Čas je, da jo pošljemo v najtemnejši kot zgodovine. Sedaj je naša odgovornost, da storimo vse, kar je v naši moči, želim pa se zahvaliti vlagateljicama, gospe Hedh in gospe Bauer, za njuno odlično delo, ki je v dobrobit vseh nas.
<SPEAKER ID="229" NAME="Ryszard Czarnecki" AFFILIATION="ECR">
(PL) Gospod predsednik, pred nekaj minutami je predstavnica Zelene stranke zelo primerno poudarila, da ta zadeva - trgovina z ljudmi ali prodaja ljudi - ni zunanji problem, ki prihaja v Evropsko unijo. Je tudi notranji problem. Državljani iz moje domovine se ravno tako prodajajo v več držav članic Evropske unije. Gre za zelo pomemben in resen problem. Prepričan sem, da pri tej zadevi potrebujemo močno in enotno ukrepanje, ne samo s strani institucij EU, ampak tudi s strani posameznih držav članic. Omenil bi primer, ki se je zgodil pred nekaj leti, ko se je italijanska policija in uprava odzvala na obvestilo iz Poljske in preprečila trgovino z ljudmi, kjer so bili Poljaki nezakonito zaposleni v Italiji. Tudi to je trgovanje z ljudmi in o tem ne smemo molčati.
<SPEAKER ID="230" NAME="Zuzana Roithová" AFFILIATION="PPE">
(CS) Gospe in gospodje, vsako leto je več kot milijon ljudi zlorabljenih zaradi suženjskega dela, 90 % od njih mora opravljati spolne storitve. Samo 3 000 žrtev je prejelo pomoč in samo 1 500 primerov je bilo obravnavanih na sodišču, čeprav velja ta dejavnost za kaznivo dejanje v vsej Evropski uniji. Raziskave so pokazale, da dobički trgovine z ljudmi presegajo dobičke tihotapljenja in preprodajanja prepovedanih drog. Ta vrsta organiziranega kriminala se je s širitvijo Unije proti vzhodu povečala. In vendar še vedno nimamo skupne strategije in nismo še uskladili ukrepe, ki jih izvajajo različne ustanove in države članice, ki se ne bi smele upirati usklajevanju zakonodaj, čeprav to ni predvideno v sporazumih.
<P>
Zato prosim špansko predsedstvo, da zaključi pogajanja z državami članicami o skupnih določitvah kazni in sankcij. Poudarila bi, da bi se morala nova direktiva, ki jo pričakujemo, učinkoviteje boriti proti povpraševanju po nezakonitih spolnih storitvah; alarmantno je, da se zlasti povečuje zlorabljanje otrok. Pri otrocih se številke približujejo 20 %. Manjka tudi učinkovito preprečevanje in izobraževanje, usmerjeno tako k otrokom kot staršem. Ali veste, da je samo 4 % staršev zlorabljenih otrok priznalo, da so bili njihovi otroci zvabljeni na srečanje prek interneta. V letu 2008 je bilo odkritih 1 500 spletnih strani, ki prikazujejo spolne zlorabe otrok. Kar nedvomno dolgujemo državljanom Evropske unije, je nov, usklajen pristop in uskladitev zakonodaje, da se lahko borimo proti povpraševanju in seveda tudi proti trgovanju z ljudmi. Zato pozivam Komisijo, da Evropskemu parlamentu v najkrajšem možnem času predstavi celovit zakonodajni predlog za učinkovitejši boj proti trgovini z ljudmi.
<SPEAKER ID="231" NAME="Britta Thomsen" AFFILIATION="S&amp;D">
(DA) Gospod predsednik, gospe in gospodje, rada bi se zahvalila vlagateljicama te pomembne pobude, saj je pred EU velik izziv, ki ga predstavlja boj proti trgovini z ljudmi. Trgovina z ljudmi je hitro rastoč in dobičkonosen posel, privlačen pa je zato, ker so kazni v primerjavi z drugimi dobičkarskimi oblikami organiziranega kriminala, kot sta promet s prepovedanimi drogami in trgovina z orožjem, mile. Zato moramo ljudi, ki se s tem ukvarjajo, trdo prijeti.
<P>
Žrtve trgovine z ljudmi so najranljivejši in nemočni ljudje, ki potrebujejo našo zaščito. Ne moremo jih poslati nazaj v roke trgovcev z ljudmi. Dobiti morajo dovoljenje za prebivanje. Poleg tega se moramo osredotočiti tudi na povpraševanje po storitvah ljudi, s katerimi se trguje, ter izvesti različne ukrepe, kot je inkriminiranje plačila storitev prostitucije in poostritev sankcij proti tistim, ki uporabljajo delovno silo iz trgovine z ljudmi. Zato sem zadovoljna, da Komisija razmišlja o inkriminiranju zlorabljanja ljudi, s katerimi se trguje.
<SPEAKER ID="232" NAME="Vilija Blinkevičiūt" AFFILIATION="S&amp;D">
(LT) Zadnji dogodki iz Litve, ko so prijeli organizirano združbo, ki se je okoriščala s trgovino z ljudmi, so ponovno pokazali, da je ta vrsta kriminala močno razširjena in da se v gospodarski in finančni krizi le še poglablja. Trenutno skoraj 90 % žrtev trgovine z ljudmi predstavljajo ženske in otroci, večina pa jih postane žrtev zaradi revščine in poskusov, da bi našli sredstvo za preživljanje. Trgovina z ljudmi je pošasten zločin in izredno poniževanje človekovega dostojanstva; nič ni hujšega kot biti prodan v suženjstvo. Zato je zelo pomembno okrepiti sodelovanje med državami članicami in s tretjimi državami, da zagotovimo dialog z nevladnimi organizacijami, ter pozvati Komisijo, da vzpostavi funkcijo evropskega koordinatorja za to področje. Potrebno je tudi zagotoviti varnost žrtvam trgovine z ljudmi in njihovo popolno vključevanje v družbo. Sostorilci, izvajalci ali sponzorji tega grozljivega kriminalnega početja se ne smejo izogniti svoji odgovornosti.
<SPEAKER ID="233" NAME="Miroslav Mikolášik" AFFILIATION="PPE">
(SK) Želel bi se zahvaliti vlagateljicama vprašanja, gospe Hedh in gospe Bauer. Rad bi povedal, da je trgovina z ljudmi med najdobičkonosnejšimi oblikami mednarodnega organiziranega kriminala in, glede na različna poročila in vire, po vsem svetu prizadene od 70 000 do 2 milijonov ljudi - nekateri pravijo, da je številka še višja - od katerih je od 300 do 500 tisoč žrtev v Evropski uniji.
<P>
Sedanji zakonodajni okvir je neprimeren, zato popolnoma podpiram sprejetje učinkovitih ukrepov v bližnji prihodnosti za okrepitev tako preprečevanja kot zatiranja trgovine z ljudmi. Strožje sankcije bi morale veljati za neposredne storilce, vključno s pravnimi osebami, kot tudi za uporabnike storitev, ki jih izvajajo žrtve. Po drugi strani pa sem trdno prepričan, da je treba žrtvam ponuditi visoko raven zaščite ter ob tem tudi pravično in primerno odškodnino, ne glede na to, v kateri državi članici živijo ali kje je bilo kaznivo dejanje storjeno. Ponujena zaščita, podpora in pomoč ne smejo pripeljati do sekundarnega preganjanja, dejal pa bi tudi, da določbe v zvezi z mladoletnimi osebami, ki zaradi svoje ranljivosti in zaupljivosti zlahka postanejo žrtve, potrebujejo posebno pozornost.
<P>
Za zaključek bi dejal, da se trgovina z ljudmi pogosto pojavlja tudi za namene trgovanja z organi.
<SPEAKER ID="234" NAME="Karin Kadenbach" AFFILIATION="S&amp;D">
(DE) Gospod predsednik, zelo pomembno je, da danes tu razpravljamo o trgovini z ljudmi, saj ta tema ostaja tabu in so žal v naši visoko razviti družbi njene žrtve zelo pogosto ravno ženske. V mislih imam predvsem prostitucijo, pa tudi otroke. Zelo pogosto tega nočemo videti. Za uspešen program proti trgovini z ljudmi moramo v ospredje postaviti izobraževanje in ozaveščanje, nato pa bomo potrebovali še finančna sredstva. To bi morali upoštevati v naših razmišljanjih že od samega začetka, saj ne more biti naš cilj le prijeti storilce in jim dodeliti pravične kazni, prizadevati si moramo tudi za zaščito žrtev, da ne postanejo spet žrtve, in zagotoviti sredstva za njihovo ponovno vključevanje v družbo. Prizadevati si moramo odpraviti travme, ki jih doživljajo otroci, ter ženske - kar naj bo naša prednostna naloga - ponovno vključiti v zakonit sistem zaposlovanja.
<SPEAKER ID="235" NAME="Catherine Bearder" AFFILIATION="ALDE">
Gospod predsednik, že davno je napočil čas, da Evropa ukrepa na tem področju, zato sem bila zelo zadovoljna, ko sem slišala pripombe gospoda Lópeza Garridoja, komisarja, o otrocih, pa tudi danes zjutraj kandidatko za komisarko Malmströmovo, ki namerava uvedbo nove direktive na tem področju postaviti za prednostno nalogo.
<P>
Rada bi pozvala tako Svet kot Komisijo, da poiščeta podporne sisteme za žrtve, zlasti za posebne potrebe otrok, ki so žrtve te trgovine in imajo drugačne potrebe od odraslih s podobnimi izkušnjami. V Združenem kraljestvu je bilo samo lani 325 otrok zabeleženih kot domnevnih žrtev trgovine z ljudmi. Veliko jih je bilo britanskih državljanov, s katerimi so trgovali znotraj Združenega kraljestva in ki niso bili pripeljani od zunaj, če se tako izrazim.
<P>
V moji regiji so otroci, ki so žrtev trgovine, vendar pa ugotavljamo, da tudi po prijavi pri socialni službi veliko teh otrok izgine, ker ostanejo pod nadzorom svojih trgovcev. Zanje je zelo preprosto te otroke "preprodati". Dogaja se po vsej EU in temu moramo narediti konec. Žrtve trgovine z ljudmi so neslišne in ranljive, zanašajo se na EU, da bo spregovorila v njihovem imenu, ustavila ta ostuden kriminal in poskrbela zanje.
<SPEAKER ID="236" NAME="Franz Obermayr" AFFILIATION="NI">
(DE) Gospod predsednik, prosjačenje, prostitucija, tatvine in ropi - trgovci z ljudmi in združbe, ki jih tihotapijo, te ljudi potrebujejo, predvsem ženske in otroke, za te in druge podobne gnusne dejavnosti. Govorimo o kriminalnih dejavnostih, ki jih je težko nadzorovati in kjer je neprijavljenih primerov zelo veliko. Na tej točki bi želel izpostaviti, da je moja domovina Avstrija prav posebej prizadeta, ker je priljubljena tranzitna država in tudi priljubljena končna destinacija. Zato se moramo zavedati, da dejavnost večine združb, ki tihotapijo ljudi, poteka iz vzhodne in jugovzhodne Evrope v osrednjo Evropo in da žrtev ne zbirajo samo v tretjih državah, ampak tudi v državah članicah EU. Dejstvo je, da je število takšnih primerov naraslo in da naš nadzor na zunanji meji komajda deluje.
<P>
Glede na to ugotovitev in preverljivo dejstvo, da se ti prevozi pogosto opravijo z avtobusi - kriminalni turizem -, se je treba vprašati, ali ne bi bilo smiselno, če bi v teh okoliščinah, poleg priprave poročil s strani Europola, Frontexa in drugih, ponovno uvedli nadzor meja v zadevnih mejnih regijah ter schengensko mejo začasno ukinili, kjer je potrebno.
<SPEAKER ID="237" NAME="Anna Záborská" AFFILIATION="PPE">
(SK) Čestitam vlagateljicama za podano vprašanje in vam, komisar, za odgovor.
<P>
Rada bi poudarila eno od mnogih tem, ki se dotikajo tega vprašanja. Osnutek resolucije navaja, da so otroci posebej ranljivi in zato bolj izpostavljeni tveganju, da postanejo žrtve trgovine z ljudmi. Obenem navaja, da 79 % odkritih žrtev trgovine z ljudmi predstavljajo ženske in deklice. Vseeno pa ne omenja, da bi morali starši odigrati najpomembnejšo vlogo pri zaščiti otrok pred tovrstno trgovino. Starši pogosto niti ne vedo, kakšnim tveganjem so izpostavljeni njihovi otroci, ali pa jih niti ne zanima, kako preživljajo svoj prosti čas. V okviru preprečevanja sem že večkrat predlagala vseevropsko kampanjo z naslovom: "Ali veste, kje je zdaj vaš otrok?" Ta kampanja bi morala opozoriti starše na tveganja, ki so jim izpostavljeni njihovi otroci. Trdno sem prepričana, da lahko otroke obvarujemo pred trgovino z ljudmi, če sodelujemo s starši. Žal pa osnutek resolucije nikjer ne omenja staršev.
<SPEAKER ID="238" NAME="Artur Zasada" AFFILIATION="PPE">
(PL) Gospod predsednik, v okviru današnje razprave se moramo nujno posvetiti trem zadevam, ki zahtevajo posebno pozornost. Premalo zločincev je privedenih pred sodišče. Kljub vse večjemu številu kazenskih postopkov zaradi trgovine z ljudmi, je to število še vedno nekajkrat nižje od števila storjenih kaznivih dejanj.
<P>
Žrtve ne dobijo ustrezne pomoči, zavetja ali odškodnine. Če upoštevamo ocenjen obseg trgovine z ljudmi v Evropi, je treba vedeti, da je samo nekaj držav izvedlo ukrepe, za katere je mogoče reči, da so pravi odziv.
<P>
Tretjič, razmere se ne nadzorujejo v zadostni meri. Očitno je, da ta problem ne zadeva samo Evropske unije. Zato je ključnega pomena, da Unija tesneje sodeluje z ustreznimi mednarodnimi organizacijami in da postavi nov standard v boju proti temu tako izredno nevarnemu pojavu.
<SPEAKER ID="239" NAME="Diego López Garrido">
predsedujoči Svetu. - (ES) Verjamem, da je ta obsežna razprava pomagala osvetliti, da se soočamo z velikim problemom, ki pred nas postavlja velik izziv. Veseli me, da ta razprava poteka prav na dan, ko sem prvič spregovoril pred Evropskim parlamentom, kar je nedvomno velika čast. Veseli me, da se je to zgodilo na dveh pomembnih razpravah, ki sta potekali nocoj v tem pomembnem in mogočnem Parlamentu.
<P>
Menim, da ni dovolj, če se ta velik problem samo omenja ali o njem razmišlja. Reševati ga moramo z vsemi svojimi močmi, kajti gre za zelo resen problem in naši sovražniki so zelo močni. Zato ga lahko rešimo le z močno politično voljo. Nocoj smo tu to močno politično voljo pokazali, in to kako! Lahko vam zagotovim, da bo špansko predsedstvo pokazalo, da se bo posvetilo tej zadevi, skupaj z vsemi drugimi evropskimi institucijami.
<P>
Mislim, da lahko rečemo, da je treba ta problem reševati z evropskega vidika. Zelo jasno ste povedali, kako se te zadeve zgodijo v Evropi; gospa Hirsch je to jasno povedala, gospod Papanikolaou in gospa Parvanova pa sta povedala, da se presegajo državne meje. Dogajajo se v Evropi in reševati jih moramo v Evropi. Velikokrat je bilo povedano in ponovno ponavljam: pomembno je, da Komisija čim prej predlaga direktivo, da se problema lotimo s te strani. Menim, da je gospa Roithová to zelo jedrnato povedala v svojem govoru.
<P>
Mislim, da so trije glavni vidiki, ki jih moramo zaobjeti in poudariti v predpisu, ki ga bo izdala Evropa, in v delu, ki ga bo opravila Evropa, naslednji. Prvi je zaščita žrtev. Zaščita žrtev je osrednji vidik in je zagotovo eden od tistih, ki je prevladoval v nocojšnji razpravi. Vlagateljici vprašanja, gospa Sargentini, gospod Ernst, gospa Thomsen in drugi govorniki so nakazali pomen zaščite žrtev, ki se seveda najbolj nanaša na ženske in otroke - najobčutljivejše od vseh žrtev. Gospa Jiménez-Becerril Barrio, gospa Kadenbach in gospa Bearder so tudi jasno predstavile potrebo po uvedbi sistema za zaščito žrtev, ki je bistveni element in prednostna naloga španskega predsedstva.
<P>
Zaščita žrtev je torej na prvem mestu; drugič, zagnati moramo neizprosen pregon in uvesti stroge kazni za trgovce - gospod Ziobro je to zelo prepričljivo povedal v svojem govoru; tretjič, posvetiti se moramo povpraševanju po teh storitvah. To je težka naloga, vendar pa je del problema, in zato verjamem, da ga je treba vključiti med tri glavne vidike, na katerih mora po mojem mnenju temeljiti globalni pristop. Kot sem dejal že prej, gospe in gospodje, špansko predsedstvo je sedaj in bo tudi v prihodnje popolnoma zavezano tako pomembni temi, kot je ta.
<SPEAKER ID="240" NAME="Jacques Barrot" LANGUAGE="FR">
Gospod predsednik, menim, da je ta razprava v veliki meri pripomogla k jasnejši pripravi prihodnje direktive, in seveda lahko ministru potrdim, da jo Komisija namerava predstaviti to pomlad.
<P>
Želel bi še enkrat ponoviti pripombe gospoda Moraesa, in sicer da moramo v boju proti tej nadlogi, ki že sama po sebi uporablja najsodobnejše metode, uporabiti sodobna sredstva in se boriti proti vsem oblikam izkoriščanja.
<P>
Minister, pravkar ste dejali, da imamo tri stebre: žrtve, strogost kazni in problem povpraševanja. Vzpostavil bi vprašanje žrtev in zaščite žrtev, saj smo se v osnutku direktive dogovorili o brezpogojni podpori vsem žrtvam, imuniteti pred kazenskim pregonom in pravici do pravnega nasveta. Poleg tega se nameravamo v bodoči direktivi posvetiti nastanitvi, zdravstveni in psihološki podpori, svetovanju in obveščanju v jeziku, ki ga žrtev razume, ter vsem vrstam dodatne podpore.
<P>
V odgovor gospe Záborski bi dodal, da se bo Komisija glede otrok, ki so žrtve trgovine z ljudmi, vprašanjem preprečevanja te nadloge kot tudi zaščite, vračanja teh otrok in njihove ponovne vključitve v družbo posvetila v akcijskem načrtu v zvezi z mladoletnimi osebami brez spremstva. Mimogrede, minister, to odločno zahtevo je postavilo špansko predsedstvo.
<P>
Predstavili bomo ta akcijski načrt, ki ga bo kolegij sprejel spomladi 2010, da ga bosta lahko Svet in Evropski parlament preučila. Akcijski načrt bo predlagal več področij ukrepanja za spopadanje z glavnimi izzivi, ki jih postavlja ta pojav za otroke, ki na različne načine prihajajo v Evropo brez spremstva, in bodo v najboljšem interesu za otroka.
<P>
Vendar pa ima gospa Záborská prav; družine je treba vedno bolj vključevati v nadzorovanje zlasti uporabe interneta, ki otroke izpostavlja novim tveganjem.
<P>
Kot ste dejali, minister, v Evropskem parlamentu imamo politično voljo. Menim, da je Komisija že opravila nekaj pripravljalnega dela pri osnutku direktive. Predstavila jo bo v kratkem, Evropskemu parlamentu pa bi se želel zahvaliti ne samo za njegovo popolno podporo, ampak tudi za celo vrsto zelo zanimivih zamisli, ki so bile predstavljene med to razpravo. Rad bi se še enkrat zahvalil vsem govornikom. Resnično verjamem, da je vloga Evropskega parlamenta v boju proti tej "šibi božji" ključna.
<SPEAKER ID="241" NAME="Predsednik">
Razprava je zaključena.
<P>
Glasovanje bo potekalo na prvem delnem zasedanju v februarju.
<P>
Pisne izjave (člen 149)
<SPEAKER ID="993" NAME="Liam Aylward  " LANGUAGE="GA">
Tisti, ki se ukvarjajo s trgovino z ljudmi, ne razlikujejo med moškimi, ženskami in otroci, dokler lahko z njihovo prodajo služijo. Pogosto so otroci tisti, ki so v največji nevarnosti. Po podatkih MOD sedaj okrog 218 milijonov otrok prisilno dela. Nemogoče je dobiti točno številko, saj so ti otroci prisiljeni v prostitucijo, suženjstvo, prisilno delo in tako naprej, kar so področja, kjer točne številke niso na voljo. EU se mora nujno spopasti s trgovino z ljudmi na trgu dela. Zdi se mi spodbudno, da je to vprašanje med prednostnimi nalogami španskega predsedstva, in upam, da bodo člani Sveta sodelovali in vprašanja trgovine z ljudmi in dela otrok postavili v središče zakonodaje EU ter zlasti da se bodo ta vprašanja obravnavala v okviru trgovinskih sporazumov. Zaradi svoje pomembne vloge v svetovni trgovini in svoje zavezanosti zaščiti človekovih pravic je EU odgovorna za boj proti trgovini z ljudmi in delu otrok.
<SPEAKER ID="242" NAME="Nessa Childers  " AFFILIATION="S&amp;D">
v pisni obliki. - Trgovina z ljudmi je nedopustna kjer koli po svetu, zlasti pa je sramotna v Evropski uniji zaradi naše visoke ravni notranjega sodelovanja in virov. Trgovina z belim blagom, katere žrtve so mlade ženske, je ostanek razdrobljene preteklosti Evrope in mora postati del njene zgodovine. Zato se mora Unija v petletnem mandatu naslednje Komisije zavezati, da bo povečala mejno varnost, od nacionalnih vlad pa zahtevala, da storijo več za odpravo trgovine z belim blagom, zlasti kadar so njene žrtve mlade ženske, ki so bile pripeljane iz druge države. Sedaj ima večina držav sprejete zakone, a se preprosto ne izvajajo.
<SPEAKER ID="992" NAME="Vasilica Viorica Dăncilă  " AFFILIATION="S&amp;D">
v pisni obliki. - (RO) Hitrost, s katero se je pričela ta razprava tako kmalu po uveljavitvi Lizbonske pogodbe, ni ob pravem času samo z zakonodajnega vidika, ampak je tudi popolnoma nujna zaradi razmer, ki jih gospodarske kriza še poslabšuje. Revščina, zapiranje delovnih mest, mladi brez perspektive za prihodnost, pomanjkanje natančnih informacij o tveganjih in pomanjkanje vsaj osnovne ravni spolne vzgoje so nekateri dejavniki, ki veliko prispevajo k ranljivosti potencialnih žrtev. Menim, da je potrebna brezkompromisna kampanja obveščanja, zlasti med mladoletnimi osebami iz prikrajšanih območij in skupin, da se izboljša učinkovitost preprečevalnih ukrepov. Ne moremo govoriti o specifičnemu boju proti trgovini z ženskami, ne da bi preučili odločne ukrepe za odpravo kriminalnih dejavnosti in omrežij, ki nadzorujejo to trgovino, ki so v balkanski in sredozemski regiji izredno dejavni. Želim poudariti, da je treba z ukrepi zmanjšati raven povpraševanja po prostituciji, ki je najbolj neposredna pot, obenem pa sprejeti tudi ukrepe za kaznovanje strank. Omenim naj, da je potrebno tudi boljše financiranje programov za boj proti trgovini z ljudmi. Pozivam k sprejetju ostre kazenske zakonodaje in k tesnejšemu sodelovanju med državami članicami in pooblaščenimi evropskimi ustanovami: Europolom, Frontexom in Eurojustom.
<SPEAKER ID="243" NAME="Kinga Göncz  " LANGUAGE="HU">
Čeprav se dva trenutno veljavna akta evropske zakonodaje ukvarjata s trgovino z ljudmi in njenimi žrtvami, države članice in Evropska unija pogosto na te osebe gledajo kot na nezakonite priseljence. Zelo pomembno je, da razlikujemo med obema vrstama. Nezakoniti priseljenci so pogosto prisiljeni zapustiti svojo državo zaradi finančnih ali socialnih okoliščin in nezakonito vstopijo na ozemlje Evropo, čeprav je bila to njihova lastna odločitev. Žrtve trgovine z ljudmi niso sprejele svobodne, ozaveščene odločitve o tem. Obravnavati jih je treba izključno kot žrtve.
<P>
Države članice EU morajo žrtvam ponuditi ustrezno zaščito. Zagotoviti jim je treba ne le pravno ali fizično zaščito, temveč tudi zdravstveno in psihološko pomoč, socialno rehabilitacijo, tisti, ki sodelujejo z oblastmi, pa bi morali dobiti dovoljenje za prebivanje v času preiskave primera trgovine z ljudmi. Poleg tega je pomembno, da Komisija prek kampanj obveščanja pomaga zagotoviti, da se vse osebe, ki so izpostavljene tveganju, zavedajo svojih pravic, priložnosti in nevarnosti, tako v EU in v tretjih državah, ter da stori vse, kar je v njeni moči, da zagotovi, da države članice pravilno prenesejo in izvajajo ustrezno evropsko zakonodajo. Glede na to, da trgovina z ljudmi spada v pristojnost več komisarjev, vključno s komisarjem za pravico, svobodo in varnost, komisarjem za zunanje odnose ter komisarjem za zaposlovanje, družbene zadeve in enake možnosti, bi bilo dobro razmisliti o imenovanju koordinatorja za portfelj, ki bi lahko učinkovito povezoval vse niti, da bi ta problem ustrezno obvladali.
<SPEAKER ID="244" NAME="Zita Gurmai  " AFFILIATION="S&amp;D">
v pisni obliki. - Ženske in otroci so glavne žrtve trgovine z ljudmi. Ko se bo pripravljal novi okvirni sklep Sveta o trgovini z ljudmi, je treba ženske in otroke postaviti v središče ukrepanja. Zato se strinjam z mnenji, da je treba čim prej začeti zbirati podatke o nasilju glede na spol po vsej Evropski uniji. Zaščita žrtev zahteva finančna sredstva, ta denar, ki rešuje življenja, pa je treba pametno porabiti. Upoštevati moramo, da brez zanesljivih in primerljivih podatkov ne bomo mogli na ustrezen način vložiti vire na ustrezna mesta. Zavedati se moramo tudi dejstva, da različne države članice in zlasti različne kulture ta problem obravnavajo različno. Imamo države članice, kjer je zaščita žrtev dobro organizirana in vsakomur dosegljiva, kot v Španiji, imamo pa tudi države članice, kjer je skoraj ni. To pomeni, da moramo sredstva dobro razporediti, poleg tega pa tudi najti praktične in statistične rešitve (z vsaj minimalnim evropskim standardom) za odpravljanje problema prikritosti in za ozaveščanje o tem vprašanju, kjer je potrebno.
<SPEAKER ID="991" NAME="Jim Higgins  " AFFILIATION="PPE">
v pisni obliki. - Problem trgovine z ljudmi je med nami prisoten že dolgo časa, vendar pa so države članice, namesto da bi se tega vprašanja lotile, sprejele krivdo za našo posamično in skupno nezmožnost odpraviti to izkoriščanje in poniževanje žensk. Kljub temu da prosti pretok brez mejnih kontrol omogoča trgovino z ljudmi, bi po drugi strani pričakovali, da bo na podlagi povečanega sodelovanja policija lahko reševala ta problem. Jasno je, da ni politične volje. "Konvencijo Sveta Evrope o ukrepih proti trgovini z ljudmi" iz maja 2005 je ratificiralo samo devet držav, dve tretjini žensk, s katerimi se trguje za prostitucijo, prihaja iz vzhodne Evrope, in vendar države, kot sta Češka republika in Estonija, konvencije niso podpisale. Poleg tega, da tam ni politične volje, ni niti policijske volje. Število obsodb je zanemarljivo glede na velikost problema; policija pa trgovine z ljudmi ne obravnava kot kriminal.
<SPEAKER ID="990" NAME="Marian-Jean Marinescu  " LANGUAGE="RO">
Po ocenah Združenih narodov je bilo v letu 2009 v Evropski uniji okrog 270 000 žrtev trgovine z ljudmi. Evropska unija se mora zavezati čim prej, kot je mogoče, in pripraviti zakonodajne instrumente, ki pokrivajo tako preprečevanje in boj proti trgovini z ljudmi kot zaščito pravic ljudi, s katerimi se trguje. Prihodnja evropska zakonodaja bo morala preučiti raven sankcij proti trgovcem, da bodo sorazmerne resnosti kaznivega dejanja. Mednarodno pravosodno sodelovanje, sodelovanje med vsemi agencijami za zaščito mladoletnih oseb in agencijami, ki zagovarjajo človekove pravice, vzpostavitev posebnih skladov za odškodnine ter učinkovita zaščita žrtev so področja, ki jih je treba okrepiti. Poleg tega menim, da se morajo Eurojust, Europol in Frontex še bolj angažirati v boju proti trgovini z ljudmi in v zaščiti žrtev ter o tem pojavu zbirati podatke in pripravljati statistike.
