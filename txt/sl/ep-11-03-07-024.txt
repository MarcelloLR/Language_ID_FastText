<CHAPTER ID="024">
Zmanjšanje neenakosti na področju zdravja (kratka predstavitev) 
<SPEAKER ID="206" NAME="Predsednik">
Naslednja točka je poročilo o zmanjšanju neenakosti na področju zdravja v EU, ki ga je v imenu Odbora za okolje, javno zdravje in varnost hrane vložila gospa Estrela.
<SPEAKER ID="207" NAME="Edite Estrela" LANGUAGE="PT">
Gospod predsednik, na začetku bi se rada poročevalcem v senci zahvalila za njihovo sodelovanje in delo, ki smo ga opravili skupaj, prav tako pa se zahvaljujem pripravljavkama mnenja za Odbor za notranji trg in varstvo potrošnikov ter Odbor za pravice žensk in enakost spolov. Vsi prispevki so bili zelo koristni.
<P>
Neenakosti na področju zdravja se razlikujejo od države do države in od regije do regije. Povezane so z gospodarskimi in družbenimi razmerami in se lahko še stopnjujejo zaradi spola ali kulture. Z drugimi besedami: neenakosti na področju zdravja niso povezane samo z dostopom do zdravstvenega varstva, temveč tudi z različnimi dejavniki, kot so življenjski pogoji, stanovanja, izobrazba, poklic, prihodek in življenjski slog. Čeprav je prišlo že do določenega napredka, velike neenakosti v 27 državah članicah še vedno vztrajajo. Na primer, v skladu z Eurostatom je pričakovana življenjska doba ob rojstvu za moške je leta 2007 med državami članicami variirala za 14,2 leti, za ženske pa 8,3 leta. Zdravje in pričakovana življenjska doba sta še vedno povezani z družbenimi razmerami in revščino, ko pa se revščina poveže še z drugimi oblikami ranljivosti, kot so otroštvo ali starost, invalidnost ali manjšinski izvor, to samo še dodatno poveča tveganje neenakosti na področju zdravja.
<P>
Neenakosti na področju zdravja se lahko pojavijo v otroštvu, se nadaljujejo do starosti in se prenašajo iz generacije v generacijo, zato je ta zadeva tako pomembna in nujno zahteva rešitev. Sedanje razmere svetovne krize lahko to stanje še poslabšajo. Očitno je, da ima kriza resne posledice za zdravstveni sektor v številnih državah članicah, tako na strani ponudbe kot povpraševanja. Na strani ponudbe lahko privede do znižanja stopnje financiranja javnega zdravja, hkrati pa se lahko poveča povpraševanje po zdravstvenih storitvah.
<P>
Kriza je razkrila, da zaslužki nekaterih nimajo meja in da je to pomanjkanje pravičnosti prispevalo k večanju prepada med manjšino bogatih in večino revnih. Kriza je torej lahko tudi priložnost za boj proti neenakostim s pomočjo odločnih ukrepov, ki spodbujajo enakost. Če se ne bomo ničesar naučili in če bomo še naprej spreminjali samo peščico stvari, zato da bi vse skupaj ostalo enako, bomo neenakost samo povečevali. Družbe neenakosti so, kot smo lahko videli, družbe nestabilnosti.
<P>
Več držav članic je ukrepe za blažitev posledic gospodarske krize za zdravstveni sektor vključilo v svoje načrte za oživitev gospodarstva z vlaganji v zdravstveno infrastrukturo, optimizacijo financiranja zdravstvenega sektorja ter prestrukturiranjem in reorganizacijo zdravstvenega sistema. Bistvenega pomena je, da se zmanjšanje neenakosti upošteva kot prednostna naloga na vseh ravneh političnega delovanja. Zato predloge Komisije pozdravljam.
<P>
Vendar pa želim opozoriti na nekatere predloge, vsebovane v mojem poročilu, predvsem pa na tiste, katerih namen je povečati pozornost, ki jo namenjamo potrebam ljudi v revščini, prikrajšanim skupinam priseljencev, vključno z nezakonitimi priseljenci, etničnim manjšinam, invalidom, starejšim in revnim otrokom. Zagovarjam ukrepe za blažitev posledic gospodarske krize za zdravstveni sektor z vlaganji v infrastrukturo. Menim, da je bistvenega pomena, da poskrbimo za dobro zdravstveno stanje otrok in nosečnic. Prav tako menim, da bi bilo zaželeno, če bi Kohezijski sklad in strukturni skladi podprli projekte, povezane z dejavniki, ki prispevajo k pojavu neenakosti na področju zdravja. Z drugimi besedami: zgraditi moramo boljšo, pravičnejšo prihodnost za naslednje generacije.
<SPEAKER ID="208" NAME="Zuzana Roithová" AFFILIATION="PPE">
(CS) Gospod predsednik, v zadnjih letih smo se dejavno vključevali v podporo inovativni medicini. Zato pozdravljam to poročilo, ki se osredotoča na ranljive skupine in njihov dostop do zdravljenja in preventivne oskrbe; menim, da je to ključnega pomena. Seveda pa številne točke v poročilu kršijo načelo subsidiarnosti držav članic. Na primer, odločno nasprotujem besedilu v točki 25, saj se splav ne sme uporabljati kot metoda za nadzor rojstev. Sporne so tudi točke 26, 29 in 53. Želim tudi poudariti, da so razlike v povprečni pričakovani življenjski dobi v 27 državah članicah le deloma posledica različnih standardov zdravstvenega varstva in dostopa do njega. Tu so tudi razlike v splošnem življenjskem standardu ali življenjskem slogu ljudi, kakor tudi v stopnji razvoja države, v kateri živijo, kar ima v tem smislu tudi večji vpliv. Te razlike je treba odpraviti s pomočjo razvojnih programov, ki jih financira EU.
<SPEAKER ID="209" NAME="Silvia-Adriana Ţicău" AFFILIATION="S&amp;D">
(RO) Gospod predsednik, sedanja gospodarska in finančna kriza je močno prizadela zdravstvene storitve, številne države članice pa zmanjšujejo proračunska sredstva, ki so namenjena javnemu zdravju. Nekatere so se celo odločile, da zaprejo bolnišnice v manjših mestih ali da opravljajo manj kirurških posegov. Predvsem tisti bolniki, ki živijo na podeželju ali na izoliranih območjih, so prisiljeni potovati več kilometrov daleč, da bi lahko prejeli specialistične zdravstvene storitve. Do neenakosti na področju zdravja torej ne prihaja samo med državami članicami, temveč tudi med regijami v teh državah.
<P>
Zmanjšanje proračunskih sredstev za nacionalne zdravstvene programe ogroža dostop do najnovejših in najučinkovitejših metod zdravljenja. Poleg tega zmanjšanje subvencij za nekatere metode zdravljenja pomeni, da bolniki ne morejo več nadaljevati zdravljenja, kar ima precej hujšo ceno in posledice za njihovo zdravje. Neenakosti v evropskem zdravstvenem sistemu povzročajo tudi, da se zdravstveno osebje seli v druge države članice, kjer potem opravlja svoj poklic. Komisija je zato ...
<P>
(Predsednik je prekinil govornico)
<SPEAKER ID="210" NAME="Ilda Figueiredo" AFFILIATION="GUE/NGL">
(PT) Gospod predsednik, sedanje razmere s politikami varčevanja, ki so predvsem antisocialne politike, in predvsem z zmanjšanjem vlaganj v javno zdravstvo, očitno poglablja probleme na področju zdravja, saj se v imenu zmanjšanja proračunskega primanjkljaja zvišuje cena dostopa do storitev javnega zdravja, zvišuje se cena zdravil - tudi za kronične bolezni -, pomoč pri prevozu bolnikov z območij, kjer ni javnega prevoza, do mesta zdravljenja in konzultacij pa se ukinja zaradi zmanjšanja subvencij. Neenakosti na področju zdravja se povečujejo in to se dogaja v nekaterih državah Evropske unije, predvsem pa v moji državi, na Portugalskem. Ljudje, ki so v slabšem položaju, čedalje težje dostopajo do zdravstvenega varstva, zato, gospa komisarka, gospe in gospodje, besede niso dovolj: kar potrebujemo...
<P>
(Predsednik je prekinil govornico)
<SPEAKER ID="211" NAME="Nicole Sinclaire" AFFILIATION="NI">
Gospod predsednik, zdravstveno varstvo bi moralo biti glavna skrb vsake države članice, a seveda, ta dvorana zatrjuje, da oblikuje zakone za celotno Evropsko unijo. Vendar pa se ne zdi, da je sposobna postaviti zgled.
<P>
Nekateri med vami ste mogoče videli - mnogi pa tudi ne - včerajšnji londonski Sunday Times, ki je pisal o zdravstvenih dodatkih poslancev Evropskega parlamenta. Moja kolegica, gospa Figueiredo je pravkar govorila o zmanjšanju proračunskih sredstev in o tem, kako so ta zmanjšanja povzročila še večje neenakosti v zdravstvenem varstvu. Kljub temu so si Evropska unija - in poslanci Evropskega parlamenta - lani dodelili 36 % zvišanje na področju zdravstvenega varstva, s katerim si plačujejo nego za upočasnitev procesa staranja, toplice itd. Vendar pa ta teden, ko govorimo o neenakosti žensk, izstopa en podatek. Na primer, v Združenem kraljestvu so ženske upravičene samo do enega postopka zunajtelesne oploditve - enega ciklusa -, medtem ko poslanke Evropskega parlamenta in njihove sorodnice lahko dobijo pet ciklusov. Dajte no, če želite enakost ...
<P>
(Predsednik je prekinil govornico)
<SPEAKER ID="212" NAME="Anna Záborská" AFFILIATION="PPE">
(SK) Gospod predsednik, vsak posameznik je edinstven s svojimi lastnimi zmožnostmi, cilji in načinom življenja. Iz te naravne neenakosti se rojeva motivacija, da postanemo še boljši - motivacija, ki je gonilna sila gospodarstva.
<P>
Poskus odpravljanja neenakosti na področju zdravstvenega varstva pa ima bolj opraviti s človečnostjo kot z gospodarstvom. To pa zato, ker so ljudje v bolezni in trpljenju enaki. Ne smemo sklepati poslov na trpljenju.
<P>
Zato so zdravniki tisti, ki dajo Hipokratovo prisego, in ne na primer podjetniki. Zamisel, da bi izravnali neenakosti na področju zdravja, temelji na vrednosti človekovega življenja. Vendar pa to vrednost spodkopava absolutna pravica do splava, ki jo predloženo poročilo tudi zagovarja.
<P>
Obvezno financiranje splavov iz državne blagajne zdravstvenemu varstvu jemlje njegovo moralno obvezo in ga degradira na raven razkošja, česar ni mogoče prikriti.
<SPEAKER ID="213" NAME="Mario Pirillo" AFFILIATION="S&amp;D">
(IT) Gospod predsednik, gospe in gospodje, neenakosti na področju zdravja se v Evropski uniji celo še danes nadaljujejo pri dostopu do storitev, zdravljenju in socialnih dejavnikih, kar zahteva celovit odziv.
<P>
Razlogi za te razlike so v mnogih primerih neizogibni in nepravični, saj so posledica diskriminatornih dejavnikov, kot so manjše ekonomske zmožnosti posameznikov. Menim, da bi zmanjšanje neenakosti na področju zdravja morala postati temeljna prednostna naloga za Evropo s pristopom, ki bi temeljil na načelu "zdravje v vse politike", s čimer bi se povečala kakovost zdravstvenega varstva za vse.
<P>
V prihodnjih mesecih bo Evropski parlament razpravljal o spremembi direktive o priznavanju poklicnih kvalifikacij. To je prava priložnost, da ustvarimo boljši mehanizem, ki se bo lahko učinkovito spopadel z izrednimi razmerami brez kakršne koli diskriminacije.
<SPEAKER ID="214" NAME="Seán Kelly" AFFILIATION="PPE">
Gospod predsednik, tu je veliko vidikov.
<P>
Eden, na katerega bi se rad osredotočil, je, da lahko neenakosti na področju zdravja najbolje odpravimo tako, da bomo dejansko poskrbeli za boljše zdravje ljudi. Vesel sem, da smo že pred Božičem s številnimi kolegi uspeli spraviti skozi Parlament pisno izjavo, katere namen je, da bi do leta 2020 100 milijonov ljudi v Evropski uniji postalo aktivnejših skozi šport itd. Veselim se predlogov Evropske komisije v zvezi s tem.
<P>
Drugič, vesel sem, da lahko rečem, da se je v moji državi oblikovala nova vlada - vlada EPP s socialisti - katere eden od glavnih ciljev je splošno zdravstveno zavarovanje. Gre za to, da naj bi denar sledil bolniku in da naj bi bolnik imel dostop do zdravstvenega varstva, kot ga potrebuje, ne glede na položaj ali premoženje ali kar koli drugega. Mislim, da bo to zelo uspešno. Temelji na nizozemskem modelu, s čimer smo zelo zadovoljni.
<SPEAKER ID="215" NAME="Karin Kadenbach" AFFILIATION="S&amp;D">
(DE) Gospod predsednik, gospa komisarka, današnja tema je "zmanjšanje neenakosti na področju zdravja". To je zelo velikopotezna naloga. Bojim se, da v sedanjih razmerah na evropski ravni prav na vsakem področju prispevamo k povečevanju teh razlik, teh neenakosti, še bolj pa jih bomo povečali v prihodnjih letih in desetletjih. Ne gre samo za dejansko nazadovanje pri zagotavljanju zdravstvenega varstva; gre tudi za to, da se socialni standardi znižujejo, da se zmanjšuje dostop do izobraževanja in da je izobraževanje čedalje težje. Navsezadnje vemo, da je tam, kjer najdemo nižjo raven izobrazbe in večje socialne težave, tudi večja revščina. Vemo tudi, da ljudje zaradi revščine zbolijo.
<P>
Komisijo pozivam, da jasno pove - tudi kadar je treba konsolidirati evropski proračun in nacionalne proračune -, da bomo ceno našega današnjega neuspeha, da bi vlagali v zdravstvo, v socialne storitve in v izobraževanje, plačali v prihodnosti v smislu zdravstvenega sistema.
<SPEAKER ID="216" NAME="Elena Oana Antonescu" AFFILIATION="PPE">
(RO) Gospod predsednik, neenakosti na področju zdravja predstavljajo izziv zavezi Evropske unije solidarnosti, socialni in ekonomski koheziji, človekovim pravicam in enakim možnostim. Zato mora biti dejavnik zdravja del vseh politik EU. Države članice je treba spodbujati, da zdravje kot načelo vključijo v vsako politiko in v pripravo novih akcijskih načrtov na vseh področjih, da bi pomagale zmanjšati neenakosti in ustvariti visoko raven zdravstvenega varstva.
<P>
Podpiram potrebo po oblikovanju niza posebnih kazalnikov, ki bodo spremljali neenakosti na področju zdravja, kakor tudi primerljivih kazalnikov, ki bi lahko nacionalnim organom omogočili, da ocenijo napredek, dosežen na tem področju, za namen izboljšanja sistemov zdravstvenega varstva. Preučiti pa je treba še en vidik prizadevanj za rešitev problema neenakosti na področju zdravja, in sicer je to oblikovanje strateškega mehanizma za načrtovanje delovne sile, ki bi zagotovil, da bomo lahko zaposlili in obdržali strokovnjake s področja zdravstvenega varstva.
<SPEAKER ID="217" NAME="Petru Constantin Luhan" AFFILIATION="PPE">
(RO) Gospod predsednik, Svetovna zdravstvena organizacija ocenjuje, da bodo kajenje, uživanje alkohola, pomanjkanje telesne dejavnosti in slaba prehrana do leta 2020 povzročili 70 % vseh bolezni in prezgodnje smrti. Dejstvo, da med zdravstvenim stanjem in družbenim slojem obstaja sistematična povezanost, kaže, da te razlike izhajajo iz neustreznih pogojev za dostop do osnovnih socialnih storitev. To pomeni, da neenakosti na področju zdravja niso rezultat izbire posameznika, temveč so neizogibne in nepravične.
<P>
V proračunskem načrtovanju za obdobje 2007-2013 je bilo zdravje prvič predlagano kot ena od prvih deset prednostnih nalog strukturnih skladov. Vendar pa mora Evropska komisija v postopke spremljanja strategije Evropa 2020 vključiti tudi primerljive kazalnike, razslojene po socialnoekonomskem položaju, in upoštevati diskriminacijo na podlagi starosti.
<SPEAKER ID="218" NAME="Maria Damanaki">
članica Komisije. - Gospod predsednik, Komisija se zahvaljuje Parlamentu za njegovo podporo našemu ukrepanju, da bi premostili neenakosti na področju zdravja, in za njegova priporočila v zvezi s tem pomembnim vprašanjem. Predvsem se želim zahvaliti tudi poročevalki, gospe Estrela, za njeno zavzetost za to stvar.
<P>
Razlike na področju zdravja med državami, regijami, med bogatimi in revnimi, med različnimi etničnimi manjšinami, čutijo prav vse države članice EU, na mnogih področjih pa se tudi večajo. Pri tem bi rada bila povsem iskrena. Šele zdaj začenjamo opažati vse posledice gospodarske krize na zdravje ljudi in zdravstvene storitve. Šele zdaj začenjamo opažati učinke brezposelnosti in primanjkljajev, zato obstaja tveganje, da bodo takšne neenakosti postale še hujše. Zmanjšanje neenakosti na področju zdravja je pomembno tako za blaginjo naših državljanov, kot za oživitev evropskega gospodarstva. Gre za velik izziv, ki, kot poudarja poročilo Parlamenta, zahteva ukrepanje na vseh področjih politike in vseh ravneh upravljanja.
<P>
Vaše poročilo vsebuje pomembne smernice za prihodnost. Poudarjate potrebo po izboljšanju dostopa do spodbujanja zdravja, preventivne oskrbe in učinkovitih zdravstvenih storitev. Poudarjate tudi potrebo po tem, da je treba posebno pozornost nameniti ranljivim skupinam in uporabljati nove tehnologije, kot je telemedicina, in sicer na način, ki bo prispeval k zmanjšanju razlik v zdravstvenem varstvu. Komisija v celoti deli vašo zaskrbljenost.
<P>
Poudarjate tudi neenakost spolov, ki bistveno prispeva k socialnim neenakostim na področju zdravja. Osebno se z vami o tem v celoti strinjam.
<P>
Komisija zavzeto nadaljuje z izvajanjem svojega programa ukrepov, da bi s poseganjem na več področij politike in v partnerstvu z državami članicami in zainteresiranimi stranmi pomagala zmanjšati neenakosti na področju zdravja, kot je navedeno v Sporočilu o solidarnosti na področju zdravja.
<P>
Da bi takšna partnerstva začela delovati, so države članice zdaj začele izvajati skupen ukrep za zmanjšanje neenakosti na področju zdravja, ki se financira iz programa javnega zdravja EU. Ta ukrep vključuje pripravo ocene učinka neenakosti na področju zdravja, regionalne in znanstvene mreže ter pobude zainteresiranih strani.
<P>
Ukrepi na različnih področjih politike se začenjajo z našimi prizadevanji na področju javnega zdravja, na primer z nadzorom nad tobakom in prehrano in z ukrepi, povezanimi z aktivnim in zdravim staranjem. Vendar pa naša strategija vključuje tudi zaveze na področjih, kot so zaposlovanje in socialna politika, kmetijstvo, raziskave in regionalna politika.
<P>
Jasno je, da potrebujemo še več ukrepov. Enako jasno je tudi, da se to ne bo zgodilo čez noč. Potrebna bodo leta, da bi v celoti uspeli, vendar skupaj lahko - in dejansko je to tudi naša obveznost - stvari trajno in vidno spremenimo, tako da bodo vsi Evropejci imeli možnost, da živijo v dobrem zdravju.
<SPEAKER ID="219" NAME="Predsednik">
Razprava je zaključena.
<P>
Glasovanje bo potekalo opoldne v torek, 8. marca.
<P>
Pisne izjave (člen 149)
<SPEAKER ID="220" NAME="Elżbieta Katarzyna Łukacijewska" LANGUAGE="PL">
Skupni cilji, ki se nanašajo na zmanjšanje neenakosti na področju zdravja in dostopa do zdravstvenega varstva, se uvrščajo med prednostne naloge EU. Vemo, da obstajajo očitne razlike na področju zdravja med državami in ljudmi z različnimi stopnjami izobrazbe ali višino prihodka ali z različnimi poklici. Neenakosti so povezane tudi s spolom in se značilno pojavljajo zgodaj v življenju, pogosto pa se nadaljujejo skozi naslednja leta in celo skozi generacije.
<P>
Rada bi poudarila, da poročilo gospe Estrela obravnava številne vidike vprašanj s področja zdravja. Vendar pa je treba opozoriti, da imamo danes tudi problem, povezan z migracijo medicinskega osebja, kar vodi k neenakostim pri dostopu do njihovih storitev. Zato potrebujemo skupno in celovito evropsko strategijo, ki bo pozornost usmerila na upravljanje virov, registracijo strokovnjakov, izobraževanje in usposabljanje in ki bo morala prispevati k večanju kakovosti in varnosti, ne samo v nacionalnem, temveč tudi čezmejnem zdravstvenem varstvu.
<P>
Poleg tega vedno poudarjam tudi, da bi morali več govoriti o preprečevanju bolezni in v to tudi največ vlagati. Razviti je treba diagnostiko, spodbujati zdrav življenjski slog, učinkovito izmenjavati informacije in vlagati v sodobne tehnologije, saj je bolje preprečevati vnaprej.
<SPEAKER ID="220" NAME="Tiziano Motti" AFFILIATION="PPE">
v pisni obliki. - (IT) Neenakosti na področju zdravja v Evropski uniji so dejstvo in jih je treba premagati. Razlike obstajajo tudi znotraj posameznih držav članic med starejšimi ljudmi, priseljenci, brezposelnimi in revnimi. Vsem je treba zagotoviti pravico do zdravja in potrebne oskrbe. Državljanom je treba zagotoviti dostop do vseh potrebnih informacij o zdravju, tudi prek novih informacijskih in komunikacijskih tehnologij, ter povrnitev nastalih stroškov: gospodarska stiska ne more in ne sme pripeljati do zmanjšanja možnosti za oskrbo. Na tem posebnem področju je zaskrbljujoč pretirano poenostavljen pristop k vprašanju splava, ki velja za kontracepcijsko sredstvo ali zdravljenje, ki pa je vedno potrebno. Ženska, ki meni, da mora prekiniti nosečnost, je pogosto sama in nima ustreznih sredstev, hkrati pa se boji spopasti z odločitvijo, ki jo bo postavila iz oči v oči z eno od temeljnih tem njenega obstoja. Zato bi mi namesto tega, da splav postane samo še zanesljivo kontracepcijsko sredstvo, bilo ljubše, če bi bile na voljo ustrezna sredstva, ki bi vsem ženskam zagotovile topel sprejem, podporo in posebne politike socialnega varstva, ki bi jim, kadar bi to bilo mogoče, pomagali spopasti se z vzroki, zaradi katerih so se odločile za splav.
<SPEAKER ID="220" NAME="Daciana Octavia Sârbu" LANGUAGE="RO">
Tako znotraj samih držav članic kot med njimi obstajajo velike razlike v sistemih zdravstvenega varstva. Želim poudariti, da v času gospodarske krize nobena vlada ne bi smela imeti pravice, da tako močno zmanjšuje proračunska sredstva, namenjena zdravstvenemu varstvu. Rada bi vas opozorila na položaj sistema zdravstvenega varstva v Romuniji. Zaradi proračunskih zmanjšanj, ki jih je opravila sedanja vlada, veliko število romunskih specialistov odhaja iz države, kronični bolniki nimajo več dostopa do zdravstvenih storitev in zdravil, ki jih pokriva zavarovalnica, oprema v bolnišnicah pa je zastarela. Poleg tega desna vlada predlaga združitev bolnišnic, čeprav nekateri oddelki nimajo dovolj postelj za vse bolnike in jih je treba vedno dopolnjevati. Zato želim Evropsko komisijo pozvati, da si bolj prizadeva za uskladitev standardov storitev zdravstvenega varstva in da od držav članic odločno zahteva, da dodelijo ustrezna proračunska sredstva, ki bodo državljanom zagotovila dostopne in visokokakovostne zdravstvene storitve.
<SPEAKER ID="221" NAME="Bernadette Vergnaud" LANGUAGE="FR">
Kot pripravljavka mnenja iz Skupine naprednega zavezništva socialistov in demokratov v Evropskem parlamentu za Odbor za notranji trg in varstvo potrošnikov sem zelo zadovoljna z besedilom, ki ga je sprejel Odbor za okolje, javno zdravje in varnost hrane in ki vsebuje številne predloge, ki jih je dal naš in drugi povezani odbori.
<P>
Zato menim, da je poročilo gospe Edite Estrela odlično, saj poudarja nekatere ključne vidike našega evropskega socialnega in zdravstvenega modela: enak dostop do visokokakovostnega zdravstvenega varstva za vse v Evropi, boljša skrb za reproduktivno zdravje, spremljanje učinkovitosti in kakovosti zdravil prek neodvisnih sistemov farmakovigilance in predvsem potreba po visoki stopnji javnega financiranja zdravstvenega varstva v tem času gospodarske krize.
<P>
Zdravje ni splošna dobrina kot drugo blago, naši sistemi socialne varnosti pa imajo dolžnost, da najbolj prikrajšanim skupinam zagotovijo dostop do zdravstvenega varstva. Zato sem seveda skrajno presenečena nad predlogi za umik nekaterih zgoraj navedenih točk, ki sta jih izrazili Poslanska skupina Evropske ljudske stranke (Krščanskih demokratov) in Skupina Evropa svobode in demokracije. V tej potezi je čutiti reakcionarni neoliberalizem in upam, da bo končni rezultat glasovanja ohranil duha tega poročila in da bo v čast temu parlamentu.
