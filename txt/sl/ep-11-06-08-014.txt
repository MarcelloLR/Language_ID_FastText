<CHAPTER ID="014">
Odnosi EU z Mongolijo (razprava) 
<SPEAKER ID="717" NAME="Predsednica">
Naslednja točka je razprava o vprašanju za ustni odgovor Komisiji o odnosih EU z Mongolijo, ki so ga predložili Paolo Bartolozzi, Vito Bonsignore, Mario Mauro, Gabriele Albertini, Roberta Angelilli, Aldo Patriciello, Lara Comi, Giovanni Collino, Salvatore Iacolino, Raffaele Baldassarre, Cristiana Muscardini, Barbara Matera, Erminia Mazzoni, Sergio Paolo Frances Silvestris, Carlo Fidanza, Iva Zanicchi, Alfredo Pallone, Licia Ronzulli, Antonio Cancian, Alfredo Antoniozzi, Giovanni La Via, Marco Scurria, Sergio Berlato, Amalia Sartori, Elisabetta Gardini, Potito Salatto, Alfreds Rubiks, Bart Staes, Britta Thomsen, Piotr Borys, Joachim Zeller, Niccolò Rinaldi, Bogdan Kazimierz Marcinkiewicz, Jaromír Kohlíček, Hannes Swoboda, Vilja Savisaar-Toomast, Herbert Dorfmann, Jarosław Kalinowski, Kyriacos Triantaphyllides, Béla Kovács, Inese Vaidere, Elisabeth Jeggle, Ivari Padar, Vilija Blinkevičiūtė, Rolandas Paksas, Ivars Godmanis - B7-0410/2011).
<SPEAKER ID="718" NAME="Paolo Bartolozzi" LANGUAGE="IT">
Gospa predsednica, gospod komisar, gospe in gospodje, delegacija za odnose z osrednjo Azijo in Mongolijo, ki ji z veseljem predsedujem, se je pred tremi tedni v Mongoliji udeležila osmega medparlamentarnega srečanja Evropskega parlamenta in Mongolije. Bila je zelo koristna in zanimiva izkušnja. Mongolija je država, ki si zasluži večjo prepoznavnost, v tem parlamentu pa ni veliko priložnosti, da bi ji namenili potrebno pozornost.
<P>
To je država, za katero je značilen večstrankarski parlamentarni sistem, delitev oblasti, sorazmerno svobodno javno mnenje in raven varstva človekovih pravic, ki izstopa v primerjavi s stanjem v številnih drugih državah v regiji. Je tudi država z razvojnimi težavami, ki se spopada s težavnim okoljskim stanjem in nenehno dezertifikacijo. Nedavno so jo prizadele tudi izredne vremenske razmere. Je pa tudi zelo bogata z naravnimi viri - bakrom, zlatom, uranom in redkimi zemljinami -, kar bi lahko pritegnilo veliko kapitala v ne tako daljni prihodnosti.
<P>
Zaradi vseh navedenih razlogov mislim, da je Mongoliji treba dati znak podpore v tej pomembni fazi njenega razvoja in spodbujati krepitev demokracije in pravne države ter parlamentarnega nadzora, da bo mogoče finančne vire, ki bodo na voljo Mongoliji, v prihodnje uporabiti v korist ljudi.
<P>
Spodbujati moramo Mongolijo v njeni želji po razvijanju tesnejših odnosov z Evropsko unijo in jo pozvati, naj sprejme naše standarde in industrijske predpise. Pomagati ji moramo na poti v tržno gospodarstvo in bolj intenzivne gospodarske in trgovinske odnose, ki jih omogočata klima pravne varnosti in razvoj pravne države. Sporazum o partnerstvu in sodelovanju, ki ga sklepata Evropska unija in Mongolija, bo v okviru tega igral odločilno vlogo.
<P>
Iz vseh teh razlogov sem skupaj z drugimi 45 poslanci vložil to vprašanje za ustni odgovor. V tem vprašanju prosimo Komisijo, naj posreduje nadaljnje podrobnosti o glavnih značilnosti sporazuma in predviden koledar za njegovo ratifikacijo. Želim poudariti, da je bil sporazum že parafiran, toda trenutno je zastoj pri njegovem podpisu, očitno zaradi dvomov države članice o pravni podlagi nekaterih njegovih členov.
<P>
Komisijo bi želeli tudi vprašati o možnosti odprtja urada delegacije Evropske unije v Ulan Batorju v bližnji prihodnosti. Ta pobuda bi dejansko lahko znatno prispevala k nadaljnjemu poglabljanju našega političnega in gospodarskega sodelovanja s to državo.
<SPEAKER ID="719" NAME="Štefan Füle">
član Komisije. - Gospa predsednica, vesel sem, da lahko spregovorim v tem parlamentu o odnosih med EU in Mongolijo.
<P>
Razprava o Mongoliji je ravno ob pravem času. Mongolija kot devetnajsta največja država na svetu leži na strateškem razpotju med hitro rastočimi trgi Kitajske in Rusije. Je mladosten in dinamičen narod z dolgo ponosno tradicijo in zgodovino. Mongolija dobro napreduje na svoji izbrani poti v demokracijo. Čestitam Mongoliji za mirne volitve, dinamično civilno družbo in svobodne medije. To so pravi mejniki na mongolski poti v politični pluralizem.
<P>
Evropska unija zlasti pozdravlja moratorij na smrtno kazen, ki ga je napovedal mongolski predsednik in ki so mu v nekaterih krogih nasprotovali.
<P>
Kot je prosila Mongolija, je Evropska unija pripravljena deliti svoje izkušnje, zlasti glede sprejema in razvoja evropskih načel, norm in standardov. Zato z zadovoljstvom potrjujem vključitev Mongolije kot pilotne države glede podpore Evropske unije za demokracijo. To pomeni, da ji bomo zagotovili več finančne in tehnične pomoči.
<P>
Ob tej priložnosti tudi čestitam Mongoliji ob 100. obletnici demokratičnega gibanja v državi in za njeno predsedovanje skupnosti demokracij.
<P>
Dovolite, da zdaj spregovorim o obetih mongolskega gospodarskega razvoja. Mongolija je na gospodarskem razpotju, ko se iz pretežno pastirske in nomadske družbe spreminja v gospodarstvo, temelječe na rudninah. Ogromne zaloge rudnin so dobesedno "zlata priložnost", da Mongolija svojim ljudem zagotovi več blaginje in napredka. Upamo, da bodo ti neizkoriščeni viri rudnin blagoslov in ne prekletstvo, kot se je to že zgodilo v nekaterih državah.
<P>
Na področju mednarodnih odnosov cenimo sodelovanje mongolskih vojakov v mirovnih misijah Združenih narodov po svetu. Mongolski vojaki služijo v Sierri Leone, Demokratični republiki Kongo, Sudanu, Zahodni Sahari in Čadu. Poudariti želim, da so zelo cenjena mongolska prizadevanja pri stabilizaciji Afganistana.
<P>
V zvezi z vodenjem odnosov Mongolije z Evropsko unijo sem posebej zadovoljen, da so se pogajanja o sporazumu o partnerstvu in sodelovanju, ki nadomešča sporazum o trgovini in sodelovanju iz leta 1993, zaključila v letu dni in da je bil parafiran 20. decembra 2010 v Ulan Batorju. Ta sporazum odpira strateško poglavje v naših odnosih.
<P>
Visoka predstavnica in podpredsednica baronica Ashton je pozdravila sporazum o partnerstvu in sodelovanju kot novo "odskočno desko" v smeri izboljšanega političnega in gospodarskega sodelovanja Evropske unije in njenih držav članic z Mongolijo.
<P>
S sporazumom o partnerstvu in sodelovanju bomo sodelovali kot enakopravni partnerji na različnih področjih: pri političnih zadevah, kot sta boj proti terorizmu in spodbujanje človekovih pravic in na področju trgovine in naložb v ključna področja, kot so surovine.
<P>
Ko bodo države članice potrdile besedilo, upamo, da bomo pozdravili mongolskega predsednika vlade v Bruslju, da bo podpisal sporazum z baronico Ashton.
<P>
Glede na nadaljnje poglabljanje našega političnega in gospodarskega sodelovanja in začetek veljavnosti Lizbonske pogodbe je možno odprtje urada delegacije Evropske unije v Ulan Batorju. Evropska služba za zunanjepolitično delovanje trenutno preučuje predstavništva Evropske unije po svetu. Upam, da bo mogoče premagati finančne in kadrovske ovire za odprtje polnopravnega urada delegacije Evropske unije v Ulan Batorju.
<P>
Najlepša hvala za vašo pozornost in veselim se vaših prispevkov in pripomb.
<SPEAKER ID="720" NAME="Miroslav Mikolášik" LANGUAGE="SK">
Gospa predsednica, odnosi med EU in Mongolijo se v zadnjih dveh desetletjih pozitivno razvijajo, zlasti v zvezi s postopno demokratizacijo in modernizacijo Mongolije.
<P>
Tesnejše sodelovanje z EU pa je odvisno od krepitve zaupanja v dolgoročno stabilnost mongolskega političnega režima s povečevanjem jamstev za človekove pravice in značilnosti pravne države, za kar sta seveda potrebna pravilno delovanje pravosodnega sistema in odprava korupcije v javni sferi.
<P>
Premik v smeri resničnega tržnega gospodarstva morajo spremljati stalno prestrukturiranje, reforme na področju gospodarskega prava in zakonodaje s področja naložb in večji delež zasebnega sektorja v gospodarstvu. Zdi se mi pozitivno, da je država sprejela zakon o varstvu konkurence z namenom preprečevanja zlorabe prevladujočega položaja zasebnih družb ali družb v državni lasti oziroma sklepanja kartelnih sporazumov na račun drugih družb in potrošnikov. Trdno sem prepričan, da bodo reforme pomagale privabiti tuje vlagatelje in s tem povečale blagostanje prebivalcev Mongolije, ki še vedno trpijo zaradi revščine na podeželju zaradi njihove odvisnosti od kmetijstva.
<P>
Na koncu želim povedati, gospe in gospodje, da zelo podpiram - in mislim, da je komisar Füle to že navedel, v zelo pozitivnem tonu - odprtje urada stalne delegacije EU v Mongoliji, ker verjamem v potencial za razvoj političnih in trgovinskih odnosov, ob upoštevanju pomembnega dejstva o obstoju ogromnih rezerv surovin v tej državi, ki ima strateški položaj med Kitajsko in Rusijo. Zato menim, da se morajo politični in trgovinski odnosi EU in njenih držav članic z Mongolijo še naprej razvijati.
<SPEAKER ID="721" NAME="Kristiina Ojuland">
v imenu skupine ALDE. - Gospa predsednica, gospod komisar, Mongolija je bogata z rudninami, kot so baker, premog, volfram, kositer in zlato. Zato je izredno privlačna gospodarska partnerica.
<P>
Pri uresničevanju naših gospodarskih interesov pa moramo izkoristiti tudi priložnost, da s pogoji spodbudimo Mongolijo, naj začne z zelo potrebnimi reformami. Mongolija se spopada z velikimi težavami, kot so nebrzdana korupcija, pomanjkanje dobrega upravljanja in nezadostno mednarodno sodelovanje.
<P>
Resne težave ima tudi z upravljanjem svojih naravnih virov. Trenutno mongolske zaloge rudnin izkoriščajo le številne tuje družbe ob sodelovanju mongolske vlade. To je privedlo do stanja, v katerem prebivalci Mongolije nimajo koristi od naravnih virov države. Delati morajo v zelo slabih delovnih pogojih, nekateri delavci pa na primer pridobivajo zlato s pomočjo živega srebra. Živosrebrne pare trajno škodujejo zdravju teh delavcev. Toda to še ni vse. V Mongoliji se veliko otrok rodi z deformacijami in neozdravljivimi boleznimi zaradi škodljivih delovnih pogojev.
<P>
Tudi mongolsko gospodarstvo se spopada z izzivi tako zaradi izvoznih dajatev kot prepovedi uvoza, ki jih uvajata Rusija in Kitajska ter zaradi tehnološke zaostalosti.
<P>
Živinoreja predstavlja približno 80 % mongolske kmetijske proizvodnje, vendar pa mesa ni mogoče izvažati, ker ni dovolj obratov za kontrolo kakovosti.
<P>
Če se bomo zavezali, da bomo izvajali sporazum o partnerstvu in sodelovanju, moramo Mongoliji pomagati, da premega težave, s katerimi se država spopada, tako da bomo razvili družbeno, gospodarsko in ekološko trajnostne odnose.
<SPEAKER ID="722" NAME="Béla Kovács" AFFILIATION="NI">
(HU) Gospa predsednica, tudi sam sem bil član delegacije v Ulan Batorju pred tremi tedni, kjer je potekalo osmo srečanje in lahko sem videl, da politična struktura in družba v Mongoliji zares postajata bolj demokratični. Dosežen je bil znaten napredek na področju človekovih pravic, saj smo se udeležili sestankov s civilnimi organizacijami, ki so potrdile, da jih je mongolska vlada že priznala, priznana pa je tudi svoboda medijev, kar je treba vsekakor pozdraviti. Podpis sporazuma o partnerstvu in sodelovanju je izrednega pomena, saj v svojem okviru omogoča uvedbo evropskih standardov v Mongolijo. Za izboljšanje odnosov med obema državama pa je nujno potrebna obnova predstavništva EU, ki sedaj deluje kot tehnična pisarna.
<SPEAKER ID="723" NAME="Joachim Zeller" AFFILIATION="PPE">
(DE) Gospa predsednica, gospod komisar, gospe in gospodje, zelo sem hvaležen, ker je gospod Bartolozzi postavil Mongolijo na dnevni red razprave v Evropskem parlamentu s pobudo za to vprašanje. Parlament je obravnaval različne vidike nekdanjih sovjetskih držav v srednji Aziji, Mongolija in njeno stanje pa sta bila deležna zelo malo pozornosti.
<P>
Dokaj neupravičeno, kajti Mongolija je kot država nekdanjega komunističnega bloka pridobila neodvisnost zelo zgodaj in stopila na pot demokratizacije svoje družbe. Mongolija je sprejela demokratično ustavo že leta 1992 in od takrat je potekalo več volitev, ki so po mnenju opazovalcev bile na splošno izvedene demokratično in pravilno - kar pa nikakor ni nekaj samo po sebi umevnega v državah v tej regiji.
<P>
Mongolska vlada se že nekaj let poskuša boriti proti korupciji z zakonom in leta 2010 je sprejela moratorij na smrtno kazen, kar še ni uspelo niti nekaterim velikim demokratičnim državam. Vendar pa trije milijoni ljudi, ki živijo v tej ogromni državi z ekstremnimi podnebnimi razmerami, trpijo zaradi posledic procesa preobrazbe, ki še poteka. Prebivalci države - z doslej prevladujočim nomadskim načinom življenja - se naseljujejo v nekaj mestih brez ustrezne infrastrukture.
<P>
Izkoriščanje rudnih bogastev države ne poteka na okolju prijazen način. Težave z energijo otežujejo življenje ljudi in gospodarstvo. Za Mongolijo, stisnjeno med veliki sosedi, Rusijo in Kitajsko, obstaja za nevarnost, da bo postala celo bolj odvisna od teh držav, kot prej. Priznati je treba prizadevanja in uspehe Mongolije pri demokratizaciji svoje družbe - in kozarec je tu napol poln in ne napol prazen -, kajti dali so vzor preostali regiji in pokazali, kaj je mogoče doseči kljub težavni preteklosti.
<P>
Mongolija mora še naprej prejemati našo podporo, ne le v okviru programov pomoči, ampak mora biti Evropska unija neposredno prisotna v mongolski prestolnici s posebno delegacijo, kot znak, da Evropi ni vseeno za usodo Mongolije; evropskih interesov ne sme več zastopati delegacija v Pekingu. Zelo obžalujem, ker ni bila pripravljena konferenca predsednikov, da bi to še bolj poudarila s sprejetjem parlamentarne resolucije.
<SPEAKER ID="724" NAME="Niccolò Rinaldi" AFFILIATION="ALDE">
(IT) Gospa predsednica, poleg odprtja urada delegacije v Ulan Batorju - s čimer ne moremo več odlašati, tudi zato, ker je izvajanje odnosov iz Pekinga zelo slabo iz simboličnih razlogov - in poleg dolgo pričakovanega sporazuma o partnerstvu, se vsi zavedamo rudnega bogastva države in njenih slabosti v smislu socialne pravičnosti, čeprav je Mongolija na svoj način razvila neke vrste demokratično kohezijo.
<P>
Gospoda komisarja bi rad vprašal zlasti, kam je treba Mongolijo postaviti v geostrateškem smislu: To ni država, za katero velja strategija srednje Azije. Mislim pa, da bi bilo morda mogoče nekatere ukrepe v tej strategiji razširiti na Mongolijo glede na njeno kulturno zgodovino, ki je podobna kot v drugih državah. Država ima trenutno status opazovalke v Organizaciji za varnost in sodelovanje v Evropi, Evropska unija pa preučuje možnost, da ji pomaga postati polnopravna članica glede na stare kulturne povezave, ki obstajajo med Evropo in Mongolijo.
<SPEAKER ID="725" NAME="Elena Băsescu" AFFILIATION="PPE">
(RO) Gospa predsednica, tudi jaz želim najprej čestitati kolegu Bartolozziju za to pobudo. Za ratifikacijo sporazuma o partnerstvu in sodelovanju je treba ponovno analizirati odnose med EU in Mongolijo. Ta dokument bo okrepil odnose med obema stranema in spodbudil gospodarske reforme.
<P>
Mongolija ima znaten potencial v smislu energetskih virov in trgovine. Odnosi z EU so doslej temeljili le na določbah trgovinskega sporazuma iz leta 1993. Zato so številke o obsegu trgovanja razmeroma nizke. Kar zadeva kulturo, obstajajo težave pri organiziranju izmenjav študentov. Z razširitvijo programov, kot je program Erazem na to regijo, bi se prav tako izboljšalo to področje sodelovanja. Mislim, da je treba odpreti urad delegacije EU za boljše koordiniranje vseh teh dejavnosti. To bo omogočilo neposreden stik z organi za zagotavljanje učinkovitega izvajanja sporazuma o partnerstvu in sodelovanju.
<SPEAKER ID="726" NAME="Andreas Mölzer" AFFILIATION="NI">
(DE) Gospa predsednica, gospod komisar, notranja Mongolija je znana po bogatih nahajališčih premoga in zemeljskega plina. Kitajski zakon sicer navaja, da pripadajo pravice do izkoriščanja zemljišč avtohtonim Mongolom, toda resničnost je nekoliko drugačna. Pojavljajo se kritike, da kitajske družbe trošijo ogromne količine podtalnice v premogovništvu, kjer je velika poraba vode, kar povzroča dezertifikacijo stepe. Kritike se pojavljajo tudi v zvezi s pašniki, na katerih nastaja škoda zaradi prevoza premoga.
<P>
Sedanji protesti Mongolov predstavljajo izbruh še enega dolgo tlečega etničnega konflikta na Kitajskem po tibetanski vstaji leta 2008 in vstaji muslimanskih Ujgurov leta 2009. Glede na kronično pomanjkanje vode na Kitajskem in njeno ogromno povpraševanje po surovinah je mogoče pričakovati, da se bo mongolski konflikt še stopnjeval. Partnerstvo z Mongolijo, ki obstaja še vrsto let, pomeni, da je zdaj prizadeta tudi EU in da mora zagotovo podvojiti svoja prizadevanja glede človekovih pravic in pravic manjšin.
<SPEAKER ID="727" NAME="Štefan Füle">
član Komisije. - Gospa predsednica, rad bi se zahvalil spoštovanim poslancem za dragoceni prispevek o Mongoliji. To je bila kratka, a zelo zanimiva razprava o dvostranskih odnosih s to vse bolj pomembno partnerico za Evropsko unijo.
<P>
Dovolite mi, da v zvezi z obravnavanjem enega ali dveh vprašanj, omenjenih v razpravi, povem, da sporazum o partnerstvu in sodelovanju zajema sodelovanje glede štirih glavnih vprašanj: prvič, glavne norme in standardi, drugič, trajnosten razvoj, vključno z okoljem in družbenim razvojem, tretjič, trgovina in naložbe, s posebnim poudarkom na surovinah in nazadnje, pravica in svoboda, vključno z vprašanjem migracij.
<P>
Kar zadeva časovni okvir, je bilo usklajeno besedilo posredovano državam članicam Evropske unije, ki se bodo morale dogovoriti glede njegovega podpisa. Odbor za nadzor evropskih zadev v spodnjem domu parlamenta Združenega kraljestva trenutno preučuje sodelovanje Združenega kraljestva na področju pravosodja in notranjih zadev, zajetih v številnih sporazumih o partnerstvu in sodelovanju.
<P>
Ne želim govoriti v imenu spodnjega doma parlamenta, toda postopek bo verjetno trajal od šest do osem tednov. To pomeni, da bi bil podpis mogoč septembra na naslednjem skupnem odboru med EU in Mongolijo.
<P>
Evropsko unijo in Mongolijo sicer ločujejo velike razdalje in izkušnje z drugačnimi političnimi sistemi, vendar imata obe tradicijo strpnosti, odprtosti in enakosti. Z začetkom veljavnosti sporazuma o partnerstvu in sodelovanju bo Evropska unija tako imenovana "tretja soseda" Mongolije in to ne zgolj z besedami, ampak z dejanji.
<P>
Preden zaključim, mi dovolite, da se vrnem na še eno konkretno vprašanje, ki sem ga spregledal - opravičujem se za to napako. Jutri bo na Dunaju potekalo posebno zasedanje v okviru stalnega sveta organizacije OVSE. Države članice bo nagovoril mongolski minister za zunanje zadeve in trgovino. Pred seboj imam osnutek izjave EU. Danes lahko povem le, da bomo pozdravili namero Mongolije glede okrepitve odnosov z Organizacijo za varnost in sodelovanje v Evropi. Jutri se bomo odločili, ali bomo podali še več podrobnosti.
<P>
Z izpolnjevanjem svojih zavez - in dovolite mi, da to poudarim - ima Mongolija veliko možnost, da svoji regiji da dober zgled.
<SPEAKER ID="728" NAME="Predsednica">
Razprava je zaključena.
