<CHAPTER ID="003">
Izjava predsedujočega
<SPEAKER ID="008" NAME="Predsednik">
Danes je četrti evropski dan žrtev terorizma. To je dan, ki ga ne smemo pozabiti, da ne bomo pozabili tudi vseh nedolžnih žrtev terorizma.
<P>
Teroristična napada 11. marca 2004 v Madridu - na današnji dan pred štirimi leti - in 7. julija 2005 v Londonu sta zahtevala veliko žrtev in z barbarskim terorizmom razbila veliko družin.
<P>
Ravno prejšnji petek je teroristična organizacija ETA spet ubijala. Nekdanji svetovalec socialistov Isaías Carrasco je bil ustreljen, ko je odhajal od doma v Mondragónu. Njegovi družini izražam naše najgloblje sožalje. Kot predsednik Evropskega parlamenta in v svojem imenu vam zagotavljam, da žrtve terorizma, kjer koli na svetu že so, ne bodo nikoli izbrisane iz našega spomina. Danes se spominjamo Isaíasa Carrasca in vseh žrtev terorizma, da izkažemo žrtvam norosti terorističnih napadov svoje spoštovanje in sožalje. So in bodo vedno ostale v naših srcih in delu. Sočutje in solidarnost z vsemi družinami žrtev je dolžnost vseh nas.
<P>
Evropski parlament dejavno sodeluje v boju proti terorizmu in pri podpori žrtvam terorističnih napadov. Ne morem dovolj poudariti, da za terorizem ni prav nobenega opravičila. Zato se moramo združiti v tem boju na podlagi načela pravne države, pri čemer se moramo boriti z vsemi pravnimi sredstvi.
<P>
Gospe in gospodje, prosim, da stoje z minuto molka počastimo žrtve terorizma.
<P>
(Poslanci so minuto tiho stali.)
