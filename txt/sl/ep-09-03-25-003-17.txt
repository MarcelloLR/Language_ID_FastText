<CHAPTER ID="003-17">
17. Sporazum o gospodarskem partnerstvu ES/Cariforum (
<SPEAKER ID="127" NAME="David Martin">
, poročevalec. - Gospa predsednica, vem, koliko je kolegom do kosila - ali pa velja obratno, nisem prepričan - ampak vseeno bi si rad vzel le dve minuti.
<P>
V ponedeljek zvečer smo imeli pomembno razpravo o tem, ali lahko odobrimo CARIFORUM ali ne. Komisija in Svet - in pomembno je, da sta se zavezali obe instituciji - sta nam obljubili, da bosta glede obljub pomoči poskrbeli, da bo pomoč kakovostna in pravočasna. Zagotovila sta nam, da nobeno določilo v EPS ne bo vplivalo na dostop karibskih držav do zdravil. Zagotovila sta nam, da uporaba določil o statusu držav z največ ugodnostmi ne bo na noben način vplivala na trgovino Jug-Jug in da bo revizija po petih letih ob zaključku prve faze tega EPS resna revizija, ki bo upoštevala razvojne cilje.
<P>
Na podlagi njunih obljub - in seveda pod pogojem, da se obljube zabeležijo v arhiv Parlamenta ter da se Komisija in Svet zavežeta spoštovati in upoštevati svoje obljube - menim, da lahko Parlament danes z gladko večino odobri karibski EPS.
<P>
Rad bi se zahvalil komisarski Ashton za njeno odlično sodelovanje pri tej zadevi, za njeno prožnost in prizadevnost. Tudi to, da prisostvuje glasovanju, pove mnogo o njej. Glasovanje je bilo napovedano v torek. Vem, da je morala precej spremeniti svoj urnik, da je lahko danes z nami, in vem, da je pokazala velik občutek odgovornosti do Parlamenta. Rad bi se zahvalil komisarki za njeno sodelovanje in prosil poslance, naj glasujejo za odobritev.
<SPEAKER ID="128" NAME="Helmuth Markov" AFFILIATION="GUE/NGL">
- (DE) Gospa predsednica, gospe in gospodje, govoril bom o točki dnevnega reda. Rad bi navedel citat iz pisma, ki mi ga je poslal predsednik Pöttering kot predsedniku Odbora za mednarodno trgovino. Ne ustrašite se, ne bom prebral celega pisma.
<P>
"Tolmačenje člena 47 AFCO, na katerega se sklicujete, je bilo napovedano na zasedanju Parlamenta dne 18. februarja 2009 in je obveljalo za sprejeto, ker ni bilo nobenega zadržka. [...] Predloga glede dveh EPS [t.j. poročili Davida Martina in Erike Mann]sta bila uradno najavljena in posredovana vašemu odboru [t.j. Odboru za mednarodno trgovino] šele na zasedanju dne 19. februarja 2009. Glede na zgornje tolmačenje ne bo več mogoče uporabiti člena 47 v zvezi s tema dvema postopkoma niti v nadaljnjih postopkih."
<P>
(DE) Zato je treba vse sklice na člen 47 v uradnih dokumentih izbrisati. To se nanaša na naslovnico dokumenta in na kazalo vsebine, na stran z mnenjem in na stran s postopkom, zadnjo stran Odbora za mednarodno trgovino. Prosim, da se to zapiše v zapisnik.
<SPEAKER ID="131" NAME="Predsednica">
- Hvala, gospod Markov. V resnici moram poslance obvestiti, da so predloženi popravki vseh jezikovnih različic tega poročila, ki brišejo sklice na člen 47. Vsebino vaše izjave bomo torej upoštevali. Ker je videti, da se vsi strinjamo, lahko nadaljujemo.
