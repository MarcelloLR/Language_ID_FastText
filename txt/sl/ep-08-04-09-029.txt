<CHAPTER ID="029">
Smernice za proračunski postopek 2009 (razprava)
<SPEAKER ID="328" NAME="Predsednica">
Naslednja točka je poročilo gospoda Lewandowskega o smernicah za proračunski postopek 2009 - (oddelki I, II, IV, V, VI, VII, VIII in IX).
<SPEAKER ID="329" NAME="Janusz Lewandowski">
poročevalec. - (PL) Gospa predsednica, danes s sprejetjem in razpravo o smernicah ter jutri z glasovanjem o smernicah za leto 2009 bomo naredili prvi korak k proračunskemu postopku, ki se razlikuje od vzorca iz prejšnjih let na vsaj dva načina.
<P>
Prvi način odstopanja je, da preizkušamo nov način sodelovanja med upravo Parlamenta in odborom za proračun; to obravnavamo kot pilotni projekt, vendar se mora skladati s splošnimi zavezujočimi načeli za proračunski postopek po začetku veljavnosti lizbonske pogodbe. Drugič, leto 2009 prinaša nove izzive, o čemer nihče ne dvomi. Eden od teh izzivov je zagotovo verjeten začetek veljavnosti lizbonske pogodbe in s tem bistvena okrepitev pristojnosti na področju soodločanja Evropskega parlamenta ter zagotovitev dejavnosti Parlamenta kot dejanskega zakonodajnega organa. Drugič, to leto je leto volitev, zato bodo nekateri stroški povezani z volilnimi kampanjami, medtem ko bodo nekateri stroški - poleg očitnih prihrankov - povezani s koncem zdajšnjega parlamentarnega mandata. Tretjič, uveden bo statut poslancev, ki bo povečal breme osebnih stroškov, breme naših stroškov v proračunu Evropskega parlamenta.
<P>
V zvezi s številnimi zadevami že imamo nekatere količinske opredelitve, nekatere izračune, saj se vzporedno s temi načeli seznanjamo z napovedmi, tj. prvimi proračunskimi predhodnimi opombami za leto 2009. Vendar smo na najpomembnejšem področju, tj. na področju, povezanem s povečanjem pristojnosti Evropskega parlamenta po začetku veljavnosti lizbonske pogodbe, napredovali do delovne skupine, ki bo ocenila s tem povezane mogoče dodatne stroške.
<P>
Ob priznavanju posebnih izzivov, s katerimi se bomo srečevali leta 2009, ne smemo pozabiti na obveznost zmernega upravljanja denarja evropskih davkoplačevalcev, tj. na določene omejitve, ki jih bomo pričakovali tudi od ostalih evropskih institucij. Širjenje uprave v letu volitev zares ni sporočilo, ki ga želijo slišati evropski volivci, h katerim se obračamo v zvezi z obnovo mandata Evropskega parlamenta. Dodaten bistveni vidik smernic so notranje obveznosti, iskanje priložnosti za tako imenovano prerazporejanje obstoječih človeških virov in ne povečanje števila zaposlenih ter osredotočanje na delovanje, ki bo zaznamovalo prihodnost Evropskega parlamenta in ga opredeljujemo z izrazom "korektivnost", povezano pa je z zakonodajo.
<P>
Danes moramo prav tako razpravljati o vprašanju, ki je delno medijsko odmevno in ima jasne dodatne proračunske vidike. Potrebujemo tri nove vzporedne predpise. Prvi obravnava uvedbo statuta poslancev z izrazitim proračunskim vidikom; drugi obravnava nova načela pokojninskega sklada; tretji obravnava pravila zaposlitve za pomočnike, ki morajo biti dovolj pregledna, da ne spodbujajo skušnjav ali prebujajo nezaupanja v zvezi z Evropskim parlamentom.
<P>
Kot poročevalec predlagam, da to gradivo zadeva zlasti resolucijo našega parlamenta z dne 25. oktobra 2007 ter soglasne odločitve predsedstva in konference predsednikov Evropskega parlamenta. Zavedam se, da našo radovednost zdaj bolj spodbujajo izračuni in ne smernice, zato menim, da bomo o tem dokumentu jutri glasovali brez pretresov.
<SPEAKER ID="330" NAME="Monica Maria Iacob-Ridzi">
v imenu skupine PPE-DE. - (RO) Proračunske usmeritve naše institucije za leto 2009 predstavljajo dokument, na katerega se bo opiral proračun Evropskega parlamenta, ki bo sestavljen to jesen.
<P>
Vendar poleg sredstev in programov letošnje proračunske usmeritve v razpravo prinašajo vprašanje, za katero menim, da je zelo pomembno: pravni položaj pomočnikov Evropskega parlamenta. Zahvaljujem se gospodu Lewandowskemu za obravnavanje te teme.
<P>
Menim, da je prišel čas, da stari sistem postane jasnejši in preglednejši ter da tem mladim ljudem zagotovi enake socialne in davčne pravice, kot jih uživajo ostali člani osebja te institucije. Za slednje obstajajo kadrovski predpisi Evropskih skupnosti, zelo obsežen dokument, ki osebju, zaposlenemu v institucijah Evropske unije, zagotavlja primerno socialno varnost.
<P>
Večina parlamentarnih pomočnikov je tudi tujih državljanov, povezanih z državo, v kateri opravljajo svoje dejavnosti, zato morajo uživati varnost, ki je zagotovljena vsem zaposlenim v mednarodnih institucijah. Menim, da ni običajno, da obstajajo primeri, ko belgijska država določi dodatne davčne obveznosti za pomočnike, pri čemer upošteva, da vse davke in prispevke za socialno zavarovanje plačujejo v državi, katere državljani so.
<P>
Parlament potrebuje jasne predpise za pomočnike tudi v zvezi s primeri, kot je bolezen ali materinstvo. V številnih resolucijah je Evropski parlament od generalnega sekretarja, delovne skupine za statut poslancev in pomočnikov ter pokojninski sklad zahteval oblikovanje novega sklopa pravil, ki bi rešila težave, s katerimi se trenutno soočajo pomočniki.
<P>
Menim, da je naša odgovornost evropskim državljanom zagotoviti jasne in pregledne predpise v tej instituciji.
<SPEAKER ID="331" NAME="Thijs Berman">
v imenu skupine PSE. - (NL) Gospa predsednica, proračun Evropskega parlamenta za leto 2009 bo zelo poseben, saj bo takrat ta parlament prvič imel pristojnost pri soodločanju na skoraj vseh področjih, če leta 2009 začne veljati lizbonska pogodba. Lizbonska pogodba dosega to, za kar so si naši predhodniki brez uspeha prizadevali pred več kot 50 leti: ne le svetovalne pristojnosti, ne le postopke soglasja, ampak tudi soodločanje in demokratičen nadzor tega parlamenta nad skoraj vsemi področji politik Bruslja.
<P>
Zato je naklonjenost pozivu za več osebja pomembna. Soodločanje pomeni težje postopke v vsakem odboru, vendar ne pomeni podvojene delovne obremenitve. Zato se v zvezi s tem proračunom ohranja previdnost, in to je dobro. Na področjih, na katerih se potrebuje več osebja, se poskuša izvajati prerazporejanje. Zaposlilo se bo le malo novega osebja - to bi bilo pri skoraj 6 000 zaposlenih težko opravičiti.
<P>
Delo tega parlamenta mora postati bolj pregledno. Po poletju se bo uvedla spletna televizija, pri čemer v imenu skupine socialdemokratov v Evropskem parlamentu upam, da je uredniška skupina samostojna in ima popolno svobodo za prikazovanje tukajšnjih razprav. Našim volivcem smo dolžni tako odprtost. Poleg tega jim dolgujemo popolno preverljivost svojih odhodkov in dobro upravljanje človeških virov.
<P>
Pomočniki morajo imeti ustrezne pogodbe s socialno varnostjo in pokojninskimi določbami, ki so običajne v vsaki evropski instituciji. Vsaj eden od desetih članov osebja dela tu brez kakršne koli socialne varnosti. To je treba spremeniti. Uvesti je treba statut za zaposlene, po možnosti do konca letošnjega leta, vendar je neverjetno, da obstajajo poskusi nasprotovanja temu socialnemu duhu, duhu solidarnosti Evropske unije, in to nasprotovanje prihaja iz skupine Evropske ljudske stranke (Krščanskih demokratov) in Evropskih demokratov.
<P>
Glede dolgoročnih strategij je nujno nadaljnje delo, na primer v zvezi z nakupom nepremičnin in tehnoloških inovacij. Statut poslancev prav tako vpliva na proračun. Subvencije fundaciji Saharova v Moskvi ne smejo preseči enega primera, in tudi ni osnovna vloga tega parlamenta financiranje muzejev evropske zgodovine; take izdatke mora vključevati evropski proračun. O tem vprašanju je nujna nadaljnja razprava.
<SPEAKER ID="332" NAME="Anne E. Jensen" LANGUAGE="DA">
Gospa predsednica, zahvaljujem se poročevalcu gospodu Lewandowskemu za dobro poročilo, poleg tega izražam zadovoljstvo v zvezi z novimi postopki in bolj odprtim dialogom ter zgodnjimi navodili odboru, kar je jasno. Kot so že številni v tem parlamentu omenili, je leto 2009 posebno leto. Čeprav lizbonska pogodba še ni bila ratificirana v vseh državah, moramo pri sestavi proračuna upoštevati njen začetek veljavnosti leta 2009.
<P>
Nove pristojnosti Evropskega parlamenta, omogočajo mu na primer vpliv na kmetijski proračun in sodno politiko, bodo pomenile prilagajanje nekaterih prednostnih nalog zaradi soočanja z novo odgovornostjo. Tudi volitve v Evropski parlament in statut poslancev pomembno vplivajo na proračun.
<P>
Skupina zavezništva liberalcev in demokratov za Evropo se strinja z osnutkom proračuna Parlamenta, ki ostaja znotraj 20 % upravnih odhodkov EU. Nobenih zagotovil ni, da bo to izvedljivo v naslednjih nekaj letih, vendar je pomembno, da upravne odhodke nadzorujemo.
<P>
Poleg tega bi rada izrazila veliko zadovoljstvo skupine ALDE v zvezi z nastankom novega modela nagrajevanja za pomočnike poslancev. Naša skupina si že dalj časa prizadeva za statut pomočnikov poslancev. Prava rešitev za Parlament je, da prevzame upravo, kar je razvidno tudi iz proračuna za leto 2009.
<P>
Prodaja nepremičnin v zadnjih 10 letih je prispevala k znatnim prihrankom, vendar se strinjam, da smo dosegli točko, na kateri moramo ponovno pregledati to politiko in tudi nepremičninsko politiko na splošno. Predlog za ostale institucije še čakamo, vendar moramo tudi natančno spremljati rastoče odhodke za stavbe.
<P>
Nazadnje še vprašanje financiranja prihodnjega ministra za zunanje zadeve EU in predsedujočega Evropskemu svetu, ki ostaja zelo pomembno, vendar se bomo k tej temi vrnili kasneje.
<SPEAKER ID="333" NAME="Wiesław Stefan Kuc">
v imenu skupine UEN. - (PL) Gospa predsednica, smernice za postopek proračuna 2009, ki jih je predstavil poročevalec gospod Lewandowski, se večinoma nanašajo na Evropski parlament, vendar se lahko uporabijo tudi drugje.
<P>
Glede na sprejete finančne omejitve in neskončne vrste novih nalog, povezanih z lizbonsko pogodbo, z volitvami v Parlament, spremembo statuta poslancev in predlagano uvedbo statuta pomočnikov, bo leto 2009 zelo naporno. Poleg tega je veliko neznank, zato bo najpomembnejša zadeva izvajanje smernic. Podrobna analiza potreb in s tem povezane stroškovne analize nam bodo omogočile delovanje v finančnem okviru in hkrati zagotovile gladko delovanje Parlamenta ter obravnavanje novih nalog. Naša politična skupina bo glasovala za poročilo.
<SPEAKER ID="334" NAME="Gérard Onesta">
v imenu skupine Verts/ALE. - (FR) Gospa predsednica, leto 2009 je leto novih stvari, zato tudi leto negotovosti in nevarnosti. Ta izziv bo zahteval vso nadarjenost poročevalca, nekdanjega predsednika odbora za proračun.
<P>
Nova pogodba, ki bo podvojila obseg soodločanja Parlamenta. Predstavljajte si prizadevanje, ki bo za to potrebno, zlasti v okviru proračuna. Nov statut poslancev. Zdajšnje popolne neznanke: katere države bodo svojim na novo izvoljenim predstavnikom dovolile vstop v ta sistem in kateri izvoljeni predstavniki si bodo tega želeli? Volilna kampanja, nova pravila obnašanja, zlasti za pomočnike.
<P>
V zvezi s tem že skoraj deset let naslavljam vprašanja na predsedstvo in zadovoljen sem, da je ta zadeva končno pripravljena. Vendar je zadeva precej enostavna, saj se vsi zavedamo paketa, ki davkoplačevalcev ne bo stal niti centa: uvrščanje pomočnikov na raven Skupnosti, za tiste, ki so zaposleni v Bruslju, in tiste, ki jih plačujemo neposredno prek Parlamenta, ter za tiste, ki so zaposleni v volilnih okrožjih. V tem smislu bi morali imeti stalen proračun, saj odkritost ne stane niti centa, potrebnega je le malo političnega prizadevanja.
<P>
Poleg tega močno podpiram nove načine dela, zlasti v zvezi z vprašanjem nepremičnin, ker sem po pozivu k javnim razpisom kot mnogi kolegi poslanci tudi sam vedno presenečen, kako neverjetno visoki so stroški gradnje, ko gradbena dela izvajajo evropske institucije. Če zares hočemo nekaj prihraniti, mogoče ni treba vsega, kar sem pravkar povedal, prevajati v malteški, latvijski in madžarski jezik, ker tega čez osem mesecev ne bo nihče bral, medtem ko bi prihranili 17 milijonov EUR na leto.
<SPEAKER ID="335" NAME="Esko Seppänen">
v imenu skupine GUE/NGL. - (FI) Gospa predsednica, poročilo gospoda Lewandowskega predstavlja miren pogled na obseg proračuna Parlamenta. Socialni demokrati in Zeleni so popolnoma po nepotrebnem predlagali spremembe, ki bi pomenile manj nadzora pri porabi denarja.
<P>
Mnenje iz poročila o "hiši evropske zgodovine" je primerno, ko poročevalec navaja, da ni odgovornost Parlamenta financirati tak projekt, čeprav je to zamisel trenutnega predsedstva.
<P>
Poročilo prav tako zavzema stališče glede proračuna Komisije. Pripomni, da upravni odhodki ne vključujejo nekaj 2 000 zaposlenih, ki delajo kot zunanji izvajalci v njenih agencijah. Ta odhodek je izključen iz skupnega zneska, od katerega se 20 % odtegne za uporabo Parlamenta. Parlament ne more najeti zunanjih izvajalcev za svoje delovanje na enak način, prav tako mora iz lastnega proračuna financirati podporo za vseevropske politične stranke.
<SPEAKER ID="336" NAME="Sergej Kozlík" AFFILIATION="NI">
(SK) Strinjam se s poročevalcem in odborom za proračun, da je prednostna naloga pri sestavi proračuna 2009 za Evropski parlament upoštevanje razširjenih dolžnosti Parlamenta po ratifikaciji lizbonske pogodbe.
<P>
Zlasti je treba upoštevati, da je Evropski parlament zdaj enakovreden pri pripravi zakonodaje s Svetom Evropske unije. Čeprav prehod s posvetovalnega postopka na postopek soodločanja ne bo pomenil nujno podvajanja delovne obremenitve parlamentarnih odborov, se moramo spomniti, da je to do zdaj največje povečanje pristojnosti pri soodločanju in da bo poleg tega Parlament prevzel odgovornost za objavo zakonodajnih aktov. Zato morajo biti politične prednostne naloge Evropskega parlamenta ustrezno financirane. Seveda se moramo potruditi, da prihranimo čim več sredstev, vendar le, če bo proračun še naprej ustrezen.
<SPEAKER ID="337" NAME="Brigitte Douay" AFFILIATION="PSE">
(FR) Gospa predsednica, v izčrpnem poročilu gospoda Lewandowskega me je zlasti zanimal proračun za letošnje leto volitev, ki vpliva na komunikacijsko politiko institucije.
<P>
Izboljšanje komunikacije z evropskimi državljani je ena od prednostnih nalog Parlamenta za leto 2009. Da se bodo državljani počutili bolj vključene v prihajajoče volitve in da bo udeležba na njih kar najvišja, je za poslance pomembno, da dejavno sodelujejo pri decentralizirani informacijski kampanji v državah članicah.
<P>
Poleg tega upamo, da bodo lokalni mediji v celoti vključeni v to kampanjo, ker imajo pomembno vlogo pri podajanju informacij. Proračun Parlamenta, namenjen obveščanju, in dejavnosti, načrtovane za leto 2009, morajo zagotoviti da bodo volitve državljanom zanimive ter da bodo nanje neposredno vplivale, ker državljani pogosto menijo, da so evropske institucije preveč ločene od njih.
<P>
Upoštevajte, da na splošno povedano ti ukrepi sledijo tistim, ki so bili zasnovani in so se začeli leta 2008. Prav tako upamo, da bosta novi center za obiskovalce in spletna televizija kmalu začela delovati in tako zagotovila boljše informacije o dejavnostih Parlamenta ter izboljšala odnos med državljani in Evropsko unijo.
<SPEAKER ID="338" NAME="Valdis Dombrovskis" AFFILIATION="PPE-DE">
(LV) Gospa predsednica, gospe in gospodje, pri sestavi proračuna Evropskega parlamenta za leto 2009 je znova postalo pomembno vprašanje zgornje meje odhodka skupnega proračuna in ali ne sme presegati 20 % celotnih upravnih odhodkov EU. Odobravam pristop poročevalca, tj., da mora raven odhodkov Evropskega parlamenta temeljiti na zahtevah, ki so upravičene na podlagi natančne ocene. Zagotovo bo leto 2009 pomenilo pomembne spremembe za delovanje Evropskega parlamenta. Z ratifikacijo lizbonske pogodbe se bo obseg zakonodajnega dela znatno povečal, sprememba sistema nagrajevanja poslancev in tudi promocijska kampanja v zvezi z volitvami v Evropski parlament bosta pomenili dodatne stroške.
<P>
Vendar je z osredotočanjem na glavne vidike dejavnosti in natančno analizo zahtev proračuna ter tudi oceno možnosti notranjega premeščanja uradnikov pred odpiranjem novih stalnih delovnih mest mogoče raven odhodkov v proračunu Evropske unije ohraniti v okviru 20 %. Vse možnosti za zmanjšanje nepotrebne porabe papirja in energije v Evropskem parlamentu še niso bile izkoriščene. Veseli me podpora, ki je bila lani namenjena predlogu za zmanjšanje obtoka tiskanih izdaj posameznih dokumentov, ki je določal, da se tiskane izdaje teh dokumentov lahko pridobijo na zahtevo ter se ne razdelijo samodejno vsem poslancem in uradnikom. Izvajanje tega predloga omogoča prihranek več kot treh milijonov listov papirja na leto. To načelo se lahko uvede tudi za številne druge vrste dokumentov. V zvezi s proračunom Evropskega parlamenta za prihodnje leto ne smemo spregledati vprašanja odhodkov za pomočnike poslancev, zato pozivam delovno skupino, ki jo je oblikovalo predsedstvo Evropskega parlamenta, naj predloži predloge za plačilo teh stroškov na način, ki bo preglednejši in ga bo lažje nadzorovati. Hvala za vašo pozornost.
<SPEAKER ID="339" NAME="Zbigniew Krzysztof Kuźmiuk" AFFILIATION="UEN">
(PL) Gospa predsednica, v tej razpravi želim opozoriti na tri vprašanja.
<P>
Prvič, raven inflacije v posameznih državah članicah hitro raste, zato bo povprečna raven inflacije v EU okrog 4 % za leto 2008, medtem ko indeksiranje odhodkov pri 2 % na leto dejansko pomeni padec v odhodkih.
<P>
Drugič, ena od posledic sprejetja lizbonske pogodbe bo vidno povečanje pristojnosti Evropskega parlamenta, postopek soodločanja na vseh področjih in tudi pristojnosti parlamentov držav članic, ki bodo spodbudile bistveno povišanje stroškov delovanja Evropskega parlamenta.
<P>
Tretjič in zadnjič, leto 2009 je leto evropskih parlamentarnih volitev. Do zdaj je bila udeležba na teh volitvah izredno nizka, zlasti v novih državah članicah. Dodatni odhodki so torej nujni za informacijsko kampanjo, usmerjeno zlasti k regionalnim in lokalnim medijem, prek katerih je mogoče najučinkoviteje nagovoriti volivce.
<SPEAKER ID="340" NAME="Ingeborg Gräßle" AFFILIATION="PPE-DE">
(DE) Gospa predsednica, gospe in gospodje, ob tej priložnosti želim pridobiti podporo za predlog spremembe skupine Evropske ljudske stranke (Krščanskih demokratov) in Evropskih demokratov glede dodatkov za pisarniško pomoč. Zavedam se, da sta skupina Zelenih/Evropske svobodne zveze in skupina socialdemokratov v Evropskem parlamentu predložili dodaten predlog spremembe; naš predlog spremembe vsebuje isto besedilo kot tisti predsedstva in konference predsednikov, ki so ga soglasno podprli vsi predsedniki skupin. Menim, da to, kar se govori o odboru za proračun in njegovem samovoljnem delovanju, ni pošteno. Predlog spremembe skupine Verts/ALE govori o statutu pomočnikov poslancev. To se bo zgodilo, če predlog spremembe predsedstva, tj. rezultat pogajanj s Svetom, postane veljaven.
<P>
Tudi mi si prizadevamo za statut pomočnikov poslancev, vendar zdaj še ne vemo, ali ga bomo dosegli in ali se s Svetom sploh lahko sporazumemo. Zato pozivam, da ta besedna zveza ne povzroči zavrnitve vseh zamisli predsedstva. Menim, da je zelo pomembno, da v Parlamentu nadaljujemo s čim večjim soglasjem in se ne prepiramo po nepotrebnem o podrobnostih, ki jih ne moremo uvesti. Zato iskreno pozivam, da podprete naš predlog sprememb. Izpustili ali dodali nismo niti ene besede.
<SPEAKER ID="341" NAME="Janusz Lewandowski">
poročevalec. - (PL) Gospa predsednica, zahvaljujem se vsem, ki so sodelovali pri tej razpravi.
<P>
Težava, ki se je pri razpravi pojavljala najpogosteje, z izjemo posebnih izzivov leta 2009 in potrebe po zmernem upravljanju denarja evropskih davkoplačevalcev, je bilo vprašanje pomočnikov poslancev. Rad bi se izognil načinu, na katerega reševanje te težave postaja bojno polje za tekmece iz različnih političnih skupin, ker je vsem skupinam v našem parlamentu skupno zavedanje, da je to težavo nujno treba rešiti na način, ki bo odstranil skušnjave za korupcijo in nezaupanje v to zadevo, pri tem pa bo upošteval heterogenost 27 držav, ki sestavljajo Evropsko unijo.
<P>
Rad bi pomiril poslanca gospoda Kuźmiuka, da se bodo odhodki povečali za 4,8 %, torej verjetno za več, kot znaša raven evropske inflacije. Medtem gospe Gräßle želim, da ji uspe poročila predstaviti pred polnočjo.
<SPEAKER ID="342" NAME="Predsednica">
Ta razprava je končana.
<P>
Glasovanje bo potekalo jutri, v četrtek, 10. aprila 2008.
<SPEAKER ID="998" NAME="Jean-Pierre Audy  " AFFILIATION="PPE-DE">
v pisni obliki. - (FR) Najprej priznavam odlično delo svojega poljskega kolega gospoda Lewandowskega v zvezi s smernicami za proračunski postopek 2009 "ostalih institucij", tj. Evropskega parlamenta in tudi Sveta, Sodišča Evropskih skupnosti, Računskega sodišča, evropskega ekonomsko-socialnega odbora in odbora regij, evropskega varuha človekovih pravic ter evropskega nadzornika za varstvo podatkov.
<P>
Ta dokument obravnava glavne izzive, ki bodo vključeni v program Parlamenta leta 2009, zlasti začetek veljavnosti lizbonske pogodbe. Vse je treba storiti, da se zagotovi, da se pri proračunu upošteva večja pristojnost Parlamenta po ratifikaciji lizbonske pogodbe. Vendar se sprašujem, ali je treba pred proračunskim postopkom izvesti revizijo človeških virov, dodeljenih dejavnostim Evropskega parlamenta. Politični vodje Evropskega parlamenta so vedno pomembnejši, zato je bistveno, da lahko poslanci delujejo popolnoma neodvisno.
<P>
Zdi se, da zdajšnja dodeljena sredstva ne ustrezajo več razširjeni politični odgovornosti, ki jo sprejema in jo bo še moral v prihodnosti sprejeti Evropski parlament za pravilno predstavljanje evropskih državljanov.
