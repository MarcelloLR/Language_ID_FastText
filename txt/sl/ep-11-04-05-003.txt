<CHAPTER ID="003">
Sklepi Evropskega sveta (24.-25. 3. 2011) (razprava) 
<SPEAKER ID="007" NAME="Predsednik">
Naslednja točka je izjava predsednika Evropskega sveta: Sklepi Evropskega sveta (24.-25. marec 2011). Predsednik Evropskega sveta gospod Van Rompuy bo prevzel besedo.
<SPEAKER ID="008" NAME="Herman Van Rompuy">
predsednik Evropskega sveta. - Gospod predsednik, predsednik Evropske komisije, spoštovani poslanci, v 49 dneh sem predsedoval trem zasedanjem Evropskega sveta in vrhu voditeljev držav in vlad evrskega območja. Ta dejstva kažejo velike in nujne izzive, s katerimi se srečuje naša Unija na gospodarski in tudi diplomatski fronti. Prav tako lepo kažejo, da zasedanja Evropskega sveta niso samo dogodek: so del procesa. Na zasedanju, o katerem poročam danes - 24. in 25. marca -, smo potrdili pomemben niz gospodarskih ukrepov, ki so bili pripravljeni in o katerih smo razpravljali v preteklem letu, okrepili smo naše ukrepanje v zvezi z aktualnimi dogodki v Libiji in se odzvali na katastrofalne dogodke na Japonskem. Dovolite mi, da po vrsti spregovorim o vsaki izmed teh zadev.
<P>
V zvezi z gospodarskimi zadevami smo pripravili celovit sveženj ukrepov. S spodbudo predhodnih zasedanj, vključno z neformalnim srečanjem na vrhu voditeljev držav in vlad evrskega območja 11. marca, lahko združimo skoraj vse moči teh prizadevanj. Seveda nas odobritev ukrepov in postopkov za obravnavanje krize ne bo nemudoma popeljala iz nje. Potrebni bodo vztrajnost in nenehna prizadevanja. Ne bom podrobno ponovil vseh odločitev, ki smo jih sprejeli. Najdete jih v sklepih. Vendar pa mi dovolite, da povzamem šest točk.
<P>
Prvič: dogovorili smo se o spremembi Pogodbe, ki je potrebna, da bi dali popolno pravno gotovost stalnemu mehanizmu za stabilnost. V svoji resoluciji z dne 15. decembra je Parlament pozval k manjši spremembi Pogodbe, ki zagotavlja pravno podlago za takšen mehanizem, namesto da bi se zatekel k temeljiti spremembi Pogodbe. Strinjali smo se s tem nasvetom in vesel sem bil, ko je Parlament 23. marca s tako veliko večino sprejel predlagano spremembo Pogodbe. Posebno sem zadovoljen, da lahko Parlament pomirimo glede nekaterih pomislekov, ki so bili izraženi v zvezi s tem. Poročevalcema gospodu Broku in gospodu Gualtieriju bi se zahvalil za tesno sodelovanje z menoj, da bi dosegli ta rezultat.
<P>
Drugič: dosegli smo izčrpen dogovor o obsegu, področju uporabe in načinu delovanja prihodnjega mehanizma za stabilnost in o izboljšanju začasnega instrumenta.
<P>
Tretjič: potrdili smo stališče Sveta o šestih zakonodajnih predlogih za proračunski in makroekonomski nadzor pred pogajanji s Parlamentom. Zavedam se, da si močno prizadevate v zvezi s tem; sestal sem se z vašimi poročevalci, danes popoldne pa se bom srečal z vašimi koordinatorji. Vsi udeleženi se zavedajo potrebe, da se zaključi do junija.
<P>
Četrtič: začeli smo evropski semester. Je instrument, s katerim spremljamo izvajanje strategije EU 2020, pakta za stabilnost in rast ter makroekonomskega nadzora. Junijski Evropski svet bo sprejel potrebne sklepe. Osebno bom poskrbel, da to ne bo potonilo v birokratskem procesu.
<P>
Petič: dogovorili smo se, da bodo kmalu potekali verodostojni testi izjemnih situacij za banke. Naloga je dvojna: banke morajo opraviti test in vlade morajo biti pripravljene spopasti se z rezultati testiranja.
<P>
Šestič: zagotovili smo novo kakovost gospodarskega usklajevanja. Pakt za evro plus ga imenujemo iz dveh razlogov: prvič, ker gre za to, kar hočejo dodatno storiti države evrskega območja - imajo našo valuto in hočejo prevzeti dodatna prizadevanja poleg obstoječih obveznosti in ureditev EU; in drugič, ker je odprt tudi za druge. Zato sem vesel, da je šest držav zunaj evrskega območja že napovedalo, da se bodo pridružile paktu. To so Danska, Poljska, Latvija, Litva, Bolgarija in Romunija. Preostale štiri države članice se lahko pridružijo kadar koli kasneje.
<P>
Naj še enkrat ponovim, da je politična obveznost pakta za evro plus dodatek k vsem drugim ukrepom v svežnju za izboljšanje gospodarske uspešnosti držav članic: močnejšemu paktu za stabilnost in rast za davčni nadzor, novemu makroekonomskemu nadzoru in izvajanju ključne strategije EU 2020 za strukturne reforme, da se doseže gospodarsko rast. Obveznosti v smislu konkurenčnosti, javnih financ in pokojnin, zaposlovanja in tako dalje je treba prenesti v nacionalne programe reform in stabilnosti. Ocenjene bodo letno na najvišji ravni.
<P>
Zadnja pripomba zadeva gospodarstvo. Nekateri se bojijo, da gre pri tem delu za zrušenje socialnih držav in socialnega varstva. Sploh ne. Kot sem povedal socialnim partnerjem na tristranskem socialnem vrhu, gre za zaščito teh temeljnih vidikov evropskega modela. Zagotoviti hočemo, da so naša gospodarstva dovolj konkurenčna za ustvarjanje delovnih mest in vzdrževanje blaginje vseh naših državljanov, in za to gre pri našem delu. To so bili glavni elementi našega svetovnega gospodarskega svežnja za rešitev iz krize. Kot sem povedal, so rezultat dolgega procesa in ne enega srečanja.
<P>
25. marca 2010 se je Evropski svet odločil izboljšati evropsko gospodarsko upravljanje in je ustanovil delovno skupino, ki sem ji imel čast predsedovati. Leto pozneje pripravljamo nova pravila, nove instrumente in bolj ambiciozne politike. To so bila in ostajajo prizadevanja vseh institucij, vključno s tem parlamentom in vsemi državami članicami. Ni bilo vedno enostavno, ni šlo vedno brez drame, vendar pa je bila politična volja nepopustljiva, naš občutek za smer je jasen in dobili smo pomembne rezultate.
<P>
Ni konec vseh naših problemov. So posledica preteklih napak in pomanjkanja ustreznih instrumentov na evropski in tudi nacionalni ravni. Vendar pa imamo zdaj priložnost, da se spopademo z njimi in jih ne ponavljamo.
<P>
Zdaj bi se posvetil razmeram v Libiji, o katerih smo seveda prav tako razpravljali 24. in 25. marca. Pokazali smo skupno odločenost. Zavedam se, da so nekateri med vami imeli pomisleke, vendar pa smo si trdo prizadevali za konkretne rezultate. Dva tedna pred tem, na izrednem zasedanju Evropskega sveta 11. marca, smo sprejeli jasno stališče o Libiji. Brez tega jasnega evropskega stališča nadaljnje ukrepanje ne bi bilo mogoče. Da bi zaščitili civilno prebivalstvo smo se odločili, da lahko države članice preučijo vse potrebne možnosti, če obstajajo dokazljiva potreba, jasna pravna podlaga in podpora regije.
<P>
Ti trije pogoji so bili hitro izpolnjeni. Jasna potreba je postala očitna, ko je režim okrepil nasilje nad lastnimi ljudmi. Pravna podlaga je bila zagotovljena, ko se je Varnostni svet ZN nekaj dni po zasedanju Evropskega sveta dogovoril o prelomni resoluciji o Libiji. Arabska liga je nemudoma ponudila regionalno podporo.
<P>
Ukrepi koalicije evropskih, arabskih in severnoameriških držav za izvajanje resolucije ZN so pomagali zaščititi civilno prebivalstvo Libije. Izognili smo se množičnemu prelivanju krvi. Rešenih je bilo tisoče življenj. To je najpomembnejši rezultat, ki si še bolj kot postopek sprejemanja odločitev zasluži največjo pozornost. Les je pomembnejši od dreves.
<P>
Vsi vemo, da odločitev o vojaškem ukrepanju ni bila enostavna. Seveda obstajajo vprašanja in pomisleki. To je povsem običajno, ko gre za vprašanje vojne in miru. Vendar pa kakršne koli težave, ki smo jih doživeli v zvezi s tem vidikom krize v Libiji, niti za trenutek ne smejo zasenčiti dobrih rezultatov Evropske unije. Od začetka krize je Evropska unija na čelu. Bila je prva, ki je uvedla sankcije, prva, ki je uveljavila prepoved potovanja za vodilne osebe režima, prva, ki je zamrznila libijska sredstva, in prva, ki je na zahtevo Parlamenta začasni prehodni nacionalni svet priznala kot verodostojnega sogovornika. Unija je usklajevala tudi prizadevanja za rešitev državljanov EU in je zagotovila ter še vedno zagotavlja precejšnjo humanitarno pomoč.
<P>
Politični cilji, ki smo jih zastavili 11. marca, ostajajo nespremenjeni. Gadafi mora oditi. Hočemo politični prehod, ki ga bodo vodili sami Libijci in bo temeljil na obsežnem političnem dialogu. Novi Libiji smo pripravljeni pomagati gospodarsko in tudi z izgradnjo njenih novih institucij.
<P>
Prav tako pozorno spremljamo dogodke v preostali regiji. Ker vemo, da so razmere v vsaki državi drugačne, smo izrazili veliko zaskrbljenost zaradi razmer v Siriji, Jemnu in Bahrajnu. Močno obsojamo stopnjevanje nasilja in podpiramo politične in socialne reforme v naši južni soseščini. Spremeniti moramo tudi svojo politiko, o čemer bom pozneje danes razpravljal s številnimi poslanci, ki so v Odboru Parlamenta za zunanje zadeve pristojni za to regijo. Pozitivno je, da je pred dvema tednoma v Egiptu nemoteno potekal ustavni referendum.
<P>
Dovolite mi, da povem tudi nekaj besed o Slonokoščeni obali. Ni bila na dnevnem redu zadnjega Evropskega sveta, vendar pa smo decembra sprejeli sklepe in od takrat pozorno spremljamo tamkajšnje dogodke. Prvič, močno obsojamo nasilje, zlasti nasilje nad civilisti. Ustaviti ga je treba na vseh straneh. Drugič, sedanji položaj je jasen rezultat pomanjkanja spoštovanja do demokracije. Pri demokraciji ne gre samo za volitve, ampak tudi spoštovanje izida volitev. Mednarodna skupnost je bila jasna glede izida lanskoletnih predsedniških volitev v Slonokoščeni obali. Naše stališče mora biti dosledno.
<P>
Nazadnje smo glede vseh tragedij, ki so prizadele Japonsko, kot Evropski svet izrazili sočutje in solidarnost Japoncem in sožalje zaradi tisoče žrtev. Ne smemo pozabiti nanje, čeprav je naša pozornost posvečena drugim vidikom drame na Japonskem. Kot Unija smo pripravljeni pomagati, kakor lahko. V teh tragičnih dneh kot pravi prijatelji Japonske ponavljamo strateški pomen odnosov med EU in Japonsko. Kot vemo, učinki dogodkov presegajo Japonsko, zaradi česar mora Evropska unija izkoristiti vse nauke. Posebno pozornost posvečamo posledicam za svetovno gospodarstvo in jedrskim vidikom. To je najpomembnejša prednostna naloga.
<P>
Zato smo se odločili, da je treba varnost vseh naših jedrskih elektrarn nujno pregledati s testom izjemnih situacij. Komisija bo Evropskemu svetu pred koncem leta poročala o testih izjemnih situacij. Pregledala bo veljavna pravila EU o varnosti jedrskih objektov in predlagala izboljšave, kjer je potrebno. V Evropi hočemo najvišji standard za jedrsko varnost, saj se zagotavljanje varnosti jedrskih elektrarn ne sme končati na naših mejah. Sosednje države spodbujamo in podpiramo pri izvedbi podobnih testov izjemnih situacij. Najboljši bi bil pregled jedrskih elektrarn po vsem svetu.
<P>
Gospod predsednik, spoštovani poslanci, s tem se zaključuje moj povzetek tega, kar smo se dogovorili na tretjem letošnjem zasedanju Evropskega sveta. Številne izmed teh zadev utirajo pot za nadaljnje delo v tem parlamentu bodisi z zakonodajnimi postopki ali s splošno pravico Parlamenta do nadzora skupne zunanje in varnostne politike. Veselim se vaših mnenj.
<SPEAKER ID="009" NAME="José Manuel Barroso">
predsednik Komisije. - (FR) Gospod predsednik, predsednik Evropskega sveta, spoštovani poslanci, predsednik Evropskega sveta je predstavil vse odločitve, sprejete na zasedanju prejšnji teden. Z vami bi delil svoje razumevanje teh odločitev in se pogovoril predvsem o naslednjih fazah.
<P>
Menim, da je prav povedati, da so bile sprejete nekatere zelo pomembne strukturne odločitve v korist finančni stabilnosti v evrskem območju in večjega gospodarskega usklajevanja. To je prava prelomnica za evropsko gospodarsko upravljanje, zlasti če se ozremo na pot, ki smo jo pustili za seboj, da bi prišli do tod.
<P>
Končno smo položili ustrezne, trdne temelje za gospodarski element naše ekonomske in monetarne unije. Menim, da bo zdaj imela stabilnejšo podlago.
<P>
Sedaj imamo okvir, ki nam bo omogočil skupni odziv na krize, do katerih bo morda prišlo. Pri ocenjevanju dosežkov tega Sveta pa nenazadnje ne smemo spregledati dejstva, da je okvir skladen z določbami Pogodbe in spoštuje pristop Skupnosti.
<P>
Kot vsi vemo, to ni bilo samoumevno. Komisija je bila na čelu skupnega odziva na gospodarsko krizo in vizije za Evropo do leta 2020. Prejela je ključno podporo tega parlamenta, za kar bi se vam ponovno zahvalil. Stališče, ki sta ga glede zagovarjanja pristopa Skupnosti skupaj zavzela Parlament in Komisija, je bilo priznano in je igralo pomembno vlogo pri teh izidih.
<P>
Zato je zdaj naša nova gospodarska struktura večinoma pripravljena. Vendar pa to samo po sebi ni zagotovilo: politični voditelji bodo zdaj morali sprejeti nekatere pomembne odločitve, da jo uresničijo.
<P>
V skladu s tem novim okvirom bomo morali brez nadaljnjega odlašanja odločno izvajati potrebno konsolidacijo javnih financ in prednostne naloge strukturne reforme za rast, ki jih je na podlagi letnega pregleda rasti, ki ga je opravila Komisija, potrdil Evropski svet.
<P>
Prepričan sem, da bo naša odločnost v prihodnjih tednih in mesecih tako močna kot odločnost, ki smo jo doslej kazali pri vzpostavitvi različnih sestavnih delov našega skupnega odziva na krizo na celosten in usklajen način, če ne celo močnejša: evropskega semestra, pakta za evro plus, novega okrepljenega okvira gospodarskega upravljanja in ukrepov, ki smo jih sprejeli v duhu solidarnosti in odgovornosti, da ohranimo finančno stabilnost evrskega območja.
<P>
Povedal bi vam, da si je Komisija želela bolj napredovati na več področjih gospodarskega upravljanja, zlasti v zvezi z novim mehanizmom evrskega območja za finančno stabilnost. Želeli bi si na primer več prožnosti. Kljub temu menim, da lahko rečemo, da nam je uspelo zagotoviti mehanizem, ki je zasidran v Pogodbi, z močno vlogo Komisije in nadzorom s strani Parlamenta. Dobljeni rezultat je pomemben, k temu pa je prispevala odobritev spremembe Pogodbe, ki jo je tako obsežno podprl ta parlament.
<P>
Spoštovani poslanci, zdaj moramo uporabiti nove strukture upravljanja, da bi obravnavali gospodarsko situacijo. Resnica je, da so okoliščine še vedno težavne. Zdaj so na potezi predvsem države članice, ki morajo dokončati svoje nacionalne programe reform in svoje programe za stabilnost ali konvergenco.
<P>
Komisija bo počakala na konkretne, ambiciozne predloge vsake države članice, da bi se skupaj premaknili v smeri pomembnih ciljev strategije Evropa 2020: več delovnih mest, več naložb v izobraževanje, usposabljanje, raziskave in inovacije ter pogumnejši pristop k boju proti revščini in socialni izključenosti.
<P>
Čakamo tudi, da države članice predstavijo ukrepe, ki jih bodo sprejele za odpravo nenehnih makroekonomskih neravnotežij in izboljšanje konkurenčnosti in rasti za delovna mesta.
<P>
Takoj ko bomo prejeli te dokumente, bomo lahko pripravili svoje osnutke mnenj in priporočil za vsako državo, tako da bi jih lahko sprejeli pred junijskim Evropskim svetom, ki bo zaznamoval konec prvega evropskega semestra.
<P>
Poudaril bi, da imamo skupno odgovornost, in pomembno je, da vsi prevzamemo polno odgovornost za strategijo Evropa 2020. Strategija Evropa 2020 ostaja temeljni okvir za evropske reforme za rast in zaposlovanje. V zvezi s tem bi lahko omenili odstavek 6 sklepov Evropskega sveta. Zelo jasno navaja naslednje: "Da bi zagotovili široko odgovornost, bomo pri izvajanju teh politik še naprej tesno sodelovali z Evropskim parlamentom ter drugimi institucijami in svetovalnimi organi EU (ESO, OR), ob hkratni polni udeležbi nacionalnih parlamentov, socialnih partnerjev, regij in drugih zainteresiranih strani". Poudariti želim to točko, ker je bilo, kot veste, najpogostejše kritiziranje lizbonske strategije prav pomanjkanje odgovornosti evropskega programa reforme gospodarstva. Upam, da bomo tokrat imeli koristi od spoznanj, do katerih lahko pridemo na podlagi tega procesa, in bomo resnično močno prizadevali za rast za zaposlovanje na evropski in tudi nacionalni ravni.
<P>
V zvezi z reformo gospodarskega upravljanja je zdaj naloga Parlamenta, da napreduje v smeri končne odobritve šestih predlogov v zakonodajnem svežnju, in upam, da bomo čim prej dosegli smel izid. To je ključnega pomena, če naj bo vzpostavljen celoten sistem upravljanja.
<P>
Zato menim, da imamo številne razloge, da smo zadovoljni z rezultati zadnjega Evropskega sveta, toda tudi številne razloge, da odslej nadaljujemo s trdim delom, saj je gospodarsko ozračje še vedno težavno in nepredvidljivo, zlasti v smislu socialnih vidikov, glede katerih smo vsi zelo zaskrbljeni.
<P>
V naslednjih nekaj tednih bo Komisija predstavila tudi svoje predloge za akt za enotni trg. Zadovoljen sem, da je Svet toliko časa posvetil razpravljanju o prihodnosti enotnega trga in da je poudaril ključno vlogo, ki jo enotni trg igra pri spodbujanju rasti in zaposlovanja in ter konkurenčnosti, ter med drugim poudaril pomen lajšanja regulativnega bremena zlasti za mala in srednje velika podjetja.
<P>
Osvoboditi hočemo potencial enotnega trga za rast. Na tej točki bi pozornost usmeril tudi k dejstvu, da konsolidacija javnih financ ni sama sebi namen, temveč sredstvo za spodbujanje poštene, trajnostne rasti in ustvarjanje delovnih mest.
<P>
Ko govorimo o pošteni rasti, je pomembno poudariti, da je Evropski svet odločil tudi o možnosti davka na mednarodne finančne transakcije. Potrdil sem namero Komisije, da poda nekaj predlogov v zvezi z obdavčenjem finančnega sektorja. Menimo, da morajo vsi prispevati k reševanju krize.
<P>
Spoštovani poslanci, kot veste, je Svet razpravljal tudi o razmerah v južnem Sredozemlju in zlasti Libiji. Predsednik Sveta nam je podal zelo natančno poročilo. Omenil bi samo, da sem se včeraj sestal s tunizijskim predsednikom vlade. Ponovno sem poudaril našo podporo demokratični revoluciji in našo pripravljenost pomagati Tunizijcem v njihovih prizadevanjih za svobodo, pravico in socialni napredek. V tem okviru sem omenil tudi migracije, ki jih morata Tunizija in EU obravnavati skupaj v konstruktivnem duhu in duhu pravega partnerstva, saj smo predlagali partnerstvo za demokracijo in skupno blaginjo, ki ga je Evropski svet zelo dobro sprejel.
<P>
Evropski svet je obravnaval še eno temo, in sicer krizo na Japonskem, predvsem jedrske razmere.
<P>
Včeraj sem imel tudi daljši telefonski pogovor z japonskim predsednikom vlade, ki se je Evropski uniji zahvalil za njene ukrepe. Poudaril sem našo solidarnost in mu povedal, da bomo Japonski še naprej stali ob strani. Pogovarjala sva se tudi o jedrskem vprašanju. Predsednik vlade Kan me je obvestil o razmerah na Japonskem in najnovejših varnostnih dosežkih ter svoji pripravljenosti na sodelovanje z nami v zvezi z delom, ki ga je treba opraviti glede jedrske varnosti v Evropi in preostalem svetu.
<P>
Javnost je očitno vse bolj razburjena zaradi jedrskega vprašanja. Posvetiti se moramo tem bojaznim in zagotoviti največjo jedrsko varnost. Prav tako moramo ukrepati popolnoma pregledno. Zato bodo v jedrskih elektrarnah v Evropi opravljeni "testi izjemnih situacij", rezultati pa bodo objavljeni. Svet je Komisijo in Skupino evropskih regulatorjev za jedrsko varnost prosil, naj določita obseg in praktične podrobnosti teh testov, ki jih bodo izvedli neodvisni nacionalni organi. Komisija bo preučila tudi regulativni okvir za varnost v jedrskih elektrarnah in do konca leta predlagala izboljšave, ki se bodo morda pokazale za nujne.
<P>
Gospod predsednik, spoštovani poslanci, ne smemo razočarati zaupanja v našo sposobnost združenega ukrepanja za skupno dobro Evrope. Za to si Komisija prizadeva vsak dan, pri čemer se zavedamo, da se lahko zanesemo na podporo Parlamenta, zato si bomo še naprej prizadevali in v celoti izpolnjevali svoje nove obveznosti.
<SPEAKER ID="010" NAME="Joseph Daul" LANGUAGE="FR">
Gospod predsednik, predsednik Evropskega sveta, predsednik Komisije, gospe in gospodje, zadnji Evropski svet je naše države postavil na pravo pot. S povečanjem zmogljivosti Solidarnostnega sklada in odločitvijo, da bo stalna, je sedemindvajseterica ponovno pokazala svojo zavezanost evru in pomen, ki ga pripisuje solidarnosti med finančno stabilnejšimi državami in tistimi, ki se srečujejo s prehodnimi težavami.
<P>
Obenem odločitev o sklenitvi pakta za evro med državami evrskega območja in tudi drugimi kaže politično voljo evropskih voditeljev, da se iz finančne krize kaj naučijo.
<P>
Dejstvo, da imamo skupno valuto, nas sili k večji usklajenosti pri naših gospodarskih in socialnih odločitvah. Čas, ko so države lahko določile netipično stopnjo obdavčitve ali posebna socialna pravila, ne da bi se najprej posvetovale s svojimi partnerji, je že davno minil. Razlog za to je enostaven: vse države morajo imeti koristi od solidarnosti svojih partnerjev v evrskem območju.
<P>
Vendar pa bodo naši ljudje to solidarnost sprejeli le, če bodo mislili, da v upravljanje javnih sredstev vsi vlagajo enaka prizadevanja. V zvezi s tem je pakt za evro pomemben korak naprej v smeri zbliževanja naših gospodarstev. Moja skupina ga močno podpira, vendar pa zahteva - in zahteval bom še naprej -, da se ga izvaja v okviru metode Skupnosti pod okriljem Komisije, gospod predsednik. Sprejeli ste prave ukrepe, opravili ste nekaj izvrstnega dela, vendar pa je treba v okviru metode Skupnosti pod okriljem Komisije narediti še več. Tako bomo zgradili Evropo. Gospe in gospodje, veste, kako vztrajen sem lahko, in bom to tu ponovil tolikokrat, kolikokrat bo potrebno, da nihče ne bo pozabil.
<P>
Evropa se od ostalega sveta razlikuje po svojem modelu socialnega tržnega gospodarstva, modelu, na katerega so naši sodržavljani upravičeno ponosni in ki temelji na načelu solidarnosti, vendar pa ga je spričo globalizacije težko ohraniti. Vprašanje je, kako zagotoviti, da bo njena prihodnost trajnostna, tako da najdemo zlato sredino med zaščitniško državo, ki jo zagovarjajo socialisti in zaradi katere smo skoraj obubožali, in pretiranim liberalizmom, katerega nevarnosti smo bili priča s finančno krizo.
<P>
Za dosego tega so potrebne tri stvari. Prvič, vse naše države morajo zmanjšati svoje primanjkljaje; drugič, sprejeti morajo primerljiva proračunska, davčna in socialna pravila; in tretjič, skupaj morajo vlagati v inovacije, da bi pospešile rast, ki je danes vsekakor neustrezna. Svoj model lahko vzdržujemo in krepimo samo, če vlagamo v sektorje rasti: zeleno energijo, nanotehnologije, biotehnologije in tako dalje. Glede na naš omejen finančni manevrski prostor je najboljši način za spopadanje z izzivom rasti in dosego ekonomij obsega združitev naših znanj in spretnosti ter tudi kapitala. Brez obsežnih naložb v inovacije, brez pravega evropskega načrta si odrekamo možnost slediti našim konkurentom.
<P>
Gospe in gospodje, medtem ko so se pred desetimi dnevi sestali naši voditelji držav ali vlad, je bila elektrarna Fukušima še naprej razlog za zaskrbljenost vsega sveta in uporniki v Libiji so se ozirali k Evropi, ki bi morala odločno ukrepati. Glede teh dveh zadev so naše države in Evropska unija pokazale velik občutek za odgovornost.
<P>
Japonski smo v izredno težkih in zaskrbljujočih razmerah za to državo in tudi celotno mednarodno skupnost pravzaprav ponudili svoje strokovno znanje o jedrski energiji. Nedvomno bo obstajal čas pred Fukušimo in čas po Fukušimi. Čeprav se to še ni zgodilo, hoče moja skupina, da je čas po Fukušimi obdobje premisleka in ukrepanja, in hoče najprej zagotoviti, da se znatno zaostri pravila, ki urejajo jedrsko varnost, in, drugič, nadaljevati s prizadevanji na področju zelene energije. Strinjam se z vašim pristopom za Slonokoščeno obalo, gospod predsednik.
<P>
Če se nazadnje posvetim Sredozemlju, pozdravljam ponovni poziv Evropskega sveta, naj polkovnik Gadafi preda oblast in omogoči, da se obrne nov list v zgodovini te države. Želim si, da bi se naše države sestale in razpravljale o sosedski politiki, ki bi bila tako ambiciozna in uspešna za jug kot tista, ki so jo v devetdesetih letih 20. stoletja pripravile za vzhod.
<P>
(Aplavz)
<SPEAKER ID="011" NAME="Martin Schulz" LANGUAGE="DE">
Gospod predsednik, če pozorno prisluhnemo govoroma gospoda Van Rompuya in gospoda Barrosa, nas spominjata na znano nemško pesem, ki gre približno tako: "Vse trdno v rokah na potapljajoči se ladji". Ni nobenih problemov - vse je v redu. Rešili smo vse težave v popolno zadovoljstvo vseh.
<P>
Vaših poročil v zvezi z Evropskim svetom pa jaz ne morem razumeti tako. Razumem lahko, da sem niste hoteli priti z negativnim poročilom. Če bi bil predsednik Evropskega sveta, bi si verjetno prav tako prizadeval ta nenehni dunajski kongres prikazati v najlepši luči.
<P>
Omenili ste Libijo. Vendar pa niste omenili globokega razkola glede tega vprašanja med največjima dvema vladama Evrope. Francija in Nemčija nista soglasni glede libijskega vprašanja. Nestrinjanje znotraj Evropske unije glede enega izmed ključnih mednarodnih vprašanj kaže, da ni vse pod nadzorom. Gospod Van Rompuy, bolje bi bilo, če bi nam bili izidi tega zasedanja Sveta na voljo leta 2010. Če bi hoteli preprečiti lanskoletno spiralo upadanja, zlasti na evrskem območju, bi bili morali ukrepe, ki se izvajajo zdaj, sprejeti že spomladi leta 2010.
<P>
Vprašati se moramo, zakaj ti ukrepi niso bili sprejeti spomladi leta 2010. Odgovor je, da v Evropskem svetu, instituciji, ki ji predsedujete, o tem, o čem se razpravlja in dogovarja, ne odločajo metoda Skupnosti, duh skupnosti in skupni cilji, koncu igrajo nacionalni taktični interesi večjo vlogo kot skupni evropski interesi. To je poseben problem Evrope.
<P>
Želel bi si slišati kaj od vas, gospod Barroso, na primer razlago, kako je mogoče, da je zdaj stranka, ki ji pripadate in ste jo nekdaj vodili ter vas je postavila za predsednika vlade Portugalske, povzročila padec portugalske vlade, ki je izvajala točno tiste ukrepe, ki ste jih zahtevali vi in komisar, ki sedi poleg vas.
<P>
(Aplavz)
<P>
Ne moremo vas obtožiti, da ste odgovorni za to, saj nenazadnje niste več vodja stranke. Vendar pa bi od vodje Komisije pričakoval jasno izjavo o sleparjenju na nacionalni politični ravni in njegovih negativnih učinkih na Evropsko unijo - nenazadnje je padec vlade sovpadal s trenutkom, ko se je vlada odločila storiti točno tisto, kar je od nje zahteval okvir stabilnosti. To nikakor ni način za napredovanje Evrope.
<P>
Kar me zelo skrbi in ni omenil nihče izmed vas, je, da se pred zasedanjem Evropskega sveta vedno srečujemo s popolnoma enakim scenarijem. Voditelji držav ali vlad se v svojih osnutkih sklepov komajda dogovorijo o ukrepu za stabilizacijo evra ali določene članice evrskega območja, ko neka bonitetna agencija v Londonu ali New Yorku zniža njeno bonitetno oceno vedno z enakim rezultatom, sproži namreč val špekulacij z evrom. Kdaj bomo končno zbrali pogum in rekli: "Evropi ne bodo več vladali ti špekulanti"?
<P>
(Aplavz)
<P>
Kaj bomo rekli bankam? Gospod Barroso, zelo me veseli, da pravite, da imate predlog glede davka na finančne transakcije. Trenutno Evropska centralna banka daje posojila z 1-odstotno obrestno mero prav tistim bankam, ki nato dajo posojilo državam evrskega območja z 10-odstotno obrestno mero. Nič se ni spremenilo: tisti, ki so povzročili krizo, imajo še naprej največje koristi od nje. Zato potrebujemo davek na finančne transakcije, da bi lahko zagotovili, da te banke prevzamejo nekaj stroškov te finančne krize.
<P>
Gospod Barroso, omenili ste strategijo Evropa 2020 - več zaposlovanja, več naložb, več raziskav in usposabljanja, več okoljske zaščite - vse se sliši krasno: razen da je treba vse to doseči z vse manjšimi javnimi naložbami. Eden izmed rezultatov je, da sta strategija Evropa 2020 in lizbonski proces izredno pozitivna, vendar pa sta obsojena na propad, če bomo enostransko zmanjšali proračune v okviru gospodarskega razvoja Evrope. Potrebujemo pogum za javne naložbe. Poglejte si raven naložb v državah v vzponu. Poglejte raven javnih naložb v Indiji. Poglejte Brazilijo. Poglejte druge celine in javne naložbe tam.
<P>
Evropa na smrt zmanjšuje, zaradi česar moramo razglasiti metodo za dosego naših ciljev, namreč ciljev strategije Evropa 2020, kot pravno zavezujoče podlage v "šesterčku" za gospodarsko upravljanje. Vlade bodo potem končno storile, kar so glasno obljubljale, samo da bi preprečile zmanjšanja proračunov - doseženo tudi z zmanjšanjem samega proračuna EU. Zaradi tega, gospod Barroso, od vas in predvsem od vašega komisarja za proračun gospoda Lewandowskega pričakujem zavezan in ambiciozen predlog proračuna za EU, ki bo dejansko omogočil razvoj, ki ga zahteva.
<SPEAKER ID="012" NAME="Guy Verhofstadt">
v imenu skupine ALDE. - Gospod predsednik, najprej bi se zahvalil gospodu Van Rompuyu za to poročilo o Svetu, toda bodimo odkriti, nisem mnenja, da je kriza končana, in nisem mnenja, da se lahko konča z ukrepi, ki jih sprejemamo zdaj. Pred vrati je huda nevihta.
<P>
Vse, kar smo v Evropski uniji storili doslej, je, da smo uporabili premostitvene ukrepe: ukrepe, ki so morda potrebni, vendar ne nujni za dejansko reševanje krize. Dali smo 110 milijard EUR Grčiji in 67 milijard EUR Irski, pri čemer ne upoštevam 24 milijard EUR za irske banke, ki smo se jih pravkar odločili zagotoviti. Trenutno imamo 76 milijard EUR v vladnih obveznicah, ki jih je nabavila ECB. Povem vam lahko, da bo nadaljevala s tem, ker sklad za nujne primere ne sme iti na sekundarne trge. To pomeni, da bo nadaljevala s tem. Poleg tega je ECB sprejela 100 milijard EUR zavarovanja posojil, da bi bankam v Evropi zagotovila likvidnost. Skupaj je to 400 milijard EUR, ki smo jih v zadnjih mesecih vložili v krizo. To je trikratni proračun Evropske unije! In najhujše še prihaja. V četrtek bo verjetno prišlo do zvišanja obrestnih mer v Evropi - z 1 % na 1,25 % -, kar lahko poslabša položaj. Nujno se je boriti proti inflaciji, vendar pa to po drugi strani poslabšuje položaj.
<P>
Takšno je stanje: 400 milijard EUR, ki smo jih vložili. Pa smo rešili krizo? Ne, nismo rešili krize. Potreben je resnično pogumen in poglobljen pristop, ki ga trenutno nimamo. V zvezi s tem bi citiral Nouta Wellinka, predsednika nizozemske nacionalne banke, ki je pred nekaj dnevi objavil letno poročilo. O izidu naših odločitev in odločitev Sveta v zadnjih tednih je povedal troje. Povedal je, da proračunska pravila niso dovolj stroga, da je sveženj za gospodarsko upravljanje premajhen in pakt za evro pravzaprav prešibek, saj ni mehanizma za njegovo uveljavljanje. Tega ne pravim jaz, ampak citiram Nouta Wellinka, predsednika nizozemske nacionalne banke, ki ponavlja prav to, kar je prejšnji teden povedal gospod Trichet. Tretja zadeva, ki jo je omenil, je, da se finančni nadzor izvaja na preveč nacionalni podlagi.
<P>
Mislim, da ima Nout Wellink prav. Dodamo lahko še številne druge elemente. Prvi je evropski instrument za finančno stabilnost in evropski mehanizem za stabilnost. Stalni in začasni reševalni skladi ne morejo delovati, ker velja pravilo soglasja. Če ohranimo pravilo, to pomeni, da bodo celotno evrsko območje odslej prevzele evroskeptične vlade in evroskeptične politične stranke.
<P>
Nazadnje moramo - in to je moje današnje sporočilo - še urediti evropske banke. Problem ni rešen in gospodarska oživitev v Evropi se ne bo začela, če se ne bomo najprej spopadli s tem problemom. V svojih portfeljih nimajo samo starih produktov finančne krize, ampak imajo zdaj v svojih portfeljih številne obveznice problematičnih držav, katerih bonitetne ocene se vsak dan in vsak teden zmanjšujejo.
<P>
Zahtevam, da gospod Barroso in gospod Trichet čim prej pripravita svetovni odziv na to vprašanje, namreč pogumnejši pakt za stabilnost - in Parlament si prizadeva za to - in gospodarsko upravljanje. Obstaja pravo gospodarsko upravljanje? To, kar imamo zdaj, je medvladni pristop brez mehanizma sankcij, in to ne bo delovalo. To ni delovalo v preteklosti in ne bo niti v prihodnje. Pripraviti moramo predlog za odpravo pravila soglasja v reševalnih skladih, ker tako ne morejo delovati. Dejansko dajemo vso moč državam in strankam, ki so proti sistemu.
<P>
Nazadnje moramo pripraviti načrt za evropski bančni sektor. Do gospodarske oživitve ne bo prišlo, dokler ne boste predlagali evropskega mehanizma za ureditev bank. Vsi vemo, da bo za to potreben denar. Dokapitalizacija evropskih bank, financiranje naložb v Evropo - kot je zahteval gospod Schulz - in sočasno pokrivanje slabih javnih financ številnih naših držav članic. Kako bomo to storili? Kje je denar? Edini način, da najdemo denar, je vzpostavitev pravega evropskega trga obveznic, in tega se zavedamo. Vzpostavitev evropskega trga obveznic je edini način za izhod iz krize.
<P>
Gospodu Barrosu bi povedal, da je zdaj čas za rezultate. Čas se izteka in problemov ne bomo rešili samo s paktom za evro.
<SPEAKER ID="013" NAME="Daniel Cohn-Bendit">
v imenu skupine Verts/ALE. - (FR) Gospod predsednik, predsednik Evropskega sveta, predsednik Komisije, gospe in gospodje, priznati moram, gospod Van Rompuy, da vam je gospod Schulz citiral nemško pesmico. Francoska ustreznica je znana kot "Tout va très bien, Madame la Marquise, il n'y a pas de problème".
<P>
Reči moram, da sem začuden nad tem, kako se tu predstavlja stvari. Ne sme se nas imeti za bedake. Čeprav vas radi poslušamo, sem in tja preberemo kakšen časopis, zato vemo, kaj se je zgodilo na tem Svetu. Ne pripovedujte nam zgodbic. Poznamo probleme. Nismo tu, da bi zapravljali čas.
<P>
Vam in gospodu Barrosu bi povedal eno stvar. Nenehno govorite o "stabilnosti, rasti, zaposlovanju, konkurenčnosti". To je res. Toda ali veste, kako to dojemajo naši državljani? Tisto, kar vidijo, so "neenakosti, občutek nepravičnosti, negotovost". Tako dojemajo to. In če Evropska unija ne bo spremenila svojega načina, če si ne bo prizadevala odzvati se na ta občutek nepravičnosti, ta občutek neenakosti ali stvarno neenakost, stvarno negotovost, bodo ljudje slišali "konkurenčnost" in to razumeli kot "ponovno bodo udarili po nas".
<P>
Tu leži naš pravi problem, ker bodo državljani videli mehanizme za reševanje bank, ki so, če smem dodati, potrebni, in mislili "to je dobro za banke". Poglejte dobičke bank. Poglejte obsežne plačne pakete. Ljudje bodo rekli: "To je popolnoma noro! Zapravlja se ves ta denar, državljani in nacionalni proračuni pa bodo trpeli, ko se bodo neenakosti samo še povečevale." V zadnjih letih vse statistike kažejo, da se neenakosti povečujejo. Če se ne bomo spopadli s tem problemom, nam bodo državljani obrnili hrbet in podžgali skrajno desničarski protievropski val po vsej Evropi. In za to bi imeli dober razlog: ker se nismo sposobni odzvati na ta občutek neenakosti, nepravičnosti in negotovosti. Če se torej ne bomo odzvali, nam ne bo uspelo.
<P>
V zvezi z evroobveznicami, kot je omenil gospod Verhofstadt, je tisto, kar moramo povedati državljanom in kar moramo uporabiti, pravzaprav obrambni sklad, toda če nimamo naložbenega sklada, če ne moremo pokazati nobenega pravega dokaza, da si želimo ponovno zagnati sistem - in zato potrebujemo evroobveznice ne samo za obrambo, ampak tudi za naložbe -, če torej ne bomo šli po tej poti, državljani ne bodo razumeli ničesar in zlasti ne te politike.
<P>
Zato je treba povedati nekatere stvari: zakaj v zvezi z neenakostmi danes v Evropi ni mogoče sprejeti nekaterih socialnih ukrepov, ki jih državljani dejansko razumejo? Na primer odločitev o minimalni plači po vsej Evropi, ne nujno na enaki ravni, ampak zgolj uvedba koncepta minimalne plače. Neverjetno je, da se v državi, kot je Nemčija, ob vsem govorjenju o gospodarskem usklajevanju tega sploh ne omenja, sploh ne govori o tem problemu. Neverjetno je, da Nemčija, ena izmed maloštevilnih donosnejših držav v današnji Evropi, ne more uvesti minimalne plače za svoje državljane. To je nekaj, kar je treba načeti v okviru gospodarskega in socialnega upravljanja Evrope.
<P>
Zdaj se bom posvetil Libiji. Kar je povedal gospod Schulz, je bilo pravilno, čeprav dramatično. Država kot je Nemčija se skriva, medtem ko si druge države prizadevajo za iskanje rešitve. Strinjam se samo glede tega, pa še to komajda. Ko bomo zdaj razpravljali o sosedski politiki, bi rad, da preučimo številne napake, ki smo jih v preteklosti storili v zvezi s to sosedsko politiko. Kakšni so bili naši odnosi z gospodom Gadafijem pred bombnimi napadi? Kakšne odnose so imele evropske države z gospodom Gadafijem, gospodom Benom Alijem, gospodom Mubarakom? Končno ocenimo, kaj so nam pomenili tisti členi o človekovih pravicah v pridružitvenih sporazumih. Nič! Čisto nič! Če ne bomo opravili te ocene, potem si moramo prenehati lagati. Ali je Evropski svet namenil vsaj pet minut razmišljanju o tem, kaj nam prej ni uspelo storiti v naši politiki za Sredozemlje? Ste razmislili o tem? V dokumentih nisem prebral ničesar o tem. Nisem slišal, da bi kar koli povedali o zadevi. Ko bi bil Evropski svet sposoben vsaj malo samokritike v zvezi s svojimi preteklimi napakami.
<P>
In nazadnje se bom posvetil Japonski. Problem je, da je najboljša oblika jedrske varnosti postopno ukinjanje. Ko gre za jedrsko energijo, ne obstaja nično tveganje. Tega ni mogoče doseči čez noč, toda če ne bomo postopno ukinili jedrske energije, ne bomo nikoli varni. Problem nima nič opraviti s testiranjem izjemnih situacij ene nesreče. Po besedah gospoda Lacosteja, vodje francoske agencije za jedrsko varnost, je problem kumulativni učinek več morebitnih nesreč - neverjetno je, da to doslej še ni bilo preučeno. To se je zgodilo na Japonskem. Ne gre za samo eno nesrečo, ampak skupek štirih ali petih nesreč in tudi človeške napake, ki so vodile k tem razmeram.
<P>
Povedano matematično, ni mogoče zagotoviti te varnosti. Če Evropejci ne bomo spregovorili ... ne bo prišlo do ukinitve čez noč, toda če jedrske energije ne ukinemo postopno, moramo nehati govoriti o jedrski varnosti. Jedrska varnost sploh ne obstaja.
<SPEAKER ID="014" NAME="Jan Zahradil" LANGUAGE="CS">
Gospod predsednik, najpomembnejša tema na zadnjem Evropskem svetu sta bila gospodarstvo in stabilnost evrskega območja. Dobro veste, da je večina poslancev Evropskega parlamenta v skupini Evropskih konzervativcev in reformistov iz držav zunaj evrskega območja, prav tako pa držav, ki se niso niti pridružile paktu za evro. To pa še ne pomeni, da si želimo neuspeh evrskega območja. Ravno nasprotno, hočemo stabilno in uspešno Evropsko unijo, vključno z evrskim območjem. Hočemo odgovorne nacionalne vlade, ki bodo odpravile dolg, reformirale strukturo javne porabe in si prizadevale za davčne reforme, s čimer bodo ponovno vzpostavile finančno disciplino, kar se nam zdi ustrezno.
<P>
Tisto, kar se nam ne zdi ustrezno in nas moti, je skrita agenda, ki jo tu spodbujajo nekatere države članice ter deloma Komisija in tudi nekatere skupine poslancev Evropskega parlamenta. Gre za poskus, da se izkoristi krizo za nadaljnji prenos suverenosti. Gre za poskus napredovanja na poti k fiskalni in davčni uskladitvi. Gre za poskus nadaljnjega koraka v smeri oblikovanja fiskalne unije in s tem popolne politične unije. Takšni uniji pravimo "ne". Ne podpiramo takšne unije.
<P>
Tu sedim od leta 2004 in kadar koli nastane problem, slišim isto staro frazo: "Potrebujemo več Evrope, potrebujemo predvsem pristop na temelju Skupnosti". Povem vam, da to ni tisto, kar potrebujemo. Je poskus rešiti vse, kar nas je spravilo v to zmešnjavo, na evropski ravni - in kako se bomo spopadli s tem? Ponovno na evropski ravni. Prosim vas, da se končno zaveste, da je sedanjemu modelu evropskega povezovanja zmanjkalo sape. Prenehati morate živeti v petdeset let starih sanjah o povojnem evropskem povezovanju iz prejšnjega stoletja. Evropska paradigma se je spremenila in prej, ko se boste nekateri sprijaznili s tem, bolje bo.
<SPEAKER ID="015" NAME="Lothar Bisky" LANGUAGE="DE">
Gospod predsednik, predsedujoči Svetu, predsednik Komisije, moja skupina meni, da so izidi zasedanja Sveta neustrezni.
<P>
Posvetimo se najprej gospodarski politiki. Svoje mnenje o dogovorjenih smernicah na področju gospodarske politike smo oblikovali na zaslišanju prejšnji teden. Premagati moramo neoliberalno prakso določanja dobička in konkurence, ki se odraža v pojmih, kot sta "prožna varnost", prilagoditev upokojitvene starosti in tako dalje.
<P>
Menimo, da obstaja potreba po demokratično legitimnem, nadzorovanem upravljanju gospodarske politike, ki bo preprečilo davčne, plačne in okoljske dampinške prakse z ustreznimi skupnimi minimalnimi standardi, ki bodo zagotovili učinkovito ureditev za finančne trge in prepovedali privatizacijo dobička, medtem ko bodo obenem tveganja prenesli na širšo javnost.
<P>
Moja druga pripomba zadeva naše južno sosedstvo in zlasti Libijo. Države članice EU so se vpletle v grozne razmere v severni Afriki, zlasti v Libiji. Tu smo že slišali nekaj kritik. Želel bi poudariti samo eno: diktator Gadafi proti demonstrantom in upornikom uporablja orožje, ki ga je kupil od nas. Zaradi tega ga napadajo Natove enote, da bi domnevno zaščitile tiste, ki se borijo za svobodo in demokracijo, ki prav tako uporabljajo evropsko in ameriško orožje.
<P>
Zanima me smisel veljavnega kodeksa časti v zvezi s trgovanjem z orožjem, če lahko nastane takšna situacija. Kje je podpora svobodi, človekovim pravicam in boju proti socialni nepravičnosti v posameznih primerih, kot je Lampedusa, kamor vsak dan prihajajo stotine beguncev iz severne Afrike? Bojim se, da gre v novo sestavljenem sosedskem konceptu bolj za evropske interese kot za ustrezen odziv na potrebe partnerskih držav.
<P>
Moja tretja pripomba zadeva Japonsko. Danes popoldne in jutri imamo še vedno čas razpravljati o Japonski. Tudi tu ne priznavamo usklajenega evropskega pristopa, vsaj kar zadeva varnostni nadzor, tako imenovane teste izjemnih situacij. Nisem presenečen, da naši državljani upravičeno skeptično sprašujejo, kakšno je dejansko stališče Evropske unije glede tega vprašanja.
<SPEAKER ID="016" NAME="Godfrey Bloom">
v imenu skupine EFD. - Gospod predsednik, vrnil bi se k Libiji, če smem.
<P>
Kdaj so politični razred in imenitneži nenadoma ugotovili, da je polkovnik Gadafi zloben človek? Kdaj ste, po tisti čudoviti fotografiji, na kateri ga objemate, gospod predsednik, nenadoma ugotovili, da je "hudodelec"?
<P>
Povem vam lahko, da so žrtve Lockerbieja na Škotskem in žrtve grozodejstev IRA v moji državi dobro vedele, kakšen malopridnež je. Vendar pa ima nafto in ima denar, zato ste vsi zamižali, kajne?
<P>
Toda posledice je občutiti zdaj. Najbolj absurdna oseba v vsem tem je britanski predsednik vlade, ki ropota s prazno nožnico za meč - potem ko je razpustil kraljevo mornarico, potem ko je razpustil kraljeve zračne sile -, grozi s strani, brez letalonosilk, česar koli, in se ima za konzervativca, vendar je samo ostareli šolarček, ki se dela pogumnega.
<P>
Veliko govorimo o nasilju nad ljudmi, veliko govorimo o demokraciji. Vendar pa imamo že leta v Zimbabveju morilskega pavijana in ne storimo ničesar, ali pač? Ni nam mar, ker tam ni denarja in nafte. To je tako značilno za ta prostor: poln hinavščine in prevar.
<SPEAKER ID="017" NAME="Barry Madlener" AFFILIATION="NI">
(NL) Gospod Barroso, po vaše bo. Imeli bomo stalen sklad za podporo evru, sklad, ki bo podpiral države članice, ki so izropale svoje nacionalne blagajne, in ki bo tveganje prenesel na tiste države članice, v katerih vlada red.
<P>
Večina ekonomistov se strinja z nami, da ta sklad ne bo rešil evra nič bolj kot so ga bile zmožne ureditve v okviru pakta za stabilnost in rast. Gre za mehek dogovor, ki nagrajuje šibke in goljufive države članice z lahko dostopnimi posojili. Od kod bo prišel ta denar? Kako bo sestavljen ta sklad? Na papirju bodo v sklad prispevale vse države članice, vključno z Irsko, Grčijo in Portugalsko. Toda te države nimajo denarja.
<P>
Gre za to, da bodo na koncu plačale tiste države članice, ki so vzdrževale svoj notranji red. Na koncu bodo nizozemski državljani plačali za šibke države članice, kot sta Grčija in Portugalska - vaša država, gospod Barroso -, in to, gospod predsednik, je nesprejemljivo. To ni solidarnost, ampak nagrajevanje nedovoljenega ravnanja šibkih držav članic na račun nizozemskih, nemških in belgijskih državljanov, ki trdo delajo.
<P>
Evra ni mogoče rešiti na ta način. Namesto tega je treba te države odstraniti iz evrskega območja. Grčija mora ponovno dobiti drahmo in Portugalska mora ponovno uvesti eskudo. Nekatere države se morajo sprijazniti, da bodo morale zapustiti evrsko območje, za kar lahko v celoti krivijo same sebe.
<SPEAKER ID="018" NAME="Werner Langen" AFFILIATION="PPE">
(DE) Gospod predsednik, izidi srečanja na vrhu so bili pomemben vmesni korak, vendar pa prava preizkušnja šele prihaja. Če se bo s temi sklepi ravnalo kot z vsem drugim, vključno s paktom za stabilnost in rast, in če se jih države članice ne bodo držale, potem niso vredni niti papirja, na katerem so napisani. Zato se ne morem strinjati z optimizmom obeh predsednikov, da je krize konec. Po mojem mnenju se šele zdaj srečujemo z resnično preizkušnjo.
<P>
Od propada banke Lehman Brothers je že več kot dve leti in pol in kje smo? Potrebovali smo dve leti in pol, da smo prišli do sem. Pristojni komisar je predloge za davek na transakcije na finančnem trgu zadnjič, ko so bili predloženi, zavrnil. Videti hočem rezultate. Ko pomislim na zadnji parlamentarni mandat, se spomnim, da je ta parlament sprejel 12 resolucij o ukrepih v zvezi s finančnimi trgi in da je pristojni komisar za notranji trg - ki na srečo ni več na tem položaju - zavrnil vse. Takšna je stvarnost. Komisija ni zagotovila vodenja pri reševanju problema.
<P>
Vendar pa smo ugotovili, da je treba tudi na ravni Sveta preseči nacionalne interese in da bi bil moral Parlament podpirati Komisijo v njeni vlogi pri spremembi ustave. Nobenega razloga ni, da počivamo na lovorikah. Gospodu Verhofstadtu moram dati prav. Proračunska konsolidacija je preveč ohlapna, upravljanje preveč nezavezujoče, pakt za evro prešibek in nacionalni interesi še vedno premočni. Če nimamo poguma, da bi zahtevali večjo zavezanost nacionalnih vlad Evropi, potem ne bomo nikoli dosegli pomembne, trajne rešitve.
<P>
Gospod Barroso, bil sem kritičen, ko so grški poslanci moje skupine glasovali proti programu za Grčijo. Vsekakor se ne strinjam z gospodom Schulzem. Če se za socialističnega voditelja vlade izglasuje odstop s položaja, je to na prvi pogled dobro. Vendar pa je v primeru Portugalske tudi vaša stranka glasovala proti programu. Ne bi se smelo dovoliti, da se kaj takega dogaja v Evropi. Vse pozivam, naj odigrajo svojo vlogo pri zagotavljanju, da to nacionalno strankarsko vedenje ne bo imelo prihodnosti, ko si bomo prizadevali za rešitev problema.
<SPEAKER ID="020" NAME="Edite Estrela" AFFILIATION="S&amp;D">
(PT) Gospa predsednica, predsednik Van Rompuy, predsednik Barroso, gospe in gospodje, evropska javnost zastavlja naslednje vprašanje: bo Evropski svet sprejel potrebne odločitve, ki bodo pravilne in nas bodo rešile iz krize? Številni Evropejci morda mislijo, da gre sprejemanje odločitev v pravo smer, vendar pa je počasno in ne preveč ambiciozno. Tiste, ki so videli dokumentarec Inside Job, bosta takšen pohlep in nemoralnost razjezila in bodo zastavili vprašanje: če bonitetne agencije delujejo na takšen način, kako si Evropa prizadeva za vzpostavitev neodvisnih in zanesljivih bonitetnih agencij?
<P>
Predsednik Barroso je nedolgo nazaj povedal, da morajo države članice, če se lahko izognejo temu, da bi se zatekle k zunanji pomoči, to tudi storiti, saj je zunanja pomoč draga. Takšno je tudi mnenje portugalske vlade. Portugalska ne potrebuje zunanje pomoči: potrebuje samo financiranje za svoje gospodarstvo in svoje družine s sprejemljivo obrestno mero. Toda ker bonitetne agencije služijo interesom špekulantov, gredo rezultati ogromnih portugalskih odrekanj neposredno v žep teh špekulantov. Je to evropska pravičnost? Ali se politični nosilci odločitev ne zavedajo, da preživljamo krizo evrskega območja; ponavljam, evrskega območja: da bi lahko napadi na državni dolg nekaterih držav spodkopali evro in ogrozili enotno valuto ter sam evropski projekt? To je evropski problem, ki zahteva evropsko rešitev.
<P>
Če naj se rešimo iz krize, potrebujemo več Evrope in ne manj Evrope; biti moramo kos svoji preteklosti in izzivom prihodnosti; evropski javnosti, brez katere ni evropskega projekta, moramo dati zaupanje in upanje.
<SPEAKER ID="021" NAME="Sylvie Goulard" AFFILIATION="ALDE">
(FR) Gospa predsednica, predsednik Evropskega sveta, predsednik Komisije, podali ste rožnato sliko teh pogovorov. Je nekaj pozitivnih vidikov, vendar ni nobene potrebe, da jih ponovno navajam. Imam pomislek, ki presega tehnične podrobnosti in to, kar ste nam povedali. Govorim o ločnici med severom in jugom, ki se trenutno ukoreninja v Evropski uniji. Tako kot pred nekaj trenutki smo slišali ljudi trditi, da imajo nekateri prav in drugi ne, da so nekateri dobri in drugi slabi, in zdi se, da so pozabili na medsebojno odvisnost. To je resno.
<P>
Še pomembnejše je, da se zaradi zavračanja obravnavanja vprašanja bank, ki ga je omenil gospod Verhofstadt, na številne države na severu, ki na veliko pridigajo državam na jugu, po mojem mnenju gleda, kot da nočejo razumeti, kaj so njihove obveznosti. Zato menim, da je naloga, ki je vaša, predsednik Evropskega sveta, in vaša, gospod Barroso, preprečevanje, da to ločevanje narašča in se za vsako ceno ustali. Potrebujemo rešitve, ki so sprejemljive za vse. Zagotoviti moramo, da bo vsak prevzel svojo odgovornost.
<P>
Zadnja točka: zdi se mi, da je Evropski svet izredno vase zazrt. Celotna razprava je potekala tako, kot da evro ne bi bil svetovnega pomena. V MDS ni nič o zunanjem zastopanju evrskega območja. Francija, ki sedaj predseduje G20, hoče spodbujati zamisel svetovne monetarne reforme, in ni nobenega predloga, kot je predlog o evroobveznicah, ki si ga prizadevamo uveljaviti, ki bi si prizadeval evro narediti za pravo svetovno valuto.
<SPEAKER ID="022" NAME="Philippe Lamberts" AFFILIATION="Verts/ALE">
(FR) Gospod Van Rompuy, spoštujem vas kot osebo in spoštujem vaše delo, vendar pa vam moram povedati, da me niste ravno prepričali.
<P>
Pravite, da delavcem ni treba skrbeti, saj delamo zanje. Ko berem del o konkurenčnosti v "paktu za evro plus", kot ga imenujete, ga razumem, kot da govori o zmanjšanju plač, večji prožnosti in manjši varnosti. Nič ne pravi o produktivnosti ali naših virih. Nič ne pravi o energetski produktivnosti.
<P>
Pravim torej, da nikoli ne bomo premagali Kitajske, ko gre za ceneno delovno silo. Nasprotno je Kitajska na dobri poti, da nas premaga, ko gre za energetsko učinkovitost in učinkovitost virov. Kaj bo potem ostalo Evropi v smislu konkurenčnosti, če ne moremo tekmovati na teh področjih?
<P>
Pravite nam, da tistim, ki prejemajo podporo, ni treba skrbeti. Toda ko gre za uravnoteženje javnih financ, ki je razumen cilj, pravite, da so potrebna zmanjšanja. Štirideset odstotkov javne porabe gre za socialno skrbstvo, vi pa nam pravite, naj ne skrbimo. Pravite tudi, da je poskrbljeno za prihodek. Pogovarjajmo se o prihodku. CCCTB, skupna konsolidirana davčna osnova za pravne osebe, je prava šala. O njej govorite v pogojniku; pravite, da bi morala v vsakem primeru biti nevtralna v smislu prihodka. Potemtakem od nje ne bomo dobili dodatnih evrov, poleg tega pa se bodo podjetja lahko kljub temu odločala. Nikoli nisem doživel, da bi kdor koli izbral najdražjo davčno možnost.
<P>
Po drugi strani, če komu, ni treba skrbeti delničarjem in upnikom banke. Govorite nam o testih izjemnih situacij. Tisti, ki so bili izvedeni lani, so bili smešni. Ne vem, ali bomo letos priča enaki neokusni šali. Vendar pa ni dvoma, od kod bodo prišla sredstva za banke, tudi če so ti testi izjemnih situacij kljub vsemu resni. Bodo prišla od njihovih delničarjev ali od nas davkoplačevalcev? Bodite resni! Kakor koli, očitno jim ni treba skrbeti.
<P>
Nič ni bilo povedano o najočitnejši zadevi, namreč popolni nevzdržnosti grškega dolga in irskega dolga. Ne glede na to, kako zelo se hočete izogniti vprašanju, dobro veste, da ga ne moreta poplačati. In kasneje, ko bo prišlo do prestrukturiranja, bolj boleče bo. Ta naloga nikoli ne bo prijetna, toda če boste čakali, nas bo veliko stalo.
<P>
(Aplavz)
<SPEAKER ID="023" NAME="Martin Callanan" AFFILIATION="ECR">
Gospa predsednica, vsakokrat, ko se EU sreča s posebnim problemom, pade v past pripravljanja celovite, birokratske, zapletene rešitve, ki je pogosto popolnoma nesorazmerna z resnostjo zadeve. To je napaka, ki jo zdaj delamo v zvezi s sedanjo finančno krizo: kriza je resna, zahteva ukrepanje, vendar pa bodo številne predlagane rešitve imele daljnosežne in po mojem mnenju nadvse škodljive učinke za dolgoročno prihodnost Evrope.
<P>
Številni izkoriščajo priložnost za začetek načrtov za stalno gospodarsko upravljanje, katerega vodilni načeli bosta posredovanje in nadzor. Govori se nam, da je rešitev najprej zloraba veljavnih pravil, kot je člen 122 Pogodbe, ki ni bil nikoli namenjen za finančno reševanje, za plačilo katerega je bil uporabljen - upam, da bodo nekatere države dovolj pogumne, da bodo to izpodbijale na evropskih sodiščih -, in uvedba omejitev za naše države članice, kar v resnici pomeni oviranje demokratične izbire številnih volivcev.
<P>
Če pogledate primer Irske, si je ta država po svojih najboljših močeh prizadevala stabilizirati svoj bančni sistem - stabilizacija, ki jo med drugim nujno potrebujejo banke in institucije v drugih državah članicah, ki bi bile drugače močno izpostavljene -, nagrada za Irsko pa so zaradi tega zahteve drugih držav članic, naj poveča svoje stopnje davka od dobička pravnih oseb, da bi tekmovala z napihnjenimi razmerami v drugih državah. To je nepravično in nedemokratično.
<SPEAKER ID="024" NAME="Bairbre de Brún" AFFILIATION="GUE/NGL">
(GA) Gospa predsednica, kakšno razmišljanje Svet in Komisijo napeljuje k prepričanju, da politike, vsiljene Irski, ne bodo povečale dolga ali da to ne bo posledica izvajanja teh ali podobnih politik po vsej EU?
<P>
Ukrepi, dogovorjeni na srečanju na vrhu, bodo vse države članice prisilili k temu, da se omejijo na gospodarsko logiko, ki je v škodo ljudem - logiko, v kateri so potrebna zmanjšanja in ki državam članicam odreka sposobnost spodbujanja rasti.
<P>
Politike, ki jih Irski vsiljujeta EU in Mednarodni denarni sklad (MDS), pomenijo velika zmanjšanja, izgubo delovnih mest in pomembno zmanjšanje javnih storitev. Breme irskega dolga ni vzdržno. Če se od imetnikov obveznic ne zahteva, da prevzamejo nekaj bremena primanjkljaja, Irska v prihodnosti ne bo mogla izpolniti svojih obveznosti.
<SPEAKER ID="025" NAME="Niki Tzavela" AFFILIATION="EFD">
Gospa predsednica, cilj pakta za evro plus je krepitev in spodbujanje evropske konkurenčnosti, toda kako lahko dosežemo evropsko gospodarstvo dodane vrednosti, če naš trg dela tepta nezakonito priseljevanje in naše evropske proizvode nadomeščajo nezakoniti proizvodi, uvoženi iz delovno intenzivnih držav na vzhodu?
<P>
Prej ko bomo opredelili in zaščitili naše geografske in gospodarske proizvode iz Evropske unije, bolje bo. Zato se moj predlog glasi, da v pakt za evro vključimo opredelitev in zaščito gospodarskih in geografskih mej Evrope, drugače ne bomo mogli doseči konkurenčnosti Evrope v zelo agresivnem konkurenčnem svetovnem gospodarstvu.
<SPEAKER ID="026" NAME="Frank Vanhecke" AFFILIATION="NI">
(NL) Gospa predsednica, če kriza v Libiji nekaj dobro prikazuje, je to po mojem mnenju vsekakor predvsem popolna odsotnost resne evropske geopolitične strategije za zaščito evropskih interesov. Nenazadnje je žalostna resnica, da smo tam predvsem zaradi domače politične agende predsednika Sarkozyja, ki si je dovolil nekakšen falklandski trenutek.
<P>
Vsekakor je še vedno nenavadno, da so bili tisti - vključno z nekaterimi v tej dvorani -, ki se tako goreče in pravičniško jezijo nad absolutnim zlom, to je polkovnikom Gadafijem, do nedavno presrečni, da so se lahko z nasmehom na obrazu fotografirali ob boku libijskega diktatorja, ki so ga sprejeli z vojaškimi častmi. Vse, kar hočem povedati, je, da je danes lažje udrihati po Gadafiju kot zagotoviti odgovor na obsežna vprašanja, ki se bodo zastavila.
<P>
Če omenim samo enega, ali bomo še naprej oboroževali upornike - skupni pojem za različne skupine ljudi, izmed katerih po evropskih standardih nekateri miselno še niso zapustili srednjega veka -, in če, kakšno jamstvo imamo, da to orožje države ne bo pahnilo v še večjo zmedo, kot se je zgodilo v Iranu po izgonu šaha?
<P>
Osebno bi mi bilo ljubše, če bi bila ta evropska prizadevanja in moč nekoliko bolj prepoznavna v vojaški zaščiti naših zunanjih mej. V tem trenutku se bije tudi tiha vojna, ki je zastrašujoča znanilka invazije priseljevanja, o kateri nihče ne govori. Tudi za reševanje tega problema potrebujemo evropsko moč.
<SPEAKER ID="027" NAME="Corien Wortmann-Kool" AFFILIATION="PPE">
(NL) Gospa predsednica, na zadnjem Evropskem svetu so bile sprejete odločitve, ki so bile še pred enim letom nepredstavljive, za kar bi se iskreno zahvalil gospodu Van Rompuyu in gospodu Barrosu.
<P>
To je pomemben korak, toda tudi korak na zelo težavni poti, ki jo moramo ubrati, da bi ponovno vzpostavili zaupanje v evro in naše gospodarstvo, da bi se lahko rešili iz krize s spodbujanjem gospodarske rasti in delovnih mest. Ta parlament ima - kot ste povedali - sozakonodajno vlogo v zvezi z zakonodajnim svežnjem za krepitev gospodarskega upravljanja. Želimo si večjo ambicioznost v svežnju, prav tako pa morate v zvezi s tem v prihodnjem obdobju začeti pogovore s Parlamentom. Prepričani smo, da potrebujemo močnejšo in bolj ambiciozno finančno podporo, ki je utemeljena na predlogih Komisije. Slišali ste različne poslance, ki so povedali, da si želimo trdnejši pakt za stabilnost in rast z mehanizmom obratnega glasovanja.
<P>
Drugič, potrebno je močnejše družbenogospodarsko usklajevanje. To vključuje več kot "obveznosti" pakta za evro plus, saj so načela našega socialnega tržnega gospodarstva zasidrana v strategiji Evropa 2020. Vključuje večjo zavezanost pripravi teh načel, da bi spodbudili rast in delovna mesta za naše državljane. Te cilje hočemo zasidrati v nacionalnih programih reform - o tem sem slišal govoriti gospoda Barrosa -, v zvezi s čimer moramo podati predloge.
<P>
To ste povedali in tudi poudarili s tem namenom, da bi bile te točke že zaključene ob sklenitvi dogovora v juniju. Kar zadeva nas, lahko že začnete s pripravami na delo Sveta, vsaj v zvezi s temi točkami, ki bi nato omogočile dogovor v juniju.
<SPEAKER ID="028" NAME="Proinsias De Rossa" AFFILIATION="S&amp;D">
Gospa predsednica, evropski četverici - trojki in Svetu - moram zastaviti nekaj odkritih vprašanj. Ali mislite resno glede reševanja evrskega območja in evropskega projekta?
<P>
Bančni testi izjemnih situacij so se pravkar zaključili, utemeljeni na najbolj pesimističnih scenarijih na Irskem. Nova irska vlada je potegnila črto pod irsko bančno polomijo. Na presenečenje vseh na Irskem je odločila, da ne bo zmanjšanja dolga za imetnike prednostnih delnic v bankah Allied Irish Bank in Bank of Ireland.
<P>
Toda kakšno je evropsko povračilo? Zakaj Evropska centralna banka molči glede nujnega srednjeročnega financiranja za irske banke? Zakaj predsednik Sarkozy in kanclerka Merkel vztrajata pri uničenju irske industrijske baze v zameno za zmanjšanje obrestne mere za finančno reševanje? Zakaj nekatere države članice ovirajo napredek glede evropskega davka na finančne transakcije in evroobveznice? Zakaj se zmanjšuje evropski proračun?
<P>
Kratek odgovor so kratkoročni volilni izračuni in doktrinarno gospodarstvo. Irska gospodarska kriza je sestavni del evropske krize. Neuspeh irskega gospodarstva ne bi bil samo neuspeh za Evropo, ampak bi bil neuspeh Evrope.
<P>
Vzdržnost zadolževanja Irske je kritična za Irsko, Evropa in četverica pa morata postati stvarni glede tega. Od četverice zdaj potrebujemo domišljijo in vizijo v njenih tekočih pogajanjih z Irsko.
<P>
Zapomnite si moje besede. Irska je demokracija, tako kot Francija, tako kot Nemčija, tako kot Finska: vladamo po volji ljudi. Irski volivci so s stisnjenimi zobmi in razsrjeni sprejeli varčevanje. Videti morajo pošteno igro v Evropi, drugače se bo precej kmalu glasno zaloputnilo okno strpnosti, ki je trenutno odprto za irsko vlado.
<SPEAKER ID="029" NAME="Carl Haglund" AFFILIATION="ALDE">
(SV) Gospa predsednica, naj začnem z nečim pozitivnim. Osredotočil bi se lahko na probleme, ki jih bodo povzročile tiste odločitve, ki ste jih sprejeli v Svetu in ki bodo zagotovo povzročile probleme, vendar pa je pozitivni vidik to, da ste dosegli napredek, ko gre za gospodarsko upravljanje in makroekonomski vidik. Kolega poslanec iz Irske je pravkar omenil, kako zaskrbljeni so ljudje v tej državi. Njihovi problemi so povezani z dejstvom, da doslej sploh nismo cenili makroekonomskega vidika. Zaradi svežnja za gospodarsko upravljanje je to nekaj, kar bomo lahko imeli v prihodnosti. V zvezi s tem je Svet po mojem mnenju storil korak v pravo smer.
<P>
Vendar pa se mi zdi nekoliko zaskrbljujoče dejstvo, da Svetu manjka pripravljenosti, da spremeni svojo kulturo sprejemanja odločitev. Še vedno hoče imeti priložnost, da uporabi različne vrste političnih ureditev, čemur bi morda lahko rekli mešetarjenje. Vendar pa se bojim, da v prihodnosti, če ne boste spremenili svoje kulture sprejemanja odločitev, ne boste mogli sprejeti potrebnih odločitev, ko boste soočeni s težkimi razpravami na podlagi priporočil, za katera menim, da jih bo lahko pripravila Komisija. To je izziv, ki ga mora Svet vzeti resno in se ga lotiti. To dobro prikazuje tudi težnja, ki smo ji bili priča med zasedanjem Sveta, ko je moja država članica Finska bila nekoliko nerodna glede druge zadeve - v primeru mehanizma za stabilnost. Kot Finec to obžalujem. Tako ne mislijo vsi Finci, vendar pa je dober prikaz dejstva, da se mora kultura sprejemanja odločitev v Svetu spremeniti.
<SPEAKER ID="030" NAME="Konrad Szymański" AFFILIATION="ECR">
(PL) Gospa predsednica, nova struktura javnih financ v Evropski uniji je temeljila na poskusu krepitve zdravih finančnih pravil in javnih izdatkov ter popolnoma nezdravi želji, da se omeji davčno suverenost držav članic. Zelo dvomim, da bi bile države pakta za evro plus v stanju skupaj uveljaviti stroga pravila zase na področju javnih izdatkov, saj tega niso mogle storiti posamezno.
<P>
Po drugi strani niti najmanj ne dvomim, da je standardizacija davčne osnove učinkovit korak v smeri davčne unije, ki ima samo en cilj - odpravo davčne konkurence v Evropski uniji. Francoska politika gospod Sarkozy in gospa Lagarde sta razkrila svoje resnične namere, ko sta pod pretvezo boja proti krizi tedne vztrajala pri povišanju davčnih stopenj na Irskem. Vendar pa je povišanje davčnih stopenj v Evropski uniji ne glede na to, za katero državo članico gre, recept za podaljšanje krize in ne za njeno blažitev.
<SPEAKER ID="031" NAME="Predsednica">
Najlepša hvala. Tistim poslancem, ki hočete uporabiti postopek "catch-the-eye", bi povedala, da imamo že približno 20 govorov in da menim, da ne bomo imeli dovolj časa pred glasovanjem. Vendar pa seveda še vedno lahko poskusite.
<SPEAKER ID="032" NAME="Paul Murphy" AFFILIATION="GUE/NGL">
Gospa predsednica, 19. januarja je gospod Barroso v odgovoru Joeju Higginsu v tej dvorani izjavil, da si Evropa prizadeva podpirati Irsko. S podlo vdajo nove Fine Gael/laburistične vlade je jasno, da podpora ne prihaja s strani Sveta ali Komisije, ampak je delovni razred na Irskem in v Evropi tisti, ki je prisiljen podpirati evropske banke in špekulante s plačevanjem za njihove izgube.
<P>
Predlogi za gospodarsko upravljanje predstavljajo poskus uveljavitve zmanjšanj in znižanj plač. Pregled stanja varčevanja in predlogi za kazni v višini stotine milijonov evrov so oblikovani za zagotavljanje, da bodo kljub množičnemu nasprotovanju delovni ljudje plačali za krizo. To evropsko šokantno doktrino bo pospešila sprememba pogodb, glede česar je sistem v Evropi in na Irskem odločen, da se izogne referendumu. Socialistična stranka in levica na Irskem bosta zahtevali referendum o tem predlogu za stalno varčevanje.
<SPEAKER ID="033" NAME="Oreste Rossi" AFFILIATION="EFD">
(IT) Gospa predsednica, gospe in gospodje, to zasedanje Sveta je obravnavalo tri nadvse pomembne zadeve: okoljsko in jedrsko nesrečo, ki je prizadela Japonsko, finančno krizo, ki pretresa Evropo, in razmere v Magrebu.
<P>
Glede prvega se kljub podpiranju prebivalstva, ki je bilo tako zelo prizadeto, ne moremo dogovoriti o pregledu trgovinskih sporazumov v škodo našim podjetjem. Namesto tega smo za humanitarno posredovanje in zagotavljanje opreme, ljudi in denarja.
<P>
Mišljenje, da je finančna kriza končana, je čista fantazija. Nujno je pripraviti sveženj pomoči, da bi državam članicam pomagali premagati sedanje razmere, s čimer bi zagotovili stabilnost na celotnem evrskem območju. Podpiramo tudi zmanjšanje regulativnih in birokratskih bremen ter tudi spodbujanje trgovine s tretjimi državami - dokler prinaša obojestranske koristi.
<P>
Menimo, da se Evropska unija ni izkazala v zvezi z vprašanjem Magreba, saj je vsaka država članica ukrepala neodvisno in baronica Ashton, visoka predstavnica za zunanje zadeve in varnostno politiko, ni vedela, kako obvladovati krizo. Predvsem je Evropska unija Italijo prepustila na milost in nemilost nenadzorovane invazije nezakonitih priseljencev.
<SPEAKER ID="034" NAME="Hans-Peter Martin" AFFILIATION="NI">
(DE) Gospa predsednica, ljudje v Evropi so vse bolj zaskrbljeni. Razlog za zaskrbljenost sta predvsem dve temi. Prva je, da še naprej nedosledno obravnavamo gospodarsko krizo in težave evra. Dejstvo je tudi, da Svet in Komisija zaostajata za dogodki.
<P>
Biti moramo realni: potrebujemo zmanjšanje dolga, vsaj v Grčiji in verjetno tudi na Portugalskem. Temu se ni mogoče izogniti. Dlje ko bomo potrebovali za obravnavanje tega vprašanja, več nas bo stalo ne samo v finančnem smislu, ampak tudi v smislu splošne verodostojnosti evropskega projekta. Dogodki v Grčiji bodo razburkali čustva. Bili smo del posebne delegacije za to državo: splošno prepričanje je, da je EU odgovorna za probleme v Grčiji zaradi pomanjkanja jasne komunikacije in ker se ne sprejme potrebnih ukrepov, ki so že jasni.
<P>
Druga tema je jedrska energija. Tako imenovani testi izjemnih situacij, ki se jih pripravlja, bodo smiselni samo in verodostojnost v povezani Evropi bo ponovno vzpostavljena samo, če se bo te teste izvajalo v skladu s strogimi merili in ne v skladu s popustljivimi merili MOD, če bodo potekala posvetovanja z resnično neodvisnimi strokovnjaki in če se bo dogodke in celotni proces javnosti predstavilo na ustrezen in razumljiv način.
<SPEAKER ID="035" NAME="Mario Mauro" AFFILIATION="PPE">
(IT) Gospa predsednica, predsednik Sveta, predsednik Komisije, gospe in gospodje, po mojem političnem nazoru morajo biti ideali usklajeni z interesi. Glede na morda nekoliko shematično in naivno mišljenje o evropskih institucijah menim, da evropske institucije predstavljajo naše ideale, medtem ko naše vlade iz številnih razlogov predstavljajo naše interese.
<P>
Zato je treba torej odigrati igro. Presenetljivo je, da se mi zdi, da ekipa, ki predstavlja ideale, zavrača igranje igre. Pred nekaj tedni, ko je Parlament predlagal priznanje oziroma predlagal, da Komisija Svetu priporoči, naj prizna libijski začasni svet, je baronica Ashton povedala, da to ne spada v njen mandat.
<P>
Včeraj je po odlični predstavitvi, ko je šlo za to, da se Svetu predlaga strategijo, s katero bi migracijski tokovi postali evropsko vprašanje, gospa Malmström povedala, da je zavrnila zamisel, ker po njenem mnenju ne bo prejela podpore večine v Svetu.
<P>
Kako bo "ekipa idealov" dobila igro, če naši igralci nočejo streljati na gol, ker mislijo, da je vratar predober? Menim, da je to temeljna točka za zgodovinsko razumevanje naloge, h kateri se nas poziva.
<P>
Zato bi podal naslednjo pripombo: kdo so naši napadalci? To so evropske institucije: Parlament, Komisija in celo vi, gospod Van Rompuy, ker menim, da ne predstavljate Sveta na tak način, da zagovarjate njegove interese, ampak ste človek, ki lahko Svetu pojasni, na katere ideale naj se osredotoči.
<P>
Zato sprašujem samo: če ste naši napadalci, podajte žogo, napadite, zabijte gol in - kot pravimo o takšni igri - omogočite nam sanje.
<SPEAKER ID="036" NAME="Roberto Gualtieri" AFFILIATION="S&amp;D">
(IT) Gospa predsednica, gospe in gospodje, nobenega dvoma ni, da je vzpostavitev stalnega mehanizma za stabilnost pomemben dosežek, ki zagotavlja temelje za politično zavezo, da se evro brani za vsako ceno. Zato je Parlament kljub ne tako neznatnim pomislekom glede metod in medvladne narave sklada podprl ta prelomni trenutek in se osredotočil na zagotavljanje trdne povezave med evropskim mehanizmom za stabilnost in institucijami EU.
<P>
V tem smislu je pomembna omemba uredbe o vzpostavitvi postopkov za opredelitev pogojnih zahtev, zdaj pa od Komisije pričakujemo, da predloži ustrezen predlog.
<P>
Čeprav je to pozitiven rezultat, ga je težko imeti za primernega. Problem predstavlja temeljna usmerjenost evropskega gospodarskega upravljanja. Vztrajamo pri obravnavanju simptomov bolezni, namesto njenih vzrokov. Primanjkljaji so učinek krize in ne vzrok zanjo. Prepričanje, da lahko pozdravimo bolezen tako, da se omejimo na zmanjšanje primanjkljajev po eni strani in refinanciranje bank po drugi strani, je popolna utvara: s tem tvegamo, da se bo kriza poglobila in da bo sama naloga stalnega mehanizma za stabilnost nevzdržna.
<P>
Če hočemo obravnavati bolezen in ne samo simptomov, se moramo spopasti s številnimi osnovnimi problemi. Govorimo o krepitvi evropske konkurenčnosti. Prav je tako, toda za kateri model konkurenčnosti si prizadevamo? Ne moremo uvesti modela za oživitev, ki ga poganja samo izvoz v tretje države, saj bo to povečalo neravnovesja. Da bi bili bolj konkurenčni v zunanji trgovini, moramo spodbuditi tudi visokokakovostno notranje povpraševanje.
<P>
Zato moramo obravnavati vprašanje bank in sistema za zagotavljanje posojil gospodarstvu, da bi evropske prihranke usmerili v dolgoročne naložbe. Opremiti se moramo z instrumenti, kot so evroobveznice, davek na finančne transakcije in proračun, ki je vreden tega poimenovanja, da bi omogočili obsežne javne naložbe na evropski ravni, ki lahko zagotovijo spodbudo za zasebne naložbe. Nazadnje moramo o evropskem socialnem modelu razmišljati kot o viru in ne kot bremenu.
<SPEAKER ID="037" NAME="Sharon Bowles" AFFILIATION="ALDE">
Gospa predsednica, pakt za evro plus bo morda koristen, vendar pa se ga ne sme uporabljati kot opravičilo za pomanjkljivosti v zakonodajnem svežnju. Močna zavezanost enotnemu trgu je ključna za konkurenčnost v EU in s tem na evrskem območju. To je dobrodošlo, vendar pa pobude enotnega trga ostajajo v okviru Pogodbe in sedemindvajseterice.
<P>
Bojim se, da mehanizem za stabilnost ni dovolj prožen in ni vzdržen za oživitev z dva in pol do tremi odstotki premije za tveganje. Razumem potrebo po disciplini in rezervacijah za tveganja, vendar pa ti mehanizmi za reševanje niso namenjeni ustvarjanju denarja, zlasti ko se za stabilnostjo evrskega območja skrivajo lastni interesi, tako kot številne banke držav članic podpirajo irski davkoplačevalci, kot je bilo omenjeno.
<P>
Nismo rešili bančne krize niti je ne bomo z malodušnostjo. Celo Nemčija ni dokapitalizirala svojih bank ali priznala oslabljenih sredstev ter se prav tako zanaša na potrpljenje vseh drugih v EU in po svetu, da bodo omogočili tiho udeležbo kot temeljni kapital, drugače testi izjemnih situacij ne bodo uspešni.
<P>
Predsednik Komisije, predsednik Sveta, imejmo torej nekakšno vizijo, bodimo nekoliko skromni, opravimo iskreno samooceno; storite lahko vsaj to, da premije za tveganje obravnavate kot finančno zavarovanje in jih vrnete, ko tveganja ni več. Ozkosrčnost ne bo rešila evra in trgi to vedo.
<SPEAKER ID="038" NAME="Gerald Häfner" AFFILIATION="Verts/ALE">
(DE) Gospa predsednica, gospe in gospodje, dejansko ni naloga politikov, da denar davkoplačevalcev porabljajo za reševanje bank ali da državam zagotavljajo umetno likvidnost. Prava funkcija politike je vzpostavitev pravnega okvira za zagotavljanje, da so takšnih razmer nikoli ne bo prišlo. Zdaj morate storiti napačno stvar, ker vam desetletja ni uspelo storiti prave. Zdaj nameravate priti do jedra problema, kar pozdravljamo. Vendar pa se, kolikor je mogoče predvideti, zdi, da ponovno delate na napačni ravni z napačnimi sredstvi in v napačnem okviru, ker se poskušate spopasti z zadevo, ki ne sodi v okvir pogodb.
<P>
Na srečo nam je uspelo del nje spraviti v področje uporabe metode Skupnosti, vendar pa še vedno primanjkuje klasične politike od zgoraj navzdol. Predvsem na tem področju obstaja potreba po tem, da se o vsaki politiki demokratično razpravlja, uzakoni in preuči. Uporabljate napačne instrumente, ker jemljete denar davkoplačevalcev za podpiranje bank in tistih, ki špekulirajo z bankami in drugimi finančnimi produkti. Še vedno vam ni uspelo sprejeti ustreznih ukrepov za obravnavanje tistih, ki imajo zaradi teh razmer že dolgo dobiček. To pomeni, da še naprej spodbujate neravnovesje v evropski družbi, ki slabi sprejemanje te politike, namesto da bi ga krepili. Po eni strani javnim blagajnam in proračunom nalagate bremena, po drugi pa ščitite zasebna sredstva. To ne pripomore k reševanju dejanskih problemov, ampak samo odpravlja nekatere simptome.
<SPEAKER ID="039" NAME="Peter van Dalen" AFFILIATION="ECR">
(NL) Gospa predsednica, številne države članice so več let izvajale proračunsko politiko, ki se je zdela predobra. Povečevanja dolgov se ni imelo za problem, saj je vladalo mnenje, da bodo zaradi gospodarske rasti skopneli kot sneg na soncu.
<P>
Enako so menili številni posamezniki. Kupili so drage hiše, ki so presegale vrednost, ki bi si jo lahko privoščili. Naraščajoča vrednost tega imetja naj bi jih rešila, vendar pa se je ta hiša iz kart podrla. S krizo zadolženosti se spopadamo z novimi dolgovi. Evropska centralna banka je kupila vladne obveznice, ki so jih izdale Portugalska, Irska in Grčija, v milijardnih vrednostih. Gospodarstva teh držav se bo zdaj priganjalo in bodo morala več let nenehno hitro rasti, da bi uspela. Gospa predsednica, to ne bo uspešno. Ta gospodarstva se zaskrbljujoče hitro manjšajo. To je začrtanje poti naravnost v stečaj.
<P>
Zato je čas za krizno strategijo 2.0. Državam v stečaju moramo omogočiti, da se vrnejo k svojim valutam ob sočasni obsežni devalvaciji in delnem odpisu njihovega dolga. Stanje se lahko potem ponovno preuči čez leto ali 10 let.
<SPEAKER ID="040" NAME="Ilda Figueiredo" AFFILIATION="GUE/NGL">
(PT) Gospa predsednica, presenetljivo je, vendar pa tudi razkriva poti, ki jim sledi Evropska unija, da so glavni govorniki Sveta in Komisije prezrli hudo socialno krizo, ki vlada v številnih državah Evropske unije, zlasti na evrskem območju. Kje so odgovori za skoraj 100 milijonov revnih ljudi v Evropski uniji, vključno z 20 milijoni delavcev z nizkimi plačami in negotovimi delovnimi mesti, kar prispeva k škandalozno visokemu dobičku velikih podjetij in financ? Kje so odgovori za skoraj 25 milijonov brezposelnih, ki so večinoma ženske in mladi, ki se jim odreka dostojna sedanjost in možnost izgradnje prihodnosti, ki bi lahko zagotovila razvoj naših držav?
<P>
Vendar pa so se odločitve Sveta ponovno osredotočale izključno na obrambo interesov velikih podjetij in financ z večjo centralizacijo politične moči, da se omogoči večja koncentracija in kopičenje gospodarske moči. Vse to, da bi v imenu krize pod vprašaj postavili socialne pravice in pravice delavcev, povečali izkoriščanje tistih, ki delajo, in poslabšali odvisnost držav z bolj krhkim gospodarstvom, kot na primer Portugalske.
<SPEAKER ID="041" NAME="John Bufton" AFFILIATION="EFD">
Gospa predsednica, Svetu se zdi centralizirano urejanje nacionalnih proračunskih načrtov nujno za gospodarsko oživitev - zlasti predlog o večletnih načrtih konsolidacije, ki obravnavajo cilje v zvezi s primanjkljajem, prihodki in odhodki, ki jih je treba doseči v opredeljenih časovnih okvirih in s katerimi so povezane kazni za neizpolnjevanje obveznosti.
<P>
Primanjkljaj Združenega kraljestva je večinoma strukturen in ga je treba obravnavati znotraj države. Glede na zmešnjavo, ki je nastala v Grčiji in na Irskem, kjer bodo verjetno potrebna nadaljnja reševanja, močno nasprotujem kakršnemu koli vmešavanju Bruslja v zadeve moje države. Portugalska bi se raje obrnila na Brazilijo, kar kaže oklevanje Lizbone, da postane gospodarski protektorat z varčevalnimi ukrepi, ki preprečujejo rast.
<P>
Sveta navaja, da mora biti konsolidacija v državah članicah z velikimi primanjkljaji takojšnja. Kaj bi ustavilo migracijo državljanov v močnejša gospodarstva v Uniji v skladu s pravom, ki ga je ustvarila EU?
<P>
Svet predlaga zmanjšanje regulativnega bremena. Ali to vključuje zakonodajo, ki jo je Evropa ustvarjala desetletja, kot sta direktiva o delovnem času in podaljšanje plačanega porodniškega dopusta?
<P>
Za gospodarsko blaginjo so ključni decentralizirani in manj zaprti trgi in ne kaznovalni regulativni ukrepi.
<SPEAKER ID="042" NAME="Andreas Mölzer" AFFILIATION="NI">
(DE) Gospa predsednica, kot vemo, se je na zasedanju Evropskega sveta, na katerem sta odločitve EU po mojem mnenju zaznamovali nepopravljivost in nesposobnost, zavedati se stvarnosti, razpravljalo o treh eksplozivnih zadevah.
<P>
Po eni strani bo reševalni sveženj v višini 700 milijard EUR kmalu porabljen in bi lahko povzročil tudi propad neto plačnic EU. Namesto da bi v interesu učinkovitega upravljanja krize priznala neuspeh mehanizma za stabilnost, je EU enostavno pomnožila tveganje za vse.
<P>
Po drugi strani je vprašljivo, ali opozicijo, ki so jo oblikovali nekdanji Gadafijevi ministri, resnično zanima demokracija. Zelo me skrbi dejstvo, da so vojaškega poveljnika libijskih upornikov identificirali kot dolgoletnega agenta Cie.
<P>
Nazadnje so testi izjemnih situacij za jedrske elektrarne, ki se bodo izvajali prostovoljno in brez posledic, nadaljnji dokaz tega, kako zelo se je Bruselj oddaljil od stvarnosti. Vendar pa je Komisija resnično zamudila vlak, ko je ponovno aktivirala dvajset let staro uredbo, ne da bi prilagodila omejitve za radioaktivna živila.
<SPEAKER ID="043" NAME="Alain Lamassoure" AFFILIATION="PPE">
(FR) Gospa predsednica, predsednik Evropskega sveta, predsednik Komisije, glede ekonomske in monetarne unije so izidi Evropskega sveta osupljivi. Dobro opravljeno! Vendar pa moramo razumeti, da bo to predstavljalo nov in zahteven problem, namreč politično sprejemanje tako sprejetih odločitev, na dveh ravneh.
<P>
Prva raven je med državami članicami. Vse odkar se je začel pakt za evro plus, je na pobudo največjih držav članic temeljil samo na medvladnem soglasju. To je v redu, če gre za osamljen primer. Toda če več zaporednih let nadaljujemo po isti politični poti, tvegamo zaostritev nacionalnih napetosti. Nemško kanclerko so že izžvižgali na ulicah Aten in Dublina. Zato je treba ta medvladni postopek postopno spremeniti v pravi evropski postopek ne samo za EU, ampak za Evropo kot celoto. To je namen sprememb, ki jih je sprejel Parlament, za kar se moramo zahvaliti in čestitati gospodu Junckerju in vam, gospod Van Rompuy.
<P>
Druga raven je sprejemanje v očeh javnosti v posameznih državah članicah. Kako bi se počutile opozicijske stranke v naših državah, če bi jih zavezovale usmeritve politike, glede katerih se z njimi ni nihče posvetoval? Poglejmo, kaj se je včeraj zgodilo na irskih volitvah. Poglejmo današnjo volilno razpravo na Portugalskem. Edini način, da ta priporočila lahko dobijo politično legitimnost, je tako, da zagotovimo udeležbo nacionalnih parlamentov od vsega začetka prek procesa evropskega semestra, vendar pa sklepi Sveta te parlamente omenjajo samo bežno, v isti kategoriji kot regije, socialne partnerje in nevladne organizacije. Na kocki je precej več. Sprejete odločitve pomenijo, da moramo zdaj preučiti novo razsežnost evropske demokracije.
<P>
(Aplavz)
<SPEAKER ID="044" NAME="Udo Bullmann" AFFILIATION="S&amp;D">
(DE) Gospa predsednica, Svet in Komisija imata prav, ko predlagata konsolidacijo javnih proračunov v Evropi. Toda če pogledamo, kako deluje in bo delovala v prihodnosti, potem je razvidno, da so prizadeti napačni ljudje. Zapira se šole, učitelji izgubljajo svoja delovna mesta, raziskovalci se znajdejo na ulici in javne naložbe se zmanjšujejo ali stagnirajo.
<P>
Gospoda Van Rompuya in gospoda Barrosa bi vprašal: je to vaš namen? Seveda boste rekli, da nočete tega in da bodo izvedena zmanjšanja na drugih področjih. Moje vprašanje se zato glasi: kje bodo izvedena zmanjšanja? Moje najpomembnejše vprašanje se glasi: če menite, da je treba izvesti zmanjšanja drugje, zakaj potem osnutek, ki ga predlagate za sprejemanje odločitev v "šesterčku" za gospodarsko upravljanje, ne razlikuje med tem, ali država nabavi tanke ali orožje ali vlaga v pomoči potrebno nacionalno gospodarstvo ali pa vlaga v prihodnost Ali pa morda vloži v moderen sistem oskrbe z energijo ter izobraževanje in usposabljanje svojih otrok? Romano Prodi je nekoč dejal, da so ti osnutki neumni. Njegove besede danes še vedno veljajo, saj ni mogoče razlikovati med dobrimi in slabimi naložbami. Naša edina možnost je, da izboljšamo te osnutke, saj Evrope ni mogoče razumno upravljati, če ta razlikovanja niso mogoča.
<P>
Moje zadnje vprašanje se glasi: kje bomo našli prihodke, ki nam bodo omogočili nadaljnji izhod iz krize? Nenazadnje ne moremo zgolj privarčevati naše poti iz problema. Gospod Barroso, pričakujemo vaš predlog za davek na finančne transakcije, ki smo ga v tem parlamentu podprli z veliko večino. Dajte Evropi možnost in se izognite izgubljanju časa z dobronamernimi besedami.
<SPEAKER ID="045" NAME="Wolf Klinz" AFFILIATION="ALDE">
(DE) Gospa predsednica, gospod Barroso, gospod Van Rompuy, če vam pozorno prisluhnemo, dobimo občutek, da je vse v najlepšem redu: evro je varen, imamo nov pakt za stabilnost in rast, imamo evropski mehanizem za stabilnost in imamo pakt za evro plus.
<P>
Povsem jasno želim povedati: "Čeprav sem slišal sporočilo, nisem prepričan, da mu verjamem." Izpred oči ne smemo izgubiti izhodiščne točke za vse te razprave in ukrepe, namreč vedno večjega dolga nekaterih držav članic v evrskem območju, izgubo konkurenčnosti, gospodarska izkrivljanja in posledično primanjkljaja tekočega računa, ki ga je treba financirati.
<P>
Jasno je že, da številne države članice z najboljšo voljo ne bodo mogle izpolniti pogojev novega pakta za stabilnost in rast. Evropski mehanizem za stabilnost ne bo pomagal odpraviti gospodarskih izkrivljanj, ker se nihče ni resno spopadel z zamislijo, da bi lahko država članica v evrskem območju postala nesolventna, in ker bo možnost finančne pomoči evropskega mehanizma za stabilnost vodila k nadaljnji popustljivosti.
<P>
Tako imenovani strogi predpisi se bodo v praksi izkazali za sorazmerno nepomembne. Potreba po soglasnih resolucijah povzroča mešetarjenje, ki je bilo običajno v preteklosti. Pakt za evro je vse preveč nezavezujoč, da bi države v stiski izvajale daljnosežne reforme realnega gospodarstva.
<P>
Zato se bojim, da nam ne bo uspelo odpraviti temeljnega vzroka problema. Imeli bomo stalni instrument za zadolževanje, katerega parametre za posojila bo treba redno povečevati. To bo postala jama brez dna, državljani v državah, ki bodo morali poravnati račun, pa se bodo ponovno počutili prevarane. Zaradi tega se bo zaupanje javnosti v Evropo še dodatno zmanjšalo.
<SPEAKER ID="046" NAME="Derk Jan Eppink" AFFILIATION="ECR">
(NL) Gospa predsednica, imam osebno vprašanje za gospoda Van Rompuya. Vojna v Libiji se nadaljuje. Videli smo, da so nekdaj bili topli odnosi med libijskim voditeljem in evropskimi voditelji, ki so bili kot najboljši tovariši na igrišču.
<P>
Zadnjič sem vsem pokazal nekaj fotografij, vključno z vašo fotografijo, gospod Van Rompuy. Menim, da ste poštenjak, odkritosrčnež, celo v politiki. Ste dosledni. Zaradi tega sem opustil fotografije. V Lockerbieju je bilo ubitih na stotine ljudi, med njimi številni Evropejci, nato pa vidimo, kako se evropski voditelji sestajajo s tem morilcem. Ko sem vas videl, sem se počutil, kot bi me pustili na cedilu. Morda prav zato, ker ste v tem poklicu, med predsedniki vlad in predsedniki in drugimi izbranci. Vendar pa bi vam svetoval, da ostanete na trdnih tleh.
<P>
Evropa se mora postaviti na stran svobode. Bistvo tega projekta je svoboda, ki sta jo z gospodom Barrosom, ki je bil prav tako v zelo prijateljskih odnosih z gospodom Gadafijem, zanemarila, in zaradi tega se počutim, kot bi me pustili na cedilu.
<SPEAKER ID="047" NAME="Gunnar Hökmark" AFFILIATION="PPE">
Gospa predsednica, doslej smo se ukvarjali s krizo, zdaj pa moramo obravnavati temeljne probleme, ki so povzročili krizo - namreč veliki primanjkljaji in šibke javne finance.
<P>
Zato je reforma pakta za stabilnost in rast izredno pomembna ne samo za dosego ciljev, ampak tudi za verodostojnost v evropskih gospodarstvih. Spopasti se moramo tudi s problemi pomanjkanja konkurenčnosti in gospodarske rasti. To je glavna naloga, ki jo moramo opraviti, da bi se borili proti revščini in ustvarili delovna mesta, vendar pa tudi zagotovili blaginjo.
<P>
Seveda je temeljna naloga držav članic pri tem prestrukturiranje proračunov, dajanje prednosti socialni varnosti in naložbam v rast sočasno z zmanjšanjem primanjkljajev. Reformirati morajo trge, vključno s trgi dela in drugimi priložnostmi za mala in srednje velika podjetja.
<P>
To morajo storiti države članice - in še veliko več -, vendar pa izpostavimo tudi, kaj mora storiti Evropska unija. Biti moramo enako pripravljeni prestrukturirati proračun Evropske unije, kot zahtevamo od držav članic, ter zagotoviti, da dajemo prednost rasti in naložbam, raziskavam in znanosti ter odprtim trgom.
<P>
Zagotoviti moramo tudi reformo evropskega trga. Sedemdeset odstotkov evropskega gospodarstva je v storitvenem sektorju, vendar pa je direktiva o storitvah v tem pogledu nekoliko omejena. Prihodnost evropskega gospodarstva je v storitvenem sektorju in na znanju temelječem gospodarstvu. Odločno se zahteva, da Komisija predloži predloge, v skladu s katerimi bo notranji trg uporaben za celotno na znanju temelječe gospodarstvo. To je ključna zadeva pri tem, da Evropa postane vodilno na znanju temelječe gospodarstvo na svetu.
<SPEAKER ID="048" NAME="Pervenche Berès" AFFILIATION="S&amp;D">
(FR) Gospa predsednica, gospod Van Rompuy, gospod Barroso, kaj bo po tej krizi najmočnejše orožje Evropske unije, ko gre za svetovno konkurenco? Sami ste ga opredelili: strategija EU 2020.
<P>
Toda ko pogledam, kaj delate v smislu gospodarskega upravljanja, dobim občutek, da gre za popolno nasprotje. Če pogledamo pakt za stabilnost in gospodarsko upravljanje, se od strategije usklajevanja pomikate proti strategiji nadzora, zaradi česar je washingtonsko soglasje postalo bruseljsko soglasje. Ko govorite o strukturnih reformah, govorite o zmanjšanju plač in dvigu upokojitvene starosti.
<P>
Povedala vam bom o pravih strukturnih reformah, ki jih potrebujemo. Potrebujemo javne naložbe, zlasti v izobraževanje. Ali ste vedeli, da je med celotnim trajanjem lizbonske strategije polovica držav članic zmanjšala proračun, ki se potroši za izobraževanje? Ste jih zaradi tega kaznovali? Ali se zavedate, da Evropska unija ne bo nikoli izvajala strategije Evropa 2020, če ne bomo v prihodnosti združili naložb, če je, ko ocenjujete javno porabo držav članic, edini odhodek, ki ga obravnavate drugače, pri katerem upoštevate kakovost, ko države članice uvedejo pokojninske reforme, utemeljene na kapitalu, medtem ko ignorirate tiste, ki se nagibajo k prizadevanjem v zvezi z izobraževanjem?
<P>
Ko pogledam današnje razmere na Irskem, je nekaj zelo jasno. Iz dneva v dan se odločate o reševanju bank; medtem irske propadajo. To ni Evropska unija, ki jo hočemo. Ljubše bi mi bilo, če bi "rešili" Irce in ne njihove banke. Poleg tega ste, da bi rešili banke, iznašli "teste izjemnih situacij". Zdaj se mi zdi, da vsakič, ko smo soočeni s problemom, uvedemo teste izjemnih situacij. To so novi debatni krožki. Obstaja test izjemnih situacij za jedrsko energijo, test izjemnih situacij za banke; morda bo nekega dne obstajal celo test izjemnih situacij za Komisijo. Morda ga bomo predlagali. Vendar pa bi mi bilo osebno ljubše, če bi Komisija prevzela pobudo in bila tam, kjer mora biti.
<P>
Ko danes pogledam mnenja Evropske centralne banke, dobim občutek, da jo bolj skrbi to, kar ni vključeno v njen mandat, namreč ravni plač, kot pa uspešnost našega bančnega sistema in njegova učinkovitost pri uresničevanju javnih naložb, ki jih potrebujemo. Parlament je podal predloge o obdavčitvi finančnih transakcij in o evroobveznicah, vendar pa jih nočete preučiti.
<P>
Gospod Van Rompuy, gospod Barroso, čas je, da prisluhnete predlogom tega parlamenta, da bi zagotovili, da bo strategija, ki ste jo sprejeli, uspešna.
<SPEAKER ID="049" NAME="Lena Ek" AFFILIATION="ALDE">
(SV) Gospa predsednica, na svojem nedavnem zasedanju je Svet razpravljal tudi o varnosti jedrskih elektrarn in evropskih reaktorjev. To je tema, ki je zdaj predmet pogajanj v Parlamentu. Imeli bomo resolucijo, o kateri bomo glasovali v četrtek.
<P>
Menim, da je večina evropskih državljanov verjetno menila, da so testi izjemnih situacij že desetletja stvar postopka kot del varnostnih ukrepov v zvezi z jedrsko energijo. To ne drži. Predlog, ki ga je v svojih sklepih sprejel Svet, je prešibek. Testirati moramo ne samo tehnologijo in geografijo, ampak tudi varnostno kulturo in večplastna tveganja. Zagotoviti moramo odprtost in preglednost. Za vlade in nacionalne organe je povsem nesprejemljivo, da na tem področju preverjajo sami sebe. Vsekakor morajo obstajati neodvisni preverjanja, dejstva je treba dati v javnost in prevladati mora popolna preglednost pod okriljem Komisije. To je edini način, da to tehnologijo naredimo verodostojno za prihodnost. Ponoviti moramo pogajanja o institucionalni strukturi, ki je tako stara kot Evropska unija. Treba jo je posodobiti. Znotraj sistema moramo imeti evropske varnostne standarde in zagotoviti moramo, da tudi Svet poda predloge, ko bo šlo za energetsko učinkovitost, alternativne vire energije in časovni razpored zanje.
<SPEAKER ID="050" NAME="Vicky Ford" AFFILIATION="ECR">
Gospa predsednica, najpomembnejši sklep zasedanja Sveta ni bil privlačen za naslovnice. Navajal je, da mora enotni trg odigrati ključno vlogo pri zagotavljanju rasti.
<P>
Toda ali so vse to samo besede? V zvezi z gospodarskim upravljanjem že vidim kolege, ki hočejo razvodeneti pakt za stabilnost, in ko gre za podporo podjetjem, nismo veliko boljši.
<P>
Poslanci Evropskega parlamenta se združujejo in podpisujejo kampanje za kolesarje in dobro počutje konj, toda ko je šlo za kampanje za zmanjšanje birokracije za mala podjetja, se nas je pridružila samo tretjina in bil je tudi samo en podpis laburistov. Komisija obljublja sprostitev tveganega kapitala, kar je hvalevredno, vendar skorajda smešno glede na to, da je porabila vse lansko leto za to, da bi ga z zakonodajo v celoti spravila s trga.
<P>
Čas je za ukrepanje. Devet voditeljev držav je podpisalo listino o posebnih ukrepih za podjetja, trgovino, inovacije in naložbe. Pozivajo nas, naj izberemo rast. Jaz jo vsekakor bom.
<SPEAKER ID="051" NAME="Jaime Mayor Oreja" AFFILIATION="PPE">
(ES) Gospa predsednica, Evropski svet je sprejel vrsto ukrepov, ki zajemajo upravljanje, proračunsko racionalizacijo, konkurenčnost in tako dalje, in povedati moram, da gredo vsi v pravo smer.
<P>
16 točk Evropskega sveta je treba pripisati predvsem delu predsednika Van Rompuya in predsednika Barrosa, ki jima najprej čestitam, saj cenim - nekateri izmed nas cenijo -, kar sta storila kot voditelja institucij.
<P>
Problem pa je, da ne preživljamo samo finančne krize, ampak doživljamo tudi krizo zaupanja in politično krizo v Evropi in evropskih državah. Pri problemu ne gre samo za oceno dejanske gospodarske in tehnične vsebine Evropskega sveta. Sočasno z zasedanji Evropskega sveta potekajo evropske, nacionalne in regionalne volitve, vse to pa potrjuje naše bojazni. Sprejema se skrajna stališča. Nekatera izmed teh stališč se trenutno odražajo v oblikah nacionalizma. Zato se morate zelo dobro zavedati, da naš problem ni samo spopad s krizo, ampak tudi spopad s političnimi in socialnimi posledicami te krize.
<P>
Ni samo obdobje, kot je pravilno povedal kolega poslanec, ko imamo v Evropski uniji krizo med severom in jugom. Gre za nove čase in njihova posebna značilnost je, da se krize kopičijo in množijo ter se jih ne reši. Nepričakovano se pojavijo znotraj in tudi zunaj EU. Poleg tega ti novi časi v bistvu zahtevajo nove načine razmišljanja na ravni posameznikov in institucij, to pa je pomemben politični izziv, ki je pred nami.
<P>
Vsaka sprememba v osebnem načinu razmišljanja se začne prav s to osebo. Če je ta oseba poslanec ali poslanka tega parlamenta, mora povedati, kako se mora spremeniti Parlament, če naj se spopade z novimi časi. Enako velja za člane Komisije in Sveta; vsak izmed nas mora biti sposoben soočiti se s tem vprašanjem.
<P>
Vendar pa je v vsakem primeru najpomembnejše, da ne zaidemo s poti, saj se premikamo v pravo smer.
<SPEAKER ID="052" NAME="Antolín Sánchez Presedo" AFFILIATION="S&amp;D">
(ES) Gospa predsednica, predsedujoči Svetu, komisar, gospe in gospodje, to je prva kriza, ki je prizadela evrsko območje, in ko je prišlo do nje, nam je postalo jasno, da Evropska unija ni bila pripravljena na njeno reševanje.
<P>
Prišlo je do napak pri načrtovanju, kot so pomanjkljivo načrtovanje v zvezi s finančno pomočjo državam v evrskem območju, neučinkovitost pri izpolnjevanju obveznosti na področju javnih financ in konkurenčnosti ter povečanje makroekonomskih neravnovesij in razlik znotraj evrskega območja.
<P>
Videli smo, kako koraki, ki so bili storjeni, da bi na področju zunanje politike in varnosti imeli evropski glas, kljub zahtevam globalizacije niso bili podprti na področju gospodarstva. Našega gospodarskega potenciala ni bilo mogoče spremeniti v gospodarsko vodenje na svetovni ravni, neravnovesje med stebrom enotne valute in medvladnimi gospodarskimi stebri pa je postajalo vse očitnejše.
<P>
Če naj zagotovimo ustrezen odziv, moramo napredovati v zvezi s povezovanjem. Ne obstaja nacionalna pot iz krize, razen če so nekateri obtičali v napačnem stoletju. Zato je Evropski svet 24. in 25. marca naredil pomembne, celo presenetljive korake v pravo smer. Izvajanje evropskega semestra, sprejetje stalnega mehanizma za stabilnost, skupaj z obveznostmi, prevzetimi pred Parlamentom, vključno z zakonodajnim svežnjem, ki ga bo moral uravnotežiti Parlament, so vse koraki v pravo smer. Pakt za evro plus nedvomno predstavlja korak naprej, vendar pa je treba storiti še veliko. Kriza je še vedno tu, imamo 23 milijonov brezposelnih, na obzorju pa so še vedno veliki oblaki in pomembni izzivi, s katerimi se moramo spopasti.
<P>
Zato potrebujemo tridimenzionalni pakt z državljani Evrope, saj obstajajo meje varčevalne politike in moramo z naložbami spodbujati rast in zaposlovanje, da bi ponovno opredelili svoj gospodarski model in izpolnili cilje strategije Evropa 2020.
<P>
Politika davčne in finančne vzdržnosti zahteva evropski okvir tako na področju državnega dolga, kot tudi na področju dokapitalizacije finančnih organov, potrebujemo pa tudi pravi evropski socialni pakt za uvedbo izboljšane produktivnosti s socialnimi standardi, napredkom pri obdavčitvi in posodobitvijo države blaginje.
<SPEAKER ID="053" NAME="Ivo Strejček" AFFILIATION="ECR">
- (CS) Gospa predsednica, to, kar se je zgodilo na zasedanju Evropskega sveta 24. in 25. marca 2011, in vsebina besedila, ki je bilo sprejeto, kažeta na spodbujanje davčne enotnosti skozi zadnja vrata. Oblikovanje enotne valute evra in obdobje obstoja te valute obsega zgodovino preziranja gospodarskega prava, kršitve pravil, laži o obsegu javnofinančnega primanjkljaja in goljufanje v nacionalnih statistikah. Pakt za stabilnost in rast je bil sprejet kot zadnja možnost za spopad z razvpitimi kršitelji pravil, vsi pa so ga leta dolgo kršili. Sprašujem se, kako bi bilo lahko glede na različno naravo nacionalnih gospodarstev, različne stopnje inflacije in različne stopnje brezposelnosti v paktu za evro plus drugače? Menim, da je predlagana uskladitev osnove davka za pravne osebe posebno neprimerna.
<SPEAKER ID="054" NAME="Paulo Rangel" AFFILIATION="PPE">
(PT) Gospa predsednica, predsednik Sveta, predsednik Komisije, najprej bi vam seveda čestital za izide zasedanja Sveta 24. in 25. marca, zlasti za utrditev evropskega semestra, še veliko bolj pa za institucionalizacijo evropskega mehanizma za stabilnost in pakt evro plus, ki sta rezultat vrha evrskega območja z dne 11. marca.
<P>
Menim, da so to zelo pozitivni rezultati za Evropo, in sramotno je, da ta proces ni bil v celoti zaključen 24. in 25. marca. Menim, da bi bili, če bi dali ta znak, če bi države članice dale ta znak v Svetu in bi v celoti zaključili ta sveženj reforme sredstev, danes v trdnejšem položaju, da se soočimo z naslednjimi tremi do štirimi meseci, delno pa bi ublažili tudi učinke krize, ki jo trenutno preživljamo v moji državi Portugalski, o čemer moram prav tako povedati nekaj besed. Gre za to, da je portugalska socialnodemokratska stranka (PSD), ki je popolnoma vključena v skupino Evropske ljudske stranke (Krščanskih demokratov), popolnoma in v celoti pripravljena izpolniti vse zahteve in obveznosti, da bi bila del Evrope. To je tisto, kar smo delali, celo zdaj, ko so nastale težave v zvezi s kratkoročnim financiranjem. V nasprotju s tem, kar je storila vlada portugalske socialistične stranke (PS), je portugalska socialnodemokratska stranka pokazala svojo popolno pripravljenost, da Evropi zagotovi jamstva, ki so potrebna v okviru te krize. Zato bi, ne da bi v Evropski parlament vnašal domačo politiko, sporočil zavezanost portugalske socialnodemokratske stranke strogemu časovnemu razporedu, ki se ga bo morala po svojih volitvah 5. junija držati država, in njegovo popolno zagotavljanje.
<SPEAKER ID="055" NAME="Edit Herczog" AFFILIATION="S&amp;D">
(HU) Gospa predsednica, predsednik Komisije, predsednik Evropskega sveta, dogovor, dosežen na evropskem vrhu, je bil prvi pomembni politični uspeh sedanjega madžarskega predsedstva. Gre za predvsem konzervativni uspeh. Njegovo izvajanje je odvisno od enotnosti. Zaradi tega je obžalovanja vredno in zahteva pojasnitev, da štiri države s konzervativnimi vladami niso sprejele pakta za evro plus. Obžalovanja vredno in preračunljivo vedenje je priporočiti drugim nekaj, kar se nam kot predsedstvu ne zdi sprejemljivo za nas. Kdor izostane, zamudi priložnost. Država, katere cilj ni dosežek, utemeljen na znanju in konkurenčnosti, ampak nizke plače in zmagovanje davčne konkurence, bo tudi srednjeročno ostala ubožnica Evropske unije. Ker sem omenila davčno konkurenco, predsednik Komisije, predsednik Sveta, kako pojasnjujete, da Svet ni razpravljal o vprašanju davčnih oaz? Ali menite, da to ne predstavlja problema za evropske državljane? Motite se! Od Sveta in Komisije pričakujemo precej večji napredek.
<P>
Dovolite mi, da se posvetim tudi naravni nesreči na Japonskem in posledični industrijski katastrofi. Na Japonskem je umrlo 12.000 ljudi, 17.000 jih je pogrešanih, sto tisoče brez domov in na milijone brez dela. Evropska unija, za katero je solidarnost dobrina, mora pomagati. Nesreča je zamajala svetovne trge energije in surovin. Dolgo časa bo oblikovala politično in gospodarsko okolje. Nujno je izboljšati svetovno jedrsko varnost. Nujno moramo določiti pravila, ki to omogočajo. Nujno je spodbuditi naložbe v raziskave in razvoj ter okrepiti raznolikost v evropski energetski politiki. Predsednik Komisije in predsednik Sveta, ti cilji so bili oblikovani že v ciljih za leto 2020. Naloga Sveta in Komisije je, da zgradita pot, ki vodi sem, in ustvarita sredstva za to. Pri tem vam želimo veliko uspeha.
<SPEAKER ID="056" NAME="Anni Podimata" AFFILIATION="S&amp;D">
(EL) Gospa predsednica, ne da bi želela podcenjevati pomembnost nedavnih odločitev, ki jih je sprejel Evropski svet, je bilo za evropske odločitve v zadnjem letu značilno, da jih je bilo premalo in so bile prepozne. Tako ne mislim zato, ker ni prišlo do pomembnega napredka, ampak zato, ker ne moremo uporabiti preteklosti in tega, kar smo storili v preteklosti, za stabilizacijo in okrepitev evrskega območja kot našega današnjega merila; merilo mora biti naša učinkovitost pri reševanju krize. Vendar pa žal nismo učinkoviti, ko gre za trge - samo poglejte, kako so se v zadnjih nekaj dneh povišali stroški posojil za države v regiji, zlasti Portugalsko -, in žal nismo učinkoviti ali prepričljivi, ko gre za evropsko javnost, ki se ji vse bolj zdi, da je Evropa del problema in ne del rešitve.
<P>
Evropski parlament je v dveh nedavnih resolucijah enako kot pomembne osebnosti v celotnem političnem spektru poudaril, da moramo, če hočemo učinkovit in svetovni odgovor na krizo zadolženosti, resno razmisliti o možnosti za sistem za izdajo evroobveznic. Obenem nam večina v Evropskem svetu govori, da se to ne more zgoditi, ker bi v času krize ustvarilo moralno tveganje za davčno zdrave države. Medtem ko navajajo moralno tveganje, da bi sprožili kampanjo proti evroobveznicam, ustvarjajo moralno tveganje na račun držav s finančnimi težavami, ko uradno in brez oklevanja navajajo možnost nadzorovanega stečaja in sodelovanje posameznikov v delitvi stroškov, s čimer podaljšujejo krizo, saj stroške posojil vzdržujejo nepotrebno visoke.
<P>
Če resnično hočemo sodelovanje posameznikov in bolj pošteno delitev stroškov, potem moramo resno in prednostno preučiti vprašanje davka na finančne transakcije, tako da bi lahko nekaj prihodkov uporabili za financiranje stalnega mehanizma.
<SPEAKER ID="057" NAME="Andrey Kovatchev" AFFILIATION="PPE">
(BG) Gospa predsednica, gospod Barroso, gospod Van Rompuy, kriza, ki jo trenutno preživljamo, potrjuje potrebo po vizionarjih v Evropi ne samo med nosilci odločanja, ampak tudi med navadnimi državljani.
<P>
To je žalostno, vendar resnično. V letih rasti smo izgubili veliko časa in zamudili številne priložnosti. Uvedba enotne valute nedvomno predstavlja uspeh. Vendar pa je videti kot lepa hiša s poškodovano streho. Vselili smo se, ko je bilo suho, zdaj pa je prišel dež in pada na evrsko območje v obliki visoke ravni primanjkljaja in dolga z majhno kreditno sposobnostjo.
<P>
Pakt za evro plus in odločitve Sveta predstavljajo korak v pravo smer. Gospodarski semester je ukrep, ki bo našim gospodarstvom in proračunom zagotovil večjo usklajenost in vzdržljivost v finančnih krizah.
<P>
Zadovoljen sem z odločitvijo, da se bo 60 držav zunaj evrskega območja, vključno z mojo državo Bolgarijo, pridružilo paktu, da bi dejavno sodelovale v postopku sprejemanja odločitev o gospodarskih politikah ter Evropi omogočile, da se oddalji od različnih standardov in načel, to pa je zanje tudi pravilna odločitev.
<P>
Prepričan sem, da bo treba evropske gospodarske politike prejkoslej utemeljiti na metodi Skupnosti in ne medvladni metodi, na kateri je utemeljena zdaj. Morda ni daleč dan, ko bo potekala nova medvladna konferenca ali celo skupščina o vprašanjih gospodarskega in političnega upravljanja v Evropi.
<P>
Pozdravljam sklepe Sveta o zadevah v zvezi z Libijo. Evropska unija mora biti aktivno zavezana, ko gre za vzpostavitev demokracije po koncu spora in pomoč Libijcem pri izgradnji ustavne države in civilne družbe. To bo vsekakor poslalo znak tudi drugim državam v regiji, da Evropa podpira upravičene zahteve državljanov.
<P>
Evropa se mora iz krize v Libiji in celotnem arabskem svetu naučiti tudi lekcije. Kaj še lahko storimo za naše bližnje južne sosede? Ali lahko uporabimo svoje izkušnje iz vzhodnega partnerstva v sredozemski regiji?
<P>
Gospod Van Rompuy in gospod Barroso, Evropa potrebuje operativne sile za hitro posredovanje, ki lahko izvede misije pod zastavo Evropske unije. Potrebne so povečane zmogljivosti in povezovanje v smislu varnosti in obrambe, da bi dosegli ta cilj, ne da bi seveda podvajali ali nadomeščali Nato.
<SPEAKER ID="058" NAME="Frédéric Daerden" AFFILIATION="S&amp;D">
(FR) Gospa predsednica, v vaših sklepih je zadeva, glede katere se vsekakor strinjamo: strogo upravljanje. Nihče ne more biti proti njemu. Vendar pa strogo ne sme pomeniti ničelnega primanjkljaja ali varčevanja, ampak pametno porabo.
<P>
Ni treba reči, da je treba zboljšati potrebno konkurenčnost Unije, vendar pa zmanjšanje plač in zmanjšanje socialnih izdatkov ne smeta biti edini prilagodljivi spremenljivki. Konkurenčnost se ustvarja z naložbami v kvalifikacije, raziskave, odličnost in pomembne infrastrukture.
<P>
Vsi tu se strinjamo, da sta se Unija in evro znašla na prelomnici. Soočeni smo s tem, da moramo po eni strani izbrati model, v skladu s katerim se bomo obrnili drug proti drugemu in bodo posamezne države primerjale svojo konkurenčnost s sosednjo državo članico, preučile svojo boniteto na finančnih trgih in najmanjši možni prispevek k evropskemu proračunu, po drugi strani pa model, utemeljen na solidarnosti - edini sprejemljivi model -, v skladu s katerim se dviguje socialne standarde zlasti z ohranjanjem položaja socialnega dialoga in sindikatov, z minimalnimi socialnimi zahtevami po Evropi in mehanizmi za indeksacijo plač, ki so zaščitene, in v skladu s katerim solidarnost med generacijami zagotavlja pokojninski sistem, ki zagotavlja dovolj za dostojno življenje, kot je nedavno navedel Parlament.
<P>
Države članice zaradi Evropske centralne banke in njene okrepljene vloge ne bi smele občutiti pritiska finančnih trgov, imeti pa moramo tudi bolje urejene bonitetne agencije, model, utemeljen na solidarnosti, ki zagotavlja pravo socialno in ozemeljsko kohezijo v Evropi, zlasti s povečanjem evropskega proračuna, s temeljno reformo lastnih virov in uveljavitvijo davka na finančne transakcije.
<P>
Vaši sklepi temeljijo na jasni ideologiji, ki pravi, da sta dolg in primanjkljaj odgovorna za recesijo, medtem ko je pravi vzrok zanjo neodgovornost finančnih akterjev. Brez spremembe v ideološki prizmi znotraj Sveta se ne bomo rešili iz recesije, prav tako pa ne bomo ponovno vzpostavili zaupanja državljanov. Danes obstaja jasen demokratični primanjkljaj in če bosta Svet in Komisija še naprej podajala predloge, ki ne upoštevajo mnenja Parlamenta, bodo naši sodržavljani še toliko odločneje zavrnili naš projekt.
<SPEAKER ID="059" NAME="Marianne Thyssen" AFFILIATION="PPE">
(NL) Gospa predsednica, lani smo bili priča zelo težkemu delu in izvajanju številnih reform, da bi zagotovili, da lahko Evropska unija tudi v prihodnosti ostane družba, v kateri sta življenje in delo dobra in pravična. Zato se z veseljem pridružujem temu, kar so povedali kolegi poslanci, ko so pohvalili predsedstvo Evropskega sveta.
<P>
Če nadaljujem glede na to, kar so že povedali drugi poslanci, bi načela tri točke. Prva izmed njih zadeva stroške dela kot enega izmed dejavnikov, vključenih v politiko konkurence. Med finančno krizo sem predsednika Komisije in tudi predsednika Evropskega sveta pogosto slišala pohvalno govoriti o avtomatičnih stabilizatorjih. Namesto najvišjih in najnižjih točk bi ti zagotovili stabilnejše gospodarstvo z manjšo izgubo delovnih mest, kar se popolnoma sklada s socialnim tržnim gospodarstvom, kakršno hočemo biti. Vendar pa se nekateri zdaj bojijo, da bi pretirano osredotočanje na dejavnik stroškov dela v paktu za evro plus lahko preveč omejilo manevrski prostor za delovanje teh avtomatičnih stabilizatorjev. Moje vprašanje, gospod Van Rompuy, se glasi, kakšno je vaše mnenje o tem?
<P>
V zvezi z dejavnikom stroškov dela moram izpostaviti še drug pomislek. Vedno znova od sindikatov slišim, da se na področju določanja plač škodi avtonomiji držav članic in njihovih socialnih partnerjev ter da smo morda na poti k očitni kršitvi ureditve pristojnosti v skladu s Pogodbo. Moje vprašanje v zvezi s tem je, ali se tu resnično podajamo v tveganje ali pa je ta bojazen neutemeljena? Slišala bi rada tudi vašo analizo, gospod Van Rompuy, saj moramo pregnati ta dvojni strah, če je neutemeljen.
<P>
Nazadnje imam vprašanje glede skupnega okvira za izračun davčne osnove pravnih oseb. V sklepih spomladanskega vrha sem prebrala samo en stavek - samo enega - o tem, pa še ta je bil popolnoma brez zavez Evropskega sveta v zvezi s tem. Ali je zaključek, ki naj ga potegnem iz tega, da še vedno ne obstaja možnost dogovora za uvedbo tega skupnega okvira za izračun davčne osnove pravnih oseb in da so, ko gre za okrepljeno sodelovanje v zvezi s tem, najboljše, kar imamo, sanje? Vnaprej se vam zahvaljujem za odgovore.
<SPEAKER ID="060" NAME="Kriton Arsenis" AFFILIATION="S&amp;D">
(EL) Gospa predsednica, gospa Podimata je namesto mene izpostavila finančno vprašanje. Podal bom pripombe glede drugega zelo pomembnega vprašanja: vprašanja jedrske energije. Kaj nas je naučila Japonska? Dve stvari: prvič, da nihče nikoli ne more biti dovolj dobro pripravljen na naravne nesreče ali kombinacije naravnih nesreč in, drugič, da jedrska energija ni nikoli popolnoma varna.
<P>
Kaj delamo? Japonsko obtožujemo malomarnosti. Pravimo, da ni bila varna Japonska in ne jedrska energija. Pravimo, da bomo izvedli svoje preglede jedrskih elektrarn, da bi videli, katere niso varne in katere so, ter jih razvili. To pomeni, da se nismo naučili lekcij, ki jih ponuja Japonska. Na nesrečo nismo tako dobro pripravljeni kot Japonska; komajda imamo politiko civilne zaščite za čezmejne probleme, kot so jedrske nesreče.
<P>
Prenehati moramo s pozivanjem h gradnji novih jedrskih elektrarn. Vlagati moramo ne v razvoj jedrske energije, ampak v razvoj učinkovitosti fotovoltaike in drugih obnovljivih virov energije. Vpliv jedrske energije je čezmejen in Evropska unija je odgovorna zanj, zaradi česar, gospod Barroso in gospod Van Rompuy, bo to vajina zelo resna odgovornost, če nam ne bo uspelo sprejeti potrebnih varnostnih ukrepov za preprečitev druge nesreče.
<SPEAKER ID="061" NAME="Jacek Saryusz-Wolski" AFFILIATION="PPE">
Gospa predsednica, dotaknil bi se treh zadev. Prvič, menim, da je srečanje Sveta na vrhu glede na težavnost razmer in kontekst prineslo zelo pomembne in pozitivne rezultate. Pozdravljam formulo za vključujoč pakt za evro plus, odprt tistim, ki še niso člani evrskega območja, kot je dejal predsednik Van Rompuy.
<P>
Obenem pripravljamo varnostno mrežo evropskega mehanizma za stabilnost. Ali tega ne bi bili mogli upoštevati v obeh mehanizmih v paktu za evro plus, ki je obvezujoča zaveza spoštovanju določenih pravil vedenja v makroekonomski in makrofinančni politiki in tudi evropskem mehanizmu za stabilnost. Varnostna mreža mora biti odprta, tako da bosta konvergenca in tudi solidarnost, ki sta evropski mehanizem za stabilnost, vključujoči in ne izključujoči.
<P>
Moja druga pripomba zadeva sosedsko politiko. Zdi se, da preoblikujemo svojo sosedsko politiko. Spodbudo daje jug, vendar pa je pomembna za našo celotno sosedsko politiko. Upam, da bo - če preberemo dokumente baronice Ashton in gospoda Füleja - precej bolj družbeno usmerjena, bolj velikodušna s temi družbami in zahtevna do organov in vlad. Oddaljiti se moramo od kratkovidnih gospodarskih interesov in to politiko utemeljiti na človekovih pravicah in demokratičnem pristopu ter se od politike statusa quo premakniti k politiki prehoda. Toda ko bomo oblikovali to novo paradigmo, mora biti ta uporabna tudi za vzhod. Biti bi morali bolj utemeljeni na človekovih pravicah in demokraciji ter bolj kot zdaj usmerjeni k družbi in manj k oblasti.
<P>
Moja tretja točka zadeva EU in Nato. V Libiji smo priča novi izkušnji sodelovanja EU in Nata, ki predstavlja odnos, ki ga še ne razumemo popolnoma. Imamo tudi stare izkušnje v Afganistanu, ki niso vedno dobre. Obenem je ta odnos pomemben. Potrudimo se, da bo tokrat uspešen.
<SPEAKER ID="062" NAME="Arturs Krišjānis Kariņš" AFFILIATION="PPE">
(LV) Gospa predsednica, gospe in gospodje, menim, da moramo potegniti jasno ločnico med preteklostjo in sedanjostjo. Kar zadeva preteklost, moram povedati, da je treba najti ločeno rešitev za posebna primera Grčije in Irske. Menim, da moramo omogočiti odpis izgub s strukturiranim načrtom, da bi se ti družbi lahko ponovno postavili na noge. Ni prav, da se še naprej kaznuje davkoplačevalce v teh državah za napake, ki jih je dejansko storil zasebni sektor, zlasti banke. Kar zadeva prihodnost, moramo preučiti, kar je pravzaprav naš cilj za Evropo. Ta cilj je zagotavljanje stabilne rasti. Toda potrebno sredstvo za zagotavljanje stabilne rasti je, o tem pa se razpravlja tudi v Svetu, zagotavljanje nizke stopnje vladnega dolga.
<P>
Kaj bo zagotovil nizek ali majhen vladni dolg? Zagotovil bo zaupanje finančnega trga v te države, kar bo zagotovilo nizke obrestne mere, tako da si bodo podjetja v teh državah ponovno opomogla in se razvila. Ko se bodo podjetja razvila, bodo sledile naložbe. Z naložbami bodo prišla delovna mesta, ki so bistvena za nas v Evropi. Ta proces, namreč zmanjševanje vladnih izdatkov, tako da je stopnja dolga nizka, pa poleg tega ne izključuje naložb.
<P>
Več poslancev je omenilo, da so naložbe bistvene, da se ne moremo, kot pravijo, "privarčevati" iz te krize, da moramo vlagati. Izrecno lahko navedem primer moje države Latvije, ki v zadnjih dveh letih ni sprejela samo znatnih varčevalnih ukrepov, ampak je leto, leta 2011, razporedila tretjino nacionalnega proračuna za naložbe v javni sektor. Torej je mogoče. V prihodnosti moramo iti po tej poti, da bi se izognili temu, da pridemo tja, kamor smo prišli danes. Zahvaljujem se vam za pozornost.
<SPEAKER ID="063" NAME="Marian-Jean Marinescu" AFFILIATION="PPE">
(RO) Gospa predsednica, Evropski svet je s sprejetjem odločitve o spremembi Pogodbe o delovanju Evropske unije storil pomemben korak v smeri vzpostavitve evropskega mehanizma za stabilnost.
<P>
Prihodnji mehanizem bo zagotovil stabilen, dosleden odziv na vse razmere, v katerih bo evrsko območje destabilizirano. Odlično je imeti takšen mehanizem. Vendar pa je najbolje, da se ne znajdemo v takšnih razmerah, kar pomeni, da je treba tudi disciplinske ukrepe, ki jih določajo določbe o gospodarskem upravljanju, uporabljati dosledno. Vse države članice morajo pripomoči k ohranjanju stabilnosti ne glede na to, ali so članice evrskega območja ali ne. Zato je oblikovanje pakta za evro plus, ki so se mu pridružile tudi države zunaj evrskega območja, vključno z Romunijo, izredno pozitiven razvoj.
<P>
Izvajanje evropskega semestra bo z izboljšanjem konkurenčnosti, zmanjšanjem birokracije, spodbujanjem izobraževanja in krepitvijo delovne sile pripomoglo k usklajevanju evropske gospodarske politike. Vendar pa je treba te prednostne naloge zelo hitro spremeniti v posebne domače ukrepe.
<P>
Uspeh novih evropskih strukturnih reform je tesno povezan s krepitvijo enotnega trga. Unija potrebuje strategijo, ki bo pripomogla k ustvarjanju delovnih mest in zmanjšala primanjkljaje na trgu dela EU.
<P>
Pozdravljam namero Komisije, da predstavi akt o enotnem trgu, ki naj bi bil sprejet konec leta 2012. Vendar pa moram z obžalovanjem povedati, da prednostni ukrepi, ki bodo dali nov zagon enotnemu trgu in konkurenčnosti, ne vključujejo omembe potrebe po zagotovitvi prostega pretoka vseh evropskih delavcev, ampak se osredotoča samo na prosti pretok storitev.
<SPEAKER ID="064" NAME="Simon Busuttil" AFFILIATION="PPE">
(MT) Gospa predsednica, ljudje, ki bežijo pred vojno v Libiji, zdaj prihajajo v Evropo, predvsem na Lampeduso in Malto. V moji državi imajo ljudje dva pomisleka.
<P>
Prvič, ne vedo, koliko ljudi bo prišlo. To je bojazen, ki je ni mogoče odpraviti, ker ne vemo, koliko ljudi bo prišlo v Evropo. Drugič, ljudje so zelo zaskrbljeni zaradi negotovosti glede tega, ali je Evropa tudi tokrat pripravljena pomagati. To je bojazen, na katero se lahko odzovemo in se nanjo moramo odzvati, saj v naši zakonodaji v Direktivi št. 55 iz leta 2011 že obstaja solidarnostni mehanizem. To, kar moramo storiti, je, da da uporabimo.
<P>
Zdi se, da Komisija navaja dva razloga, da ga ni uporabila. Prvič, da v Svetu ministrov ni večine. Predsednika Barossa pozivam, naj tega ne navaja kot razlog. Komisija mora pokazati politično vodstvo in prevzeti politično pobudo ter podati predlog o uporabi tega mehanizma.
<P>
Komisija navaja tudi, da številke še niso dovolj visoke. Vendar pa moramo biti previdni. Morda so majhne za Evropo kot celoto, toda zelo velike za posamezno državo, od katere se pričakuje, da jih bo namestila popolnoma sama.
<P>
Zato neposredno pozivam predsednika Barrosa, naj uporabi solidarnostni mehanizem, in predsednika Van Rompuya, naj Svetu ministrov pove, naj pokaže konkretno solidarnost.
<SPEAKER ID="065" NAME="Tunne Kelam" AFFILIATION="PPE">
Gospa predsednica, izide Evropskega sveta bi lahko imeli za politično in institucionalno zadovoljive, vendar pa je sporočilo današnje razprave, da kriza ni končana. Predsednik Barroso je povedal, da gospodarske razmere ostajajo težke in negotove, gospod Verhofstadt je potrdil, da zapolnjujemo luknje, vendar pa kriza ni bila končana, in predsednik Van Rompuy je povedal, da problemi ostajajo.
<P>
To je posledica preteklih napak in pomanjkanja ustreznih instrumentov. Potegniti moramo zaključke, kako je prišlo do teh preteklih napak in kako so bili ustvarjeni vrtoglavo breme dolgov in primanjkljaji. Kaj je bilo narobe s politikami držav članic in institucijami EU? Brez temeljite analize in sklepov, ki morajo postati zaveza za vse vpletene, se ne moremo izogniti ponavljanju enakih napak. Osrednja zadeva ostaja okrepitev konkurenčnosti. Upam, da bo novi akt Komisije o enotnem trgu resnično ambiciozen. Vsaj tema o enotnem digitalnem trgu se je prebila med prednostne naloge EU.
<P>
Nenazadnje bo ta teden potrjena nova estonska vlada. Na nedavnih volitvah so estonski volivci pokazali protievropske težnje in kljub velikim zmanjšanjem proračuna z veliko večino ponovno izvolili obstoječo vlado...
<P>
(Predsednica je prekinila govornika)
<SPEAKER ID="066" NAME="Mairead McGuinness" AFFILIATION="PPE">
Gospa predsednica, pohvaliti je treba številne sklepe Sveta, ko smo zazrti v prihodnost - morda ne toliko, ko obravnavamo sedanjost in preteklost.
<P>
Zanimale so me pripombe Catherine Day, visoke uradnice Komisije, ki jih je prejšnji teden podala na Irskem, kjer je povedala, da je Irska izgubila naklonjenost. Upam, da ne velja enako tudi za nas posameznike, upam pa tudi, da bi Irska glede na rezultate testov izjemnih situacij in zelo odločno ukrepanje nove vlade ponovno pridobila naklonjenost. Prav tako upam, da bodo naklonjenost ponovno pridobili naši ljudje, ki so zelo obupani in razočarani zaradi občutka, da za preostalo Evropo nosijo zelo težko breme.
<P>
Tiste, ki zaradi neprimernega vedenja posameznih držav in državljanov jezno žugajo s prstom, bi prosila, naj se spomnijo, da so se zabavi pridružili tudi drugi - govorim o evropskih bankah, ki so se hotele okoristiti z razcvetom, do katerega ni prišlo samo na Irskem, ampak tudi drugod.
<P>
Vendar pa je v irskih medijih danes zjutraj posvetil žarek upanja. Vidim, da svetovni finančni velikani spričo testov izjemnih situacij podpirajo naše gospodarstvo, in upam, da se bodo zavedli, da so Irci rešili problem za preostalo Evropo, in nam bodo pokazali nujno potrebno solidarnost v zvezi z obrestnimi merami.
<SPEAKER ID="067" NAME="Jörg Leichtfried" AFFILIATION="S&amp;D">
(DE) Gospa predsednica, gospod Barroso, gospod Van Rompuy, zastavil bi vam nekaj vprašanj. Dobro je, da je bil dosežen dogovor. Dobro je, da bosta evropsko gospodarstvo in evropska valuta zdaj bolje zaščitena. Toda ali je zaščita sama po sebi dovolj? Ni treba iti dlje? Ali ni treba spodbuditi ponovnega vzpona, da bi lahko ohranili, kar ščitimo? Menim, da se dela premalo in da se uporablja napačna strategija.
<P>
Zakaj Evropska unija vlaga v izvoz kumar, banan in žive živine, namesto v univerze, kraje za učenje in šole? To je nekaj, kar moramo preučiti. Ker pravite, da za to nimamo denarja, je morda potrebna reorganizacija. Preučiti moramo, ali potrebujemo nove vire prihodka, v primeru česar nam ni treba iskati nič dlje od tistih, ki so vedno imeli koristi od teh nezaslišanih razmer.
<P>
Gospod Barroso, kaj je pravi razlog za nasprotovanje vaše Komisije davku na finančne transakcije? Prosim, odgovorite mi na to vprašanje. Enkrat za vselej se morate odločiti, ali ste na strani finančne industrije ali naših državljanov.
<SPEAKER ID="068" NAME="Jean-Pierre Audy" AFFILIATION="PPE">
(FR) Gospa predsednica, gospod Van Rompuy, gospod Barroso, predsednikom političnih skupin bi se zahvalil, da so odpovedali svoje zasedanje konference predsednikov, da bi ta razprava v skladu s členom 15 lahko potekala na plenarnem zasedanju.
<P>
V zvezi z mehanizmom za stabilnost bi se navezal na to, kar je povedal gospod Lamassoure, in načel vprašanje političnega nadzora in zlasti vprašanje urejanja tega mehanizma ter bi rad ugotovil, kdo bo odobril razrešnico glede izvrševanja proračuna za ta finančni instrument.
<P>
Svoj govor bom zaključil z vprašanjem, ali ni prišel trenutek, da nam Komisija zagotovi celovito poročilo o javni podpori kreditnim institucijam ter predvsem o vseh finančnih tokovih in državnem dolgu.
<P>
Nazadnje predlagam, da preučimo možnost ustanovitve evropske javne bonitetne agencije, da bi se lotili najpomembnejših problemov, ki jih imamo z zasebnimi agencijami, saj je bonitetna ocena države precej drugačna od bonitetne ocene zasebnega podjetja.
<SPEAKER ID="069" NAME="Enrique Guerrero Salom" AFFILIATION="S&amp;D">
(ES) Gospa predsednica, na začetku svojega govora je gospod Van Rompuy poudaril, da so v 49 dneh potekala tri zasedanja Evropskega sveta, na katerih so se sprejemale odločitve, in vrh Evropskega sveta. Z drugimi besedami, kar je prej bil dogodek, ki je potekal vsake tri mesece ali vsakih šest mesecev, je zdaj postal običajen način upravljanja Unije, da bi zagotovili takojšen odziv na sedanje izzive.
<P>
Vendar pa so za temi sedanjimi izzivi prihodnja obzorja Unije, obzorja Unije pa so odvisna od naše konkurenčne sposobnosti. Kakšna sredstva imamo v tem trenutku za ustvarjanje znanja? Imamo nekaj najboljših univerz na svetu, za raziskave in razvoj namenjamo manjši delež dohodka kot države v vzponu in razvite države in obenem naša podjetja igrajo zelo majhno vlogo v raziskavah.
<P>
Z usklajevanjem med evropskimi univerzami in z učnimi načrti, ki ustvarjajo odličnost in sodelovanje, moramo pridobiti evropsko razsežnost.
<SPEAKER ID="070" NAME="Graham Watson" AFFILIATION="ALDE">
Gospa predsednica, predsednik Sveta in predsednik Komisije sta govorila o paktu za evro plus in enotnem trgu. Imam vprašanje o obeh.
<P>
Ali se strinjata s predsednikom Evropske centralne banke, da bo potreben precej večji evropski mehanizem za stabilnost? Če se ne strinjata, ali se ne strinjata samo zato, ker lahko pravi strokovnjaki v javnosti redko priznajo tisto, kar zasebno vedo, da je res?
<P>
Edina udeleženka na enotnem trgu, ki stoodstotno izvaja pravila, je Norveška. Ker resnični test izjemnih situacij v krizi, s katero se soočamo, ne bo namenjen bankam ali jedrskim objektom, ampak solidarnosti držav članic Evropske unije, ali predsednik Komisije in predsednik Sveta menita, da obstajajo dobre možnosti za večjo solidarnost, kot smo ji bili priča v preteklosti?
<SPEAKER ID="071" NAME="Jaroslav Paška" AFFILIATION="EFD">
- (SK) Gospa predsednica, ena izmed tem pogajanj na zasedanju Sveta Evropske unije je bila opredelitev novega kriznega mehanizma evrskega območja. Čeprav so prisotni voditelji vlad dosegli dogovor o izdaji evroobveznic s fiksno obrestno mero, se zdi, da bodo glede njene končne oblike potrebni nadaljnji pogovori s strokovnjaki iz njihovih držav. Ko se je slovaška predsednica vlade gospa Radičová vrnila domov iz Bruslja, je ugotovila, da za stališče, ki ga je zavzela v pogajanjih v Svetu, nima zadostne podpore v nacionalnem parlamentu.
<P>
Brez ustreznega in natančnega dokončanja mehanizma za urejanje stečaja nesolventnih držav, ki se ga bo uporabljalo v okviru evrskega območja, bo predlagani stalni mehanizem namesto tega postal stalni instrument za evropsko zadolženost. Zaradi tega ga noben odgovoren nacionalni parlament ne more sprejeti v takšni obliki. Zato bi vas pozval, gospod predsednik Sveta Evropske unije, da v političnih predlogih bolj upoštevate strokovna mnenja.
<SPEAKER ID="072" NAME="Andrew Henry William Brons" AFFILIATION="NI">
Gospa predsednica, odstavek 5 poročila z zasedanja navaja, da bodo predlagani politični ukrepi za odpravo škodljivih in vztrajnih makroekonomskih neravnovesij ter izboljšanje konkurenčnosti, vendar pa se v uvodu govori o spodbujanju trgovine s tretjimi državami.
<P>
Uvoz iz tretjih držav, zlasti iz tako imenovanih gospodarstev v vzponu, je najpomembnejši vzrok za trgovinska neravnovesja in konkurenčno nesposobnost. Za razvita gospodarstva bi bilo nemogoče konkurirati z uvoženimi proizvodi iz teh držav, ne da bi naše plače znižali na njihovo raven.
<P>
Na to se dejansko namiguje v delu na strani 16 o spodbujanju konkurenčnosti. Navaja, da "se bodo izvedle ocene razvoja plač in produktivnosti in potreb po konkurenčni prilagoditvi". Kaj to sploh pomeni?
<P>
Pomeni lahko samo eno. Plače je treba prilagoditi navzdol, da bi bili proizvodi konkurenčni proizvodom gospodarstev v vzponu. Medtem ko so načela, kot je svobodna trgovina, nedotakljiva, se zdi, da so gospodarski interesi evropskih delavcev nebistveni.
<SPEAKER ID="073" NAME="Seán Kelly" AFFILIATION="PPE">
Gospa predsednica, ne maram slediti nekomu ali biti zavezan komur koli, prav tako pa tega ne marajo Irci - neodvisni ljudje. Zaradi tega je nedavno reševanje EU in MDS Irce močno prizadelo. Vendar pa se ne strinjam z mnenjem, da je zanj kriva Evropa. Do tega je v glavnem prišlo zaradi irskih bank kot delniških družb, regulatorja in vlade, ne pa zaradi Ircev - vendar pa so zdaj Irci prisiljeni plačati ceno, breme pa je preveliko.
<P>
Zaradi tega bi pozval k dvema stvarema: prvič, da se zniža obrestno mero, komisarju Rehnu in predsedniku Barrosu pa bi se zahvalil za njuna tovrstna prizadevanja. Drugič, menim, da bodo morali ceno plačati imetniki obveznic - če si že ne zaslužijo popolnega odbitka, pa vsaj delnega. Posameznikom se ne zagotavlja naložb brez obrestnih mer, prav tako pa se jih ne bi smelo imetnikom obveznic. Če bi storili ti dve stvari, potem bi morda lahko napredovali.
<SPEAKER ID="074" NAME="Marc Tarabella" AFFILIATION="S&amp;D">
(FR) Gospa predsednica, gospod Van Rompuy, gospod Barroso, gospe in gospodje, sklepi Sveta o gospodarski politiki in pakt za evro plus odpirata pravo evropsko Pandorino skrinjico, iz katere bodo prišli samo problemi, evropski državljani pa se bodo morali soočiti z njimi. Dvom v socialno varstvo in indeksacijo plač, povezovanje produktivnosti in plač, zmanjšana nakupna moč in povišanje pokojninske starosti so samo nekateri primeri varčevalne krize, ki je pred nami. Zgrožen sem, da se Svet iz krize očitno ni naučil nobene lekcije.
<P>
Vsekakor potrebujemo politiko, utemeljeno na proračunski odgovornosti in strogosti, tega nihče ne zanika, vendar pa ne smemo vztrajati, da si prizadevajo samo državljani, saj so oni naša edina priložnost, da se rešimo iz krize. Vse prehitro pozabljate na finančni in bančni sektor, ki morata prav tako prispevati k tem ključnim prizadevanjem in morata predvsem delovati odgovorneje.
<P>
Kdaj bomo končno videli davek na finančne transakcije? V času, ko je 16 milijonov Evropejcev brez dela, cene hitro naraščajo in špekulativni šoki pretresajo celino, Svet nalaga breme žrtvovanja na delavce, namesto na kapital, to pa je nesprejemljivo.
<SPEAKER ID="075" NAME="Csaba Sándor Tabajdi" AFFILIATION="S&amp;D">
(HU) Gospa predsednica, predsednik Van Rompuy je pakt za evro plus ocenil kot novo stopnjo prihodnjega gospodarskega usklajevanja, in to je resnično popolnoma novo obdobje na področju makroekonomskega usklajevanja. Predsednik vlade Viktor Orbán, predsedujoči Svetu Evropske unije, nanj gleda podobno in ga opisuje kot steber prihodnjega evropskega gospodarskega sistema. Obenem je obžalovanja vredno, da ime Madžarske ni bilo med imeni, ki jih je naštel predsednik Van Rompuy, saj Madžarska žal ne sodeluje v paktu za evro plus. Zelo veliko madžarskih državljanov in ekonomistov ne razume, zakaj se je madžarska vlada odločila tako, saj je Madžarska majhna država z odprtim gospodarstvom, argument, da bi to oviralo davčno konkurenco, pa je neutemeljen, saj gre samo za uskladitev davčne osnove pravnih oseb. Sramota je, da je Madžarska zamudila to priložnost.
<SPEAKER ID="076" NAME="Franz Obermayr" AFFILIATION="NI">
(DE) Gospa predsednica, EU je mojstrica zavlačevanja. Desetletja dolgo se je z Gadafijem ravnalo kot z resnim partnerjem, desetletja dolgo se je nevarnosti jedrske energije pometalo pod preprogo, zdaj pa denar usmerjamo v varnostno mrežo, ki očitno ne deluje. Zakaj ljudje ne morejo videti, da krize evra ni mogoče rešiti z varnostno mrežo? Najprej Grčijo in zdaj Portugalsko so ameriške bonitetne agencije razporedile navzdol in reševalni sveženj zdaj koristi samo bankam in špekulantom, ki špekulirajo z državami članicami evrskega območja, ki so v stečaju.
<P>
Zato pravim, da je čas, da zaključimo varnostno mrežo in potegnemo črto pod načrti za evroobveznice. Če bodo države v stečaju ostale v evrskem območju, bo to zaznamovalo začetek konca evra. Zaradi tega bi bilo bolje, če bi uporabili milijarde, dodeljene reševalnim svežnjem, da s trajnostnimi lokalnimi projekti ustavimo tok beguncev iz severne Afrike ali zagotovimo resnično neodvisnost od jedrske energije. To bi vsekakor predstavljalo boljšo naložbo kot zapravljanje denarja v igralnicah mednarodnih bonitetnih agencij.
<SPEAKER ID="077" NAME="Ana Gomes" AFFILIATION="S&amp;D">
(PT) Gospa predsednica, tisti, ki Portugalsko potiskajo v to domnevno pomoč, v resnici nočejo pomagati, ampak hočejo zaslužiti z našim polomom in polomom evra. Tako pa je zato, ker je v tej Evropi, v kateri so solidarnost, kohezija in metoda Skupnosti postale prazne besede, ta domnevna pomoč namenjena samo plačilu bankam, ki so nas potisnile v vrtinec dolga, ki nas sedaj vleče navzdol, vse to na račun javnosti, z neoliberalnimi ukrepi pakta za evro plus, brez naložb za ponovni zagon rasti in zaposlovanja, brez evroobveznic, brez davka na finančne transakcije in brez ukrepov za obravnavanje makroekonomskih neravnovesij, ki uničujejo evro.
<P>
V tej Evropi, v kateri obstajajo banke, ki so prevelike, da bi propadle, vendar pa lahko propadejo države in narodi, niti slepota niti interesi ne pojasnjujejo dejstva, da sta Komisija in Svet opustila ukrepanje proti davčnim oazam. Ali bo mogoče počistiti, urediti in nadzorovati finančni sistem, obenem pa dopustiti, da bodo črne luknje, ki so bistvene za korupcijo, davčne goljufije in izogibanje obdavčenju, in organizirani kriminal ostali nedotakljivi?
<SPEAKER ID="078" NAME="Monika Flašíková Beňová" AFFILIATION="S&amp;D">
- (SK) Gospa predsednica, najprej bi pozornost pritegnila k nepravilni podlagi sklepov zasedanja Sveta, saj imamo gospodarsko rast, obenem pa moramo varčevati. Obsedenost z javnofinančno konsolidacijo v obdobju krize se lahko za nas izkaže za usodno. Naša nedvoumna prednostna naloga mora biti ponovna vzpostavitev zaposlovanja in trajnostne gospodarske rasti.
<P>
Gospe in gospodje, državljani so tisti, ki nosijo glavno breme krize. Po eni strani izgubljajo delovna mesta in so jih močno prizadela vladna zmanjšanja stroškov, poleg tega pa jim grozi še, da bo denar, potreben za okrepitev evroobveznic, prišel izključno od njihovih davkov. Akterji v finančnem sektorju so tisti, ki bi morali prevzeti glavno vlogo pri krepitvi eroobveznic.
<P>
Gospa predsednica, predsednik Komisije, Evropa zdaj potrebuje uskladitev gospodarskih in socialnih politik s ciljem spodbujanja zaposlovanja in rešitve iz krize. Potrebujemo tudi jasen dogovor glede zaščite evra, pri čemer mora vlogo odigrati tudi zasebni finančni sektor.
<SPEAKER ID="079" NAME="Angelika Werthmann" AFFILIATION="NI">
(DE) Gospa predsednica, pregled Pogodbe je vodil k oblikovanju evropskega mehanizma za stabilnost. Ponovno pozivam vse, naj spoštujejo veljavna merila. Nenazadnje je postavitev druge države članice in njenih državljanov na strelno črto neodgovorno v okviru prevladujoče, vztrajajoče strukturne krize. Evropski mehanizem za stabilnost je opravičljiv samo, če vse države izpolnjujejo svoje proračunske obveznosti in se strinjajo z izvajanjem stroškovne učinkovitosti.
<P>
Kriza na Japonskem nam je pokazala, kako "varna" je lahko jedrska energija. Narava je močnejša sila od človeka. Glede na zgodovino Černobila lahko samo upamo, da se bo k testom izjemnih situacij pristopilo previdneje kot k najvišjim vrednostim, uveljavljenim prejšnji teden. Čas je, da končamo z jedrsko energijo. Osredotočimo se končno na obnovljive vire energije. Projekt podmorskega kabla za elektriko NorGer bi lahko na primer nadomestil 60 jedrskih elektrarn.
<SPEAKER ID="080" NAME="Zigmantas Balčytis" AFFILIATION="S&amp;D">
(LT) Gospa predsednica, pozdravljam dejstvo, da je Evropskemu svetu uspelo doseči dogovor o določenih vprašanjih, ki so posebno pomembna za Evropo. Kot eno izmed prednostnih nalog bi izpostavil vprašanje evropskega semestra in njegov pomen. Menim, da je treba prednost dati ponovni vzpostavitvi verodostojnih proračunov držav članic in socialni pravičnosti ter davčni vzdržnosti, to pa bi ustvarilo pogoje za stabilnost in hitrejšo oživitev gospodarstev držav članic. Zelo pomembno je, da prizadevanja za konsolidacijo dopolnjujejo strukturne reforme, zlasti pri izvajanju prednostnih nalog v Evropski uniji, določenih v strategiji Evropa 2020. Posebno pomembno vlogo mora igrati tudi Komisija, ki mora zelo odgovorno nadzorovati ukrepe držav članic in spremljati izvajanje posebnih ukrepov v skladu z nacionalnimi programi za stabilnost in konvergenco. Poleg tega ostaja velika zaskrbljenost zaradi vedenja Evropske centralne banke, sveta in Evropske komisije spričo razmer, s katerimi so soočene komercialne banke, in tudi zaradi ukrepanja tujih bonitetnih agencij.
<SPEAKER ID="081" NAME="José Manuel Barroso">
predsednik Komisije. - (FR) Gospa predsednica, spoštovani poslanci, glede na oceno zadnjega Evropskega sveta menim, da je bila analiza, ki sem jo predložil, precej dobro uravnotežena in razumna.
<P>
Menim, da je prav priznati, da smo glede strukture dosegli pomemben napredek. Če primerjamo, kar imamo zdaj, s tem, česar prej nismo imeli, je to nedvomno pomemben korak naprej. Prišlo je na primer do oblikovanja stalnega mehanizma za stabilnost, ki ni predviden niti v Pogodbi. Poleg tega je Parlament z veliko večino podprl omejeno reformo Pogodbe, da bi se vzpostavil nov instrument, instrument, ki ga prej ni bilo.
<P>
Zato bodimo razumsko iskreni v naši oceni. Menim, da je prišlo do velikega napredka v smislu odzivanja na krizo, v smislu lekcij, ki smo se jih naučili v zvezi s pomanjkljivostmi, ki smo jim bili bodisi na instrumentalni bodisi na politični ravni priča v preteklosti. Vendar pa sem obenem pravzaprav zelo jasno povedal, da to morda ne bo zadostovalo. Eno je imeti strukturo, arhitekturo, drugo pa imeti politike, ki jih je treba izvajati. Pravi preskus bo ugotoviti, kaj lahko vlade in tudi naše institucije zagotovijo v smislu vsebine. Vsebina je pomembnejša od instrumentov.
<P>
Vendar pa sem vam obenem zelo pregledno povedal, da bi si Komisija, ko govorimo o ambicijah, na nekaterih področjih želela iti dlje. Poudarili smo na primer dejstvo, da smo se v zvezi s stalnim mehanizmom za stabilnost zavzemali za večjo prožnost. Žal ni bilo mogoče doseči dogovora o tej višji stopnji ambicij. Glede na povedano menim, da bi bilo napačno zavreči dosežke, do katerih smo prišli.
<P>
Če ostanem pri temi ambicij, bi poudaril ta pomemben vidik, saj so nekateri predlagali, naj Komisija predloži druge predloge. Pravzaprav je Komisija že predlagala vse, kar ste rekli. 9. maja 2010 je Komisija - komisar Rehn in jaz - predložila zakonodajni predlog v zvezi s celovitim pristopom Skupnosti k mehanizmu za stabilnost.
<P>
Predlagali smo na primer združitev upravljanja dolgov, kar se omenja kot skupna in solidarna jamstva. To so naše države članice zavrnile. Ne vi, vendar pa je pridobitev odobritve držav članic ključna, gospod Verhofstadt. Besedilo smo predstavili na vrhu evrskega območja. Zavrnila ga je velika večina držav članic. Takšna je stvarnost.
<P>
Glede posebne zadeve popolnega soglasja ali večinskega pravila za stalni mehanizem za stabilnost, sem sam predlagal slednje; v prisotnosti predsednika Evropskega sveta in nekaterih voditeljev držav ali vlad sem vztrajal, naj sprejmejo pravilo kvalificirane večine. Vendar je bilo to zavrnjeno.
<P>
Seveda lahko vedno vztrajamo, vendar pa morajo biti določbe jasne in točno morate vedeti, na koga nasloviti zahteve. Komisija je podala ambiciozne predloge na primer v zvezi s testi izjemnih situacij; Evropska komisija in Evropska centralna banka sta predlagali verodostojne in pregledne teste za evropsko banko.
<P>
O evroobveznicah Komisija po mojem mnenju govori že vsaj 30 let. Nekatere naše države članice so jih zavrnile. Sam sem predlagal - in povem vam lahko, da bom enako storil za finančno perspektivo -, da bi zdaj lahko imeli vsaj projektne obveznice za financiranje naložb na ravni predloga evropskega proračuna. Na tej točki bomo videli, kdo bo podpiral ta pristop v korist evropskim naložbam. In morda nas boste nekateri s svojimi evropskimi strankami takrat lahko prepričali, da podpremo ta bolj ambiciozen pristop k finančni perspektivi. To je morda priložnost za še tesnejše sodelovanje. To je vse v zvezi z vprašanjem ambicij na evropski ravni.
<P>
(Aplavz)
<P>
Celo glede socialnega vprašanja, o katerem bom spregovoril zdaj, si je Komisija zelo prizadevala zagotoviti, da strategija Evropa 2020 daje večji poudarek socialnim vidikom in tudi izobraževanju. Vendar pa to ni bilo lahko. Nekatere vlade so rekle, da v skladu z načelom subsidiarnosti neposredno ukrepanje glede socialnih vidikov in izobraževanja ni stvar Evrope ali Evropske unije.
<P>
Poskusimo zdaj v okviru strategije Evropa 2020 - kjer je bilo na primer vsaj mogoče doseči nekakšno soglasje o vključitvi boja proti revščini in socialni izključenosti - razviti to politiko in tudi spodbujati naložbe, zlasti v izobraževanje in inovacije.
<P>
Vendar pa naj vam v zvezi s tem povem nekaj, česar se morda ne zavedate. Komisija je pred nekaj časa - mislim, da pred dvema letoma - predlagala, naj se nekaterim Evropejcem zagotovi nujno pomoč v hrani, saj so zdaj tudi v Evropi ljudje, ki nimajo dovolj hrane. Nedavno sem skupaj z Josephom Daulom, predsednikom skupine Evropske ljudske stranke (Krščanskih demokratov) obiskal banko hrane tu v departmaju Bas-Rhin. V Evropi obstajajo problemi, povezani z revščino. Ali ste vedeli, da sta dve vladi postavili Komisijo pred Sodišče Evropske unije, ker je Komisija vzpostavila mehanizem za pomoč najrevnejšim v Evropi? Takšno je stanje.
<P>
Bodimo popolnoma jasni. Komisija se zavzema za Evropo, ki je bolj ambiciozna glede upravljanja; zavzema se za pošteno rast in večjo socialno pravičnost na evropski ravni. Vendar pa moramo obenem sodelovati tudi Parlament in države članice. In za to se moramo boriti. Zato bi bilo po mojem mnenju kritiziranje Komisije izbira napačne tarče, saj je bila na čelu boja za bolj socialno, bolj pravično Evropo in verodostojnejše upravljanje.
<P>
Obenem bodimo jasni tudi glede tega. Menim, da Evropi nič ne pomaga, da pravi, da je sedanji problem problem Evrope, kot da sploh ne bi bile odgovorne nekatere vlade, ki so dopustile, da je njihov dolg dosegel nevzdržno raven ali da je rast njihovih bank nekajkrat večja od bruto domačega proizvoda. Tudi vlade so delno odgovorne. Ta odgovornost je ključna. Zato moramo zdaj najti rešitve, utemeljene na solidarnosti, vendar pa moramo tudi odgovorno ukrepati. Zato sem na primer ponosen, da sem skupaj s Komisijo podprl predlog, namenjen znižanju obrestnih mer, ki jih plačuje Grčija, enako pa zdaj delamo za Irsko. Menimo, da je to tisto, kar moramo storiti, ne samo, da bi se izognili nalaganju izredno velikih stroškov našim grškim in irskim sodržavljanom, ampak tudi zato, da zagotovimo vzdržnost dolga. Zato lahko v tem duhu solidarnosti in odgovornosti najdemo skupne odgovore, ki nam bodo, upam, omogočili tudi, da se izognemo problemu, na katerega ste opozorili nekateri in ki me skrbi, namreč problemu določenega ločevanja v Evropi, zlati ločevanja med severom in jugom, med središčem in obrobjem. Menim, da je Evropa, ki jo hočemo zgraditi, Evropa solidarnosti, ne prvorazredna in drugorazredna Evropa, ampak Evropa, s katero se lahko poistovetijo vsi Evropejci.
<P>
davkom na finančne transakcije, za katerega sem se že zavzemal z besedami in dejanji, sem se v imenu Evropske unije na vrhu G20 zavzel za davek na finančne transakcije. Zavrnilo ga je veliko število naših partnerjev v G20.
<P>
Vprašanje, o katerem razpravljamo zdaj, je, ali imamo lahko - ali moramo - na evropski ravni davek na finančne transakcije ali ne. Ponovno moramo biti odkriti. Številne države članice mu odločno nasprotujejo. Ne bodo se strinjale. Na zadnjem Evropskem svetu sem povedal, da Komisija zdaj pripravlja ocene učinka različnih možnosti za finančni sektor in bo kmalu podala predloge. Zelo pomembno je bilo, da je Komisija to napovedala Evropskemu svetu, saj je tako v sklepih Evropskega sveta vsaj zaveza, da bo preučil predloge, ki jih bo v zvezi z obdavčitvijo financ podala Komisija. Menim, da je v smislu pravičnosti pomembno, da finančni sektor - in v veliki meri je vsaj nekaj vedenja v finančnem sektorju sprožilo krizo - prav tako prispeva k odzivu na krizo. Mislim, da je to temeljno v smislu poštenosti. To je moje stališče in ne dvomim, da je takšno tudi stališče Komisije. Predložil bom predloge v zvezi s tem.
<P>
Enako velja za skupno konsolidirano davčno osnovo za pravne osebe. Nekatere strani v Svetu nekoliko nasprotujejo, vendar pa je Komisija predložila predlog in borili se bomo zanj, saj menimo, da je skupna konsolidirana davčna osnova za pravne osebe pomembna za dokončanje enotnega trga. Prav takšen je pristop, za katerega se zavzemamo.
<P>
O postopku in instrumentih že dolgo razpravljamo. Zdaj je prišel čas, da postopek in instrumenti služijo vsebini. Postopek in instrumenti so pomembni, vendar pa služijo vsebini in je ne morejo nadomestiti. Izziv, ki ga moramo rešiti, je naša gospodarska obnova. Resnica je, da za to, da bomo sposobni vlaganj, potrebujemo zaupanje. Zaupanje je odvisno od naše zmogljivosti za modernizacijo, inovacije in to, da postanemo bolj trajnostni in bolj konkurenčni. Ne zamenjujmo vzroka in posledice. Naložbe bomo pritegnili, če bomo strategijo Evropa 2020 izvajali hitro in odločno in če si bomo prizadevali za cilj, ki je trajnostna in konkurenčna Evropa v duhu solidarnosti in tudi solidarna z vsemi državami članicami, vključno s Portugalsko.
<P>
(FR) Gospod Schulz, dobro veste, da se kot predsednik Komisije ne smem vmešavati v portugalsko notranjo politiko. Če nekega dne ne boste več predsednik Skupine naprednega zavezništva socialistov in demokratov v Evropskem parlamentu in boste imeli druge obveznosti, sem prepričan, da boste te nove obveznosti izvajali popolnoma neodvisno in da se ne boste vmešavali v notranje zadeve vaše skupine.
<P>
Vendar pa vam moram obenem povedati, da politična kriza na Portugalskem ni olajšala zadev, saj je bila Portugalska že tako v precej težavnem položaju. Kljub temu moramo evropske institucije prav tako spoštovati nacionalno demokracijo in odločitve nacionalnih parlamentov, in zdaj upamo, da bo Portugalska našla najboljši izhod.
<P>
V vsakem primeru Komisija podpira Portugalsko pri iskanju najboljših rešitev, seveda v skladu z zavezami, ki jih je sprejela, in odgovornostjo, ki jo ima do svojih evropskih partnerjev. Menim, da lahko v tem duhu dejavne solidarnosti in odgovornosti premagamo krizo.
<P>
Res je, da so bila danes tu izražena precej pesimistična mnenja. Poleg tega kot izvoljeni predstavniki Evropejcev odražate prevladujoč občutek v Evropi. Čeprav je vsekakor naravno, da smo zaskrbljeni, menim, da moramo imeti politični pogum in dojemljivost, da pokažemo zaupanje v naš evropski projekt, saj menim, da nam s pesimizmom ne bo uspelo ponovno vzpostaviti zaupanja v Evropo. Komisija je pripravljena navdušeno nadaljevati sodelovanje z vami, z Evropskim svetom, s Svetom, z vsemi institucijami, v prizadevanjih za močnejšo, bolj trajnostno, pravičnejšo in bolj konkurenčno Evropo.
<P>
(Aplavz)
<SPEAKER ID="084" NAME="Herman Van Rompuy" LANGUAGE="FR">
Gospa predsednica, spoštovani poslanci, veseli me, da imam priložnost spregovoriti pred tako polno dvorano, najpolnejšo, odkar sem postal predsednik Sveta,
<P>
(Aplavz)
<P>
vendar pa imam občutek, da sem niste prišli samo zato, da bi mi prisluhnili.
<P>
Najprej bi se vam zahvalil za vse pripombe, pozitivne in tudi negativne. Presenečen sem bil še toliko bolj, ker moramo znotraj Evropskega sveta imeti popolno soglasje, prav tako pa si prizadevamo za soglasnost med vsemi vašimi kolegi, vseh vaših strank, predsednikov vlad in voditeljev držav. Socialisti, krščanski demokrati, konzervativci, liberalci, vsi pripadajo vašim političnim družinam, in vsakokrat si prizadevamo zagotoviti soglasje med njimi.
<P>
Nekdo je prej dejal, da sem idealist, uresničevalec sanj. Menim, da to ni moja vloga, vendar pa si, kjer je mogoče, prizadevam vsaj - in predsednik Komisije lahko to potrdi - delovati tako, da v večini primerov dosežemo približevanje predlogov Komisije in izidov Evropskega sveta. Naj omenim primer delovne skupine, kjer so bili predlogi Komisije podlaga za delovno skupino za gospodarsko upravljanje in kjer je izid zelo blizu predlogom Komisije. In prizadeval si bom, skupaj s Parlamentom si bomo prizadevali, te predloge še dodatno izboljšati. Moja vloga je potemtakem prizadevanje za soglasje, toda soglasje, ki čim bolj temelji na Skupnosti, in menim, da mi je na nekaterih ključnih področjih to uspelo.
<P>
Zdaj pa k "paktu za evro plus" - saj veste, kratek dokument, ki je služil kot izhodišče za naše razprave, in končni dokument o paktu za evro plus -, mnogi izmed vas, celo tisti, ki pripadajo skeptičnim političnim skupinam, so rekli, da bi se morala njihova država pridružiti paktu za evro plus. To pa verjetno zato, ker navsezadnje ni tako slab. Uspelo nam je doseči kompromis med ambicioznimi cilji, tako da bodo gospodarstva ostala konkurenčna in javne finance trajnostne, in izvajanjem na nacionalni ravni, saj so v večini primerov odločitve, ki jih moramo sprejeti, nacionalne.
<P>
Moja druga pripomba zadeva metodologijo, če hočete tako. Mnoge kritike Evrope so utemeljene v smislu vsebine, vendar niso v skladu s Pogodbo. Celotna jedrska politika, mešanica energetskih virov, spada v nacionalno pristojnost, in storiti ne morem prav ničesar, da bi to spremenil. Celo varnost in zanesljivost jedrskih objektov večinoma spadata v nacionalno pristojnost. Obstajajo pristojnosti Skupnosti, evropske pristojnosti, ki smo si jih v sklepih Evropskega sveta prizadevali čim bolj spodbujati. Menim, da Komisija ni nikoli imela tako pomembne vloge v jedrski varnosti, kot jo ima od Evropskega sveta pred nekaj dnevi. Vendar pa moramo še vedno delati v okviru Pogodbe.
<P>
Ljudje so govorili o minimalnih plačah v nekaterih državah, vendar pa so te v nacionalni pristojnosti. Ljudje so govorili o neenakostih, negotovosti delovnih mest, nepravičnosti, vendar pa so v večini primerov to ukrepi, ki so del nacionalnega okvira. Vendar pa bi dodal, da so številni ukrepi, ki jih je treba zdaj sprejeti v zvezi s konkurenčnostjo in javnimi financami, ukrepi, ki bi jih bile morale nacionalne vlade dejansko sprejeti tudi brez evropskega pritiska. Evropa izvaja dodaten pritisk, ker ima vsaj 17 držav valuto Skupnosti, ki jo je treba obraniti. Vendar pa je treba v večini držav zahtevane ukrepe sprejeti v interesu države, za njene državljane, za zagotavljanje njene prihodnosti. In Evropa izvaja dodatni pritisk.
<P>
Zato ne obtožujmo Evropske unije neutemeljeno. Ali so naši ukrepi za upravljanje prešibki? Svet bo sodeloval z Evropskim parlamentom za izboljšanje gospodarskega upravljanja in prepričan sem, da bo mogoče tako kot v drugih primerih najti kompromis. Morda guverner centralne banke ene izmed 17 držav močno kritizira gospodarsko upravljanje, vendar pa lahko navedem druge guvernerje ali direktorje bank držav, ki so blizu Nizozemski in imajo povsem drugačno mnenje. Če hočete, vam lahko navedem imena in citate: tako je najlažje delati.
<P>
Glede gospodarske krize, spoštovani poslanci, obstaja prihodnost in instrumenti, glede katerih so bile sprejete pomembne odločitve, vendar pa seveda obstaja tudi preteklost. Kot sem že povedal, se je treba spopasti s preteklostjo. Celo z najboljšimi instrumenti, ki si jih lahko zamislimo - sklad, mehanizem za stabilnost, sprememba Pogodbe, gospodarsko upravljanje, pakt -, ne bomo rešili problemov držav, ki se s težavo prebijajo, ne bomo rešili problemov bank, ki so še vedno pod pritiskom. Obstaja torej prihodnost in obstaja preteklost.
<P>
Glede preteklosti naj povem, da je primanjkovalo politike v nekaterih državah članicah in na evropski ravni. Tu moramo biti samokritični. Vendar pa je tisto, kar moramo zagotoviti in bomo zagotovili, sprejeli pa smo tudi že potrebne ukrepe, to, da do takšne krize v prihodnosti ne bo več prišlo. Medtem se moramo, kot sem že povedal, spopasti z zapuščino preteklosti, tako v zvezi z določenimi državami, za katere veste in ki so v programu - kot sta Grčija in Irska -, kot tudi v zvezi z drugimi državami, kjer sprejemamo ukrepe, da bi jim preprečili vključitev v program. Bi bili lahko te ukrepe sprejeli pred enim letom? Ne! Je v preteklosti prišlo do velikih napak? Pred sedmimi ali osmimi leti smo spodkopali pakt za stabilnost in rast. Če tega ne bi bili storili, bi imeli precej učinkovitejše instrumente in bi lahko preprečili številne krize.
<P>
V zvezi z gospodarsko rastjo, spoštovani poslanci, ta je od leta 2010 v povprečju znašala 2 %, kar je povprečje za desetletje od leta 1999 do leta 2008. V letu 2010 smo imeli gospodarsko rast, v letu 2011 pa znaša povprečno 2 %. Bi morali storiti več? Seveda bi morali. So javne naložbe edini instrument? Sploh ne! Notranji trg, enotni trg je zelo pomemben. Treba ga je razvijati naprej. Podani so bili predlogi Komisije, o katerih se bo čez nekaj tednov na junijskem Evropskem svetu ponovno razpravljalo, k tej temi pa se bomo ponovno vrnili jeseni.
<P>
Nazadnje, glede Libije se lahko proti nam uperi številne kritike. Vendar pa bi brez Evrope, brez evropskega vodstva, v Libiji prišlo do prelivanja krvi. Brez Evrope bi prišlo do pokolov. Nekateri izmed vas ste bili zelo kritični do Evropske unije. Vendar pa smo pravočasno ukrepali! In brez Evrope se ne bi nič storilo na svetovni ravni, na ravni Združenih narodov. Po vseh kritikah, ki so bile izražene, menim, da imamo pravico slišati tudi to resnico. Smo v preteklosti storili kaj narobe? Smo sprejeli prave politike? Ne! Smo popravili svoje napake? Da! In Evropska unija si lahko pripiše zasluge za to, da jih je popravila.
<P>
(Aplavz)
<P>
V svojem jeziku bi povedal še zadnjo stvar.
<P>
(NL) Pravkar sem poslušal gospoda Eppinka, ki je povedal, da se je počutil, kot bi ga pustili na cedilu. Tudi jaz se počutim razočaranega zaradi toliko intelektualne nepoštenosti. Temu se ne bom natančneje posvetil, toda če gospod Eppink stoji tam in maha s fotografijo, čeprav ve, da sem tam opravljal svojo uradno dolžnost in da to ni bilo moje osebno prepričanje, moram povedati, da sem zelo razočaran nad njim.
<SPEAKER ID="088" NAME="Martin Schulz" AFFILIATION="S&amp;D">
(DE) Gospod predsednik, ob koncu razprave bi podal osebno pripombo. Ne govorim samo v svojem imenu, ampak tudi v imenu številnih kolegov, ki so bili ves čas tu in spremljali razpravo. V vsem času tu v Evropskem parlamentu sem redko občutil tako slabo ravnanje kot danes v tem podajanju žoge med vami in gospodom Barrosom. Glede tega želim biti zelo jasen. Gospod Barroso, rekli ste nam: "Pobude, ki jih lahko sprožim in imajo podporo velike večine v tem parlamentu, ne uspejo, ker jih zavrnejo države članice." Naj vam dam nasvet: predložite svoje pobude v obliki osnutka zakonodaje. Na ta način boste v Parlamentu dobili večino, Svet pa se ne bo mogel več skrivati.
<P>
(Aplavz)
<P>
Prosim vas, da se nehate skrivati za Svetom.
<P>
Vam, gospod Van Rompuy, bi povedal naslednje: povedali ste nam, da vam je uspelo doseči kompromis med socialisti, liberalci, konzervativci in krščanskimi demokrati na ravni Sveta. Svet sestavljajo suvereni voditelji držav ali vlad. Tu smo priča predsedniku Sveta, ki si prizadeva Lizbonsko pogodbo obrniti v nasprotno smer. Posledica Lizbonske pogodbe je, da Svet, sestavljen iz voditeljev držav ali vlad, pridobiva vse več moči, obenem pa pravi: "naše odločitve se sprejema na podlagi soglasja." Za to ni šlo v Lizbonski pogodbi. Lizbonska pogodba je hotela, da je standard v EU odločanje z večino. Napačno razlagate Lizbonsko pogodbo.
<P>
(Aplavz)
<P>
Zaradi tega je skrajni čas, da Evropski parlament zadevo vzame v svoje roke in brani metodo Skupnosti.
<P>
(Aplavz)
<SPEAKER ID="089" NAME="Predsednik">
Razprava je končana.
<P>
Pisne izjave (člen 149 poslovnika)
<SPEAKER ID="090" NAME="Ivo Belet" LANGUAGE="NL">
EU je v zadnjih tednih v zvezi z gospodarskim povezovanjem naredila kvantni skok naprej. Pakt za evro plus nas postavlja na pot okrepljenega sodelovanja, ki še vedno spoštuje tradicije socialnega posvetovanja, kakršne obstajajo v državah članicah. Seveda se delo v zvezi s tem ne sme končati. Zdaj moramo vzpostaviti in zagnati fazo 2 ter utreti pot za evropske investicijske projekte, ki nam bodo omogočili tudi uresničenje naše agende Evropa 2020.
<P>
Predsednik Komisije Barroso je obljubil, da bo predložil predlog o uvedbi davka na finančne transakcije. Ta sredstva moramo izkoristiti za nujno potrebne čezmejne naložbe, zlasti v energetsko infrastrukturo, podpirati pa jih morajo evropske projektne obveznice in denar za javna/zasebna partnerstva. To je edini način, da državljane prepričamo, da je Evropa bolj kot kdaj koli prej njihovo jamstvo za uspešno prihodnost.
<SPEAKER ID="090" NAME="Carlos Coelho" LANGUAGE="PT">
Zadnje zasedanje Evropskega sveta, ki je potekalo 24. in 25. marca, se je osredotočalo na pomembna gospodarska in diplomatska izziva, s katerima se trenutno spopada Evropska unija: vprašanji Libije in Japonske. Kljub znakom oživitve gospodarstva razmere ostajajo težke, konec gospodarske krize pa se še vedno zdi zelo oddaljen. To je mogoče videti v primeru Portugalske, ki se je žal morala pridružiti Irski in Grčiji ter zaprositi za gospodarsko in finančno pomoč. Zato je pomembno sprejeti potrebne gospodarske in finančne ukrepe za boj proti krizi, za preprečevanje, da bi se ponovili primeri zadolženosti, kakršna je v Grčiji, na Irskem in Portugalskem, ter za krepitev gospodarskega upravljanja znotraj EU in zagotavljanje ustvarjanja delovnih mest. Sprejet je bil sveženj šestih ukrepov, za katere se mi je že od samega začetka zdelo, da so pozitivni in imajo precej ambiciozna pričakovanja, kot sta vzpostavitev evropskega mehanizma za stabilnost, pakt za evro plus in tako dalje. Upam, da ju bo mogoče začeti čim prej izvajati, da bi lahko dala rezultate, ki so tako potrebni in si jih želimo.
<SPEAKER ID="091" NAME="George Sabin Cutaş" LANGUAGE="RO">
Pakt za evro plus in evropski mehanizem za stabilnost bosta državam članicam zagotovila finančno pomoč, ki jo potrebujejo, v zameno za tesnejše sodelovanje njihovih gospodarskih politik. Oba predloga tako zagotavljata konstruktiven par ukrepov, zlasti glede na predlog o uskladitvi davčnih politik, kar je bistvena reforma v uniji držav, ki si prizadevajo imeti skupno valuto. Poleg tega evropski mehanizem za stabilnost zaradi svojih sredstev za posredovanje v višini 500 milijard EUR deluje kot evropski denarni sklad, pooblaščen za sposojanje denarja in nabavo obveznic neposredno od držav, obenem pa se zoperstavlja finančnim špekulacijam.
<P>
Vendar pa so nekateri predlogi v paktu neizvedljivi. Davčna strogost in izredna prožnost trga dela bosta odložili gospodarsko rast, brezposelnost zadržali na visoki stopnji in ustvarili nestabilnost delovne sile. Menim, da sta potrebna postopna javnofinančna konsolidacija in varstvo evropskega socialnega modela, da bi položili temelje za zdravo gospodarsko rast.
<SPEAKER ID="092" NAME="Diane Dodds" AFFILIATION="NI">
v pisni obliki. - Na tem plenarnem zasedanju je bilo veliko povedano o učinku reševalnega svežnja na Republiko Irsko. Vendar pa je treba priznati, da ima ta kriza tudi velik verižni učinek na moje volilno okrožje Severne Irske, ki z Republiko Irsko deli kopensko mejo. Veliko je čezmejnega pretoka v smislu financ, storitev in ljudi v namene zaposlovanja. Bančne institucije iz Republike Irske imajo na Severnem Irskem precejšen delež. Zato likvidnostne težave, s katerimi se zdaj srečujejo te banke, neposredno vplivajo na podjetja na Severnem Irskem, zlasti mala in srednje velika podjetja, v smislu dostopa do financiranja. V času, ko se mala in srednje velika podjetja borijo za preživetje v že tako groznem gospodarskem ozračju, to samo pripomore k poslabšanju težkega položaja. Trenutno gre 30 odstotkov vsega, kar se proizvede ali pridela na Severnem Irskem, neposredno na trg v Republiki Irski. Zato ima šibek trg v Republiki Irski neposredne in resne posledice za podjetja in zaposlovanje v mojem volilnem okrožju. Glede na te resne razmere predsednika Barrosa pozivam, naj se tega zave in uporabi delovno skupino za preučitev načinov za izboljšanje razmer, v katerih smo se znašli.
<SPEAKER ID="093" NAME="João Ferreira" AFFILIATION="GUE/NGL">
v pisni obliki. - (PT) Na zadnjem zasedanju Evropskega sveta je bila sprejeta vrsta odločitev, ki bodo, če se jih bo izvajalo, glede na vsebino preimenovanega "pakta za evro plus" predstavljale nenavaden, nasilen in nevaren napad na delavce in narode Evrope. Preimenovan je bil zagotovo zato, da se skrije njegovi pravi avtorici - Nemčijo in Francijo -, saj bi ju prejšnje ime, "pakt za konkurenčnost", takoj izdalo. Skupaj s tako imenovanim "gospodarskim upravljanjem" je to napad na države članice, ki so z gospodarskega in socialnega vidika v bolj ranljivem položaju, to pa je tudi obsodba gospodarske odvisnosti in zaostalosti.
<P>
Oba instrumenta sta povezana z napovedano spremembo - z uporabo poenostavljenega postopka in brez referendumov - Lizbonske pogodbe z namenom uvedbe tako imenovane "pogojenosti", povezane z evropskim mehanizmom za stabilnost. V skladu s sklepi Sveta je to "stroga pogojenost politike v skladu z makroekonomskim programom prilagoditve", postopek, ki ga bodo razvili in skupaj izvajali Evropska komisija, Evropska centralna banka in Mednarodni denarni sklad.
<P>
V bistvu gremo skozi proces koncentracije politične in gospodarske moči ne samo v rokah direktorata moči v službi velikih podjetij in financ, ampak tudi v rokah samih institucij mednarodnega kapitala.
<SPEAKER ID="094" NAME="Ildikó Gáll-Pelcz" LANGUAGE="HU">
Pomembno je, da v težkem, kritičnem obdobju v življenju celotne Evrope skupaj ocenimo izzive, ki so pred nami, in pozitivne spremembe v njihovi smeri. Sedanje madžarsko predsedstvo je že drugič doseglo izreden uspeh na področju gospodarskega upravljanja, mehanizma za stabilnosti in evropskega semestra. V vrsti pogovorov, ki so potekali v okviru njegovega zadnjega zasedanja konec marca, se je Evropskemu svetu uspelo dogovoriti tudi o omejeni spremembi Pogodbe o delovanju Evropske unije, katere namen je okrepiti stabilnost evrskega območja in evra. Na zasedanju Sveta je madžarsko predsedstvo glasovalo za racionalno, odgovorno gospodarsko politiko, ki jo je mogoče upoštevati, in je poleg institucionalizacije evropskega semestra tudi okrepilo mehanizem za stabilnost. Vendar pa moramo opozoriti, da se elementov gospodarskega upravljanja nikakor ne sme zamenjevati s paktom za evro plus, ki je v trenutni fazi medvladni sporazum. Čeprav je mogoče, da je pakt dober, enotnega notranjega trga ni mogoče urejati z nepogodbenimi medvladnimi sporazumi. Zaradi nepojasnjene točke v paktu, ki zadeva uskladitev davkov, Madžarska trenutno noče v celoti uporabiti sporazuma, saj smo zainteresirani za okrepitev naše konkurenčne prednosti in prek nje za dolgoročno ustvarjanje delovnih mest in gospodarsko rast.
<SPEAKER ID="094" NAME="Sandra Kalniete" AFFILIATION="PPE">
v pisni obliki. - (LV) Zelo sem zadovoljna zaradi dejstva, da se je 23 držav članic EU dogovorilo o svežnju ukrepov za zaščito finančne stabilnosti in spodbujanje rasti - paktu za evro plus. Pomemben je tudi dogovor, ki je bil dosežen o strukturni reformi in javnofinančni konsolidaciji, in končna resolucija o spremembah Lizbonske pogodbe v zvezi z vzpostavitvijo evropskega mehanizma za stabilnost. Vse države morajo izvajati ukrepe javnofinančne konsolidacije in ukrepe, namenjene preprečevanju makroekonomskega neravnovesja. Prav tako je treba izvajati strukturne reforme za spodbujanje zaposlovanja in socialne vključenosti. Opredeliti jih je treba v skladu s položajem posameznih držav. Sodelovanje 23 evropskih držav v tem paktu nas navdaja z upanjem, da bodo ti ukrepi spodbudili gospodarsko rast. To je korak v pravo smer in razumen odziv na te gospodarske izzive. Ta pakt se odlično ujema z delom Parlamenta in Komisije v zvezi z izboljšanjem enotnega trga in tremi poročili, ki jih bomo v Parlamentu potrdili ta teden. Sprejeti moramo še pogumnejše odločitve. Države članice volilnega cikla ne smejo uporabljati kot izgovor za odlaganje sprejemanja pomembnih, toda nepriljubljenih odločitev.
<SPEAKER ID="095" NAME="Vilja Savisaar-Toomast" LANGUAGE="ET">
Na zasedanju Evropskega sveta, ki je potekalo 24.-25. marca, so bile sprejete številne odločitve, za katere menim, da so pomembne in jih ne bi mogli še naprej odlagati. Menim, da je najpomembnejša odločitev v zvezi z evropsko gospodarsko politiko pakt za evro plus, ki zagotavlja skupno agendo in skupne cilje. Štirje glavni cilji so: spodbujanje konkurenčnosti, spodbujanje zaposlovanja, povečanje vzdržnosti financiranja javnega sektorja in ponovna vzpostavitev finančne stabilnosti. Zaradi tega pakta so se številne druge države članice pridružile evrskemu območju; na primer Latvija, Litva, Poljska, Danska, Romunija in Bolgarija. Menim, da je v tem trenutku zelo pomembno doseči skupne dogovore o uporabi enakih pravil in tudi skupnih mehanizmih za dosego želenih ciljev. Posebno bi pohvalila tiste države članice, ki niso članice evrskega območja, vendar pa so se pridružile paktu. Upati je, da bo uporabo skupnih pravil spremljala uskladitev nacionalnega pojmovanja, to pa se nanaša predvsem na financiranje javnega sektorja z namenom preprečevanja, da bi se razmere, ki so zlomile Grčijo in Irsko, ponovile v prihodnosti. Obenem se ne moremo ustaviti pri teh odločitvah, saj bodo dale samo kratkoročne rezultate. Treba je razviti rešitve za prihodnje naložbe bodisi z evroobveznicami bodisi z drugimi rešitvami. Hvala.
<SPEAKER ID="095" NAME="Czesław Adam Siekierski" AFFILIATION="PPE">
v pisni obliki. - (PL) Nedavni vrh Evropskega sveta zaznamuje odprtje nove faze - faze večjega gospodarskega usklajevanja in konvergence v EU in na evrskem območju. Pakt za evro plus, ki so ga ob udeležbi držav v evrskem območju in Bolgarije, Danske, Litve, Latvije, Poljske in Romunije sprejeli voditelji držav ali vlad, nam zagotavlja pravo priložnost za dosego ciljev, ki so zastavljeni v njem, ali z drugimi besedami, za podporo konkurenčnosti, zaposlovanja, stabilnost javnih financ in finančne stabilnosti na splošno. Vredno je poudariti dejstvo, da pakt ne opredeljuje političnih ali gospodarskih ukrepov, ki jih je treba uporabiti za dosego teh ciljev, kar pomeni, da bo izbira ustreznih sredstev za to še vedno v rokah držav članic. Ni mogoče dvomiti, da bosta uspeh ali neuspeh pakta določala resnično sodelovanje držav članic in učinkovitost nadzora njihovega napredka. Ko gre za gospodarsko usklajevanje, si EU ne more več privoščiti neuspeha, kakršnega je doživel pakt za stabilnost in rast. Na vrhu je bilo dano tudi soglasje o vključitvi določbe v Pogodbo, ki vzpostavlja stalni evropski mehanizem za stabilnost, ki se ga uporabi v skupnem dogovoru držav članic v primeru, da je treba zagotoviti stabilnost evrskega območja kot celote. To je zelo pomembna odločitev, zlasti spričo nedavnih problemov, s katerimi se soočajo države v evrskem območju. Stalni mehanizem, opredeljen v Pogodbi, bo deloval kot trdno jamstvo v primeru podobnih problemov v prihodnosti, s čimer se bo zmanjšalo tudi tveganje špekulativnih napadov na evropsko valuto. Pozdravljam tudi dejstvo, da je bil mehanizem odprt tudi za države članice zunaj evrskega območja.
<SPEAKER ID="095" NAME="Rafał Trzaskowski" AFFILIATION="PPE">
v pisni obliki. - (PL) S krizo se bomo lahko uspešno spopadli samo, če bomo sodelovali in se izogibali vsakršnemu ločevanju na države, ki pripadajo evrskemu območju, in tiste, ki niso njegove članice. Težko si je predstavljati izgradnjo bolj konkurenčne EU brez sodelovanja držav, kot so Združeno kraljestvo, Švedska ali Poljska, zato pozdravljam novico o sprejetju pakta za evro plus. Začetni vtis je bil, da evrsko območje načrtuje ne samo svojo reformo, ampak tudi uvedbo reform zunaj struktur EU, kar je bil vzrok za zaskrbljenost poslancev Evropskega parlamenta. Vendar pa so bili ti strahovi uspešno pregnani, Parlament pa je sprejel brezkompromisno stališče. Edina obžalovanja vredna zadeva je, da ga države članice niso sprejele v celoti, zlasti v zvezi z evropskim mehanizmom za stabilnost, ki bi moral biti po našem mnenju od samega začetka odprt za države zunaj evrskega območja.
