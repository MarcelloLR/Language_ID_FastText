<CHAPTER ID="007-06">
6. Preglednost regionalne politike in njeno financiranje (
<P>
- Pred glasovanjem:
<SPEAKER ID="160" NAME="Michail Tremopoulos">
poročevalec. - (EL) Gospod predsednik, gospe in gospodje, pobuda za to poročilo o preglednosti regionalne politike in njenem financiranju izhaja iz dejstva, da popolno razkritje prejemnikov sredstev EU omogoča sodelovanje javnosti v pomembni razpravi o porabi javnega denarja, kar je nujno za delujočo demokracijo na evropski ravni.
<P>
To poročilo, ki mi ga je dodelil Odbor za regionalni razvoj, vsebuje priporočila, ki jih je treba vključiti v prihodnje uredbe o strukturnih skladih, kot je zagotovitev dodatnih informacij, potrebnih ob objavi seznamov prejemnikov, in dovolj zavezujoča pravila o partnerstvu.
<P>
Drugi predlogi, ki jih je mogoče izvesti v okviru obstoječih kohezijskih programov, so na primer:
<P>
poziv Komisiji, naj bolj natančno opredeli strukturo, obliko in vsebino posredovanih informacij ter s tem določi natančno in obvezno obliko;
<P>
povezava pobude za preglednost v Evropi z novim finančnim nadzorom in revizijo;
<P>
poziv revizorjem, naj zahteve za obveščanje in informacije obravnavajo strožje, tudi s "poimenovanjem in izpostavitvijo kršiteljev", ter k izvajanju finančnih popravkov pri ugotovljenih kršitvah;
<P>
regionalni in lokalni organi ter drugi ustrezni partnerji naj bodo tesneje vključeni na vseh stopnjah kohezijskega načrtovanja in izvajanja, poleg tega naj jim bo omogočen popoln dostop do celotne projektne dokumentacije;
<P>
poziv Komisiji, naj zagotovi praktično uresničevanje določbe o partnerstvu v sedanjih programih in boljšo preglednost pri sredstvih EU za velike projekte.
<P>
Še enkrat bi se rad zahvalil poročevalcem v senci iz drugih političnih skupin, ker nam je uspelo doseči to končno besedilo.
