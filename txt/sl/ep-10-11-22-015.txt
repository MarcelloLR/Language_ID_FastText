<CHAPTER ID="015">
Nujna pomoč za Haiti (razprava) 
<SPEAKER ID="089" NAME="Predsednik">
Naslednja točka je izjava Komisije o nujni pomoči za Haiti.
<SPEAKER ID="090" NAME="Maria Damanaki">
članica Komisije. - Gospod predsednik, Komisija je zelo zaskrbljena zaradi širjenja kolere na Haitiju.
<P>
Število žrtev med hospitaliziranimi bolniki je iz dneva v dan večje. Število v bolnice sprejetih ljudi presega 20 tisoč. Konec prejšnjega tedna je umrlo več kot 1100 ljudi. Vendar se bojimo, da so ocene teh številk prenizke. Stopnja umrljivosti je zelo visoka in kaže, da ljudje prepozno pridejo v zdravstvene domove.
<P>
Zdravljenje kolere je enostavno, vendar pa je za omejevanje smrtnih žrtev ključnega pomena hiter začetek zdravljenja. Za zdravljenje bolnikov s kolero je prav tako potrebno veliko število kadrov. Sistem javnega zdravja na Haitiju je resno preobremenjen, kljub znatni pomoči mednarodne skupnosti.
<P>
Organizacija Médecins sans Frontières kot ena izmed glavnih zdravstvenih akterjev poziva vse skupine in agencije na Haitiju, naj povečajo hitrost in obseg prizadevanj.
<P>
Prizadeta je cela država. V glavnem mestu Port-au-Prince se epidemija širi z zaskrbljujočo hitrostjo. Ljudje so okužbi zelo izpostavljeni v revnih četrtih, kot je Cité Soleil, zaradi zelo slabih higienskih razmer in slabega dostopa do čiste pitne vode.
<P>
Osredotočeni smo na reševanje življenj s hitrim zdravljenjem okuženih, povečevanjem dostopa do čiste vode, spodbujanjem k boljši higieni in zagotavljanjem pomoči epidemiološkemu nadzoru, da bi tako vedeli, kje in kako poteka epidemija.
<P>
Komisija je okrepila humanitarno navzočnost z ustreznim zdravstvenim strokovnim znanjem in mobilizacijo sredstev - 12 milijonov EUR -, namenjenih podpori partnerjem na Haitiju.
<P>
Prek Centra za nadzor in obveščanje Evropske komisije je bil aktiviran tudi evropski mehanizem civilne zaščite in je že sofinanciral prevoz pomoči v naravi, ki jo je zagotovila Francija.
<P>
Pravkar je na voljo tudi ponudba Avstrije. V začetku tega tedna bo začela delovati skupina za civilno zaščito in tehnično pomoč EU s strokovnjaki držav članic. GD SANCO je odposlal strokovnjake iz Evropskega centra za preprečevanje in obvladovanje bolezni, da bi našli najboljši način, kako okrepiti epidemiološki nadzor na Haitiju, potekajo pa tudi razmišljanja o dodatnem sodelovanju.
<P>
Po nedavnih incidentih, povezanih z javnimi neredi v mestih Cap Haitien in Port-au-Prince, z našimi partnerji in ustreznimi agencijami ZN pazljivo spremljamo razmere, predvsem pred predsedniškimi volitvami 28. novembra.
<P>
Komisija je bila v stiku z namestnico generalnega sekretarja ZN za humanitarne zadeve in usklajevanje pomoči v izrednih razmerah, baronico Amos. V celoti jo podpiramo pri tem, ko poudarja, da bi morali nacionalnim in mednarodnim humanitarnim delavcem omogočiti, da neprekinjeno nadaljujejo z reševanjem življenj.
<P>
Zaradi resnega in hitrega poslabšanja epidemije kolere nujno potrebujemo dodatne prispevke, da bi zapolnili vrzeli v zdravstvu, oskrbi z vodo, zdravstveni oskrbi, higieni in logistiki. Prednostne naloge vključujejo zdravstveno in drugo osebje, s strokovnim znanjem na področju vode, zdravstvene oskrbe in higiene, kot tudi sanitetni material, postelje, naprave za čiščenje vode in tablete. Komisija je v stiku z belgijskim predsedstvom in državami članicami, da bi v EU spodbudila dodatno pomoč za Haiti v teh kritičnih in težkih razmerah. Podporo EU je mogoče zagotoviti prek mehanizma civilne zaščite EU.
<P>
Izjemna prizadevanja haitijskih in mednarodnih humanitarnih delavcev, da bi premagali sedanje izzive na terenu, so spoštovanja vredna, vendar je jasno, da so zaradi obsega krize potrebna dodatna sredstva in viri. Zato si močno prizadevamo, da bi skupaj s partnerji okrepili ukrepanje v sili, vendar so pred nami zaradi hitrega dogajanja težki časi.
<P>
Solidarnost mednarodne skupnosti z ljudmi na Haitiju je še naprej ključnega pomena. Zato vas pozivam, da storite vse, kar je v vaših močeh, da bi okrepili pomoč držav članic ter se tako lahko izognili veliki humanitarni katastrofi.
<SPEAKER ID="091" NAME="Michèle Striffler" LANGUAGE="FR">
Gospod predsednik, gospa Damanaki, gospe in gospodje, epidemija kolere je terjala že več kot 1200 življenj, okuženih pa je več kot 52 tisoč ljudi. Kljub močni navzočnosti mednarodnih organizacij na Haitiju se razmere vsakodnevno slabšajo, epidemija pa bi v naslednjih nekaj mesecih lahko prizadela okoli 400 tisoč ljudi.
<P>
Seveda sem vesela zaradi 12 milijonov EUR, ki jih je sprostila Evropska komisija in podpiram poziv gospe Georgieve državam članicam, da zagotovijo pomoč v naravi, da bo tako mogoče čistiti vodo in zagotoviti opremo. Zagotavljanje pitne vode in sanitarij je edini način za zmanjšanje števila okuženih ljudi.
<P>
Eden izmed prednostnih ukrepov je pomiriti prebivalce, ki jih je strah zaradi v državi do zdaj nepoznane bolezni. Komuniciranje s prebivalstvom je ključnega pomena za zagotavljanje informacij o bolezni in za njeno preprečevanje, hkrati pa tudi za preprečevanje širitve notranjega nasilja, predvsem zaradi tega, ker je država sredi volitev.
<P>
Ta nova kriza je še enkrat izpostavila nestabilnost oblasti na Haitiju in nezmožnost zdravstvenega sistema, da se spopade s to krizo. Državo že več let pestijo številne katastrofe. Potres na Haitiju je izpostavil skoraj popolno nesposobnost lokalnih oblasti. Po potresu je obstajala resnična politična pripravljenost za obnovo Haitija, bilo pa je tudi veliko obljub o donacijah. Skoraj leto po tem se obnova še ni začela, vsi tisti, ki sodelujejo pri razvoju, pa so pesimistični. Evropska komisija mora v procesu obnove delovati kot gonilna sila, da bo Haiti končno našel pot iz tega kaosa.
<SPEAKER ID="092" NAME="Corina Creţu">
v imenu skupine S&D. - (RO) Gospod predsednik, še enkrat pozdravljam hitro humanitarno posredovane Evropske unije. Hkrati pa sem prepričana, da morajo biti naša prizadevanja v tej državi, v času, ko je Haiti le še razvalina, osredotočena na vzpostavitev minimalno delujoče državne strukture. Ne izpolnjuje osnovnih dolžnosti, kot so organiziranje begunskih taborišč, ohranjanje reda in zagotavljanje higienskih razmer in pitne vode. Ta ranljivost je spodbudila hitro širjenje bolezni in smrt več kot 1200 ljudi.
<P>
Haiti potrebuje državo, ki lahko pomaga svojim revnim. Trije od štirih ljudi na Haitiju preživijo z manj kot 2 USD na dan. Več kot 1,5 milijona državljanov živi v begunskih taboriščih, kar pomeni resno tveganje za javno zdravje in varnost.
<P>
Prepričana sem, da je slabost države zdaj glavni dejavnik tveganja. Pomanjkanje oblasti pomeni, da je nezadovoljstvo prebivalstva uperjeno proti silam ZN. Nevladne organizacije tvegajo, da ne bodo mogle uresničiti svoje misije. Zato so volitve 28. novembra ključnega pomena in ne smejo biti odložene, kljub nekaterim pozivom.
<SPEAKER ID="093" NAME="Charles Goerens">
v imenu skupine ALDE. - (FR) Gospod predsednik, seveda obstajajo dodatni dejavniki, ki so nedvomno spodbudili širjenje kolere na Haitiju. To vsekakor ni odgovor, je pa pojasnilo. Odgovor na to nadlogo mora biti dvoplasten.
<P>
Humanitarni delavci na terenu so nam potrdili, da primanjkuje mila, snovi za pripravo pitne vode in ustreznega izobraževanja o higieni. Potekajo tudi dolgoročne priprave. Država, v kateri je treba še vse storiti ali ponovno storiti, potrebuje obnovo po potresu, prednost pa je treba nameniti izgradnji infrastrukture, ki je namenjena izboljšanju higiene posameznikov in tudi skupne higiene.
<P>
Upam, da osem mesecev po konferenci o obnovi Haitija v New Yorku kot izgovor za majhen dosedanji napredek ne bo treba več navajati pomanjkanja sredstev, saj so se vsi govorniki strinjali, da se mora humanitarna faza nadaljevati še več mesecev. Prav tako bo brez ovinkarjenja treba pokazati na tiste, ki so odgovorni za počasen napredek.
<SPEAKER ID="094" NAME="Franziska Keller">
v imenu skupine Verts/ALE. - Gospod predsednik, na Haitiju poteka ena izmed največjih operacij humanitarne pomoči doslej. Poskrbeti moramo, da ne bomo izgubili bitke proti tej katastrofi in da bomo lahko dosegli rezultate ter pomagali ljudem na Haitiju zgraditi njihovo prihodnost.
<P>
Neuspeh bi bil, poleg osebne katastrofe za več milijonov ljudi, tudi mrtvilo za prizadevanja mednarodne skupnosti in zmožnost izvajanja skupnih prizadevanj pri humanitarni pomoči. Prepričana sem, da moramo uporabiti vse naše izkušnje, vse lekcije, ki smo se jih naučili na Haitiju in drugje, hkrati pa moramo zagotoviti dovolj denarja. Zato pozdravljam sporočilo Komisije, da bo za boj proti koleri namenila dodatnih 12 milijonov EUR.
<P>
Poskrbeti moramo, da bo ta pomoč takoj prispela na Haiti, da bo prispela v celoti, ne samo deloma, in da bomo podprli prave pobude, da bi tako bila uspešna. Prav tako moramo poskrbeti, da ne bomo zanemarili prizadevanja za obnovo po potresu, saj brez tega boj proti bolezni ni mogoč.
<P>
Za Komisijo imam dve vprašanji. Prvič, rada bi vedela, ali je zajamčen denar prispel - denar, ki je bil obljubljen - in ali je bil razdeljen in porabljen. Drugič, prav tako želim vedeti, kaj mislite o odložitvi volitev, saj se o tem spet govori.
<P>
Revolucija na Haitiju še nikoli ni bila izvedena. Upajmo, da bodo sedanje težke razmere na Haitiju v zgodovinskih knjigah omenjene kot začetek priprav na boljšo prihodnost za vse ljudi na Haitiju. Upam, da bo prav tako omenjeno, da je EU pri tem odigrala zelo pomembno vlogo.
<SPEAKER ID="095" NAME="James Nicholson">
v imenu skupine ECR. - Gospod predsednik, pred dvema mesecema sem sopredsedoval delegaciji v okviru AKP na Haitiju in to je bila verjetno najbolj ganljiva in največja izkušnja v mojem življenju. Tam so izjemno predani ljudje, ki s svojim delom skušajo pomagati ljudem na Haitiju in drugič, ljudje tam so zelo ponosni in to moramo izpostaviti na začetku te razprave.
<P>
Predsednik države in predsednik vlade sta nam povedala, kako srečni so lahko ljudje na Haitiju, ker so imeli zelo dobre zdravstvene ukrepe in niso imeli bolezni - in najbolj žalostno je, da jih je prizadela bolezen. Ne gre za težko ozdravljivo bolezen. Vendar bi morali biti tam, da bi dojeli razmere, v katerih delajo humanitarni delavci in ko govorite o zdravstveni službi, mi je strašno žal, gospod predsednik, vendar Haiti nima zdravstvenih služb, kot mi ostali in kot veste: odvisni so od Médecins Sans Frontières, britanskega rdečega križa in mnogih drugih organizacij s celega sveta.
<P>
V zvezi z volitvami velja povedati, da jih Haiti zdaj res ne potrebuje. Vendar pa dokler ne bodo dobili predsednika države in predsednika vlade, ki bi jih lahko vodila, ni nobenih možnosti, da bi dosegli napredek. Čestitati želim - to sem tam videl na lastne oči - izjemnim moškim in ženskam Urada Evropske komisije, ki se v groznih okoliščinah trudijo, da bi ohranili evropsko navzočnost v mesu Port-au-Prince in opravili so odlično delo.
<SPEAKER ID="096" NAME="Marie-Christine Vergiat">
v imenu skupine GUE/NGL. - (FR) Gospod predsednik, najprej se želim zahvaliti vsem kolegom poslancem, še posebej konferenci predsednikov, da so se strinjali s to razpravo o Haitiju, ki jo je predlagala moja skupina. Šlo je za izredne razmere.
<P>
Prejšnji januar, po potresu, se je mednarodna skupnost odločno zbrala v pomoč Haitiju. Vendar se zdi, da obstaja vrzel, če ne že prepad, med danimi obljubami in pomočjo, ki je dejansko prispela na teren. Prejšnji mesec se je baronica Ashton v imenu Evropske unije zavezala, da bo ljudem na Haitiju zagotovila pomoč v višini 1235 milijard EUR za izgradnjo boljše prihodnosti.
<P>
Od prejšnjega julija so nevladne organizacije, predvsem MSF, komisarka, opozarjale in poročale o patogenih pogojih bivanja, v katerih živi več sto tisoč ljudi. Od takrat se razmere niso kaj dosti spremenile, kljub temu se ljudje čudijo, da se epidemija kolere tako hitro širi, mednarodna skupnost pa spet sočustvuje. Umrlo je že več kot tisoč ljudi, število okuženih pa se nenehno povečuje, čeprav strokovnjaki pravijo, da je ukrepe, s katerimi je mogoče preprečiti smrtne žrtve, relativno enostavno izvesti. Vendar pa humanitarni delavci niso dovolj usposobljeni za to bolezen, prav tako pa so težave pri pošiljanju osnovnih zdravstvenih izdelkov na mesta, kjer so potrebni.
<P>
Kako se lahko torej v takšnih okoliščinah sprašujemo zakaj so izbruhnili nemiri? Prebivalstvo na Haitiju se počuti nemočno. Težko še naprej ohranja zaupanje v mednarodno skupnost. Zato bom zastavila enostavna vprašanja, komisarka:
<P>
Kje je pomoč, ki jo je obljubila Evropska unija Haitiju, in tu ne mislim le na humanitarno pomoč?
<P>
Ali mislite, da bi bilo mogoče preprečiti to dodatno tragedijo, če bi prej prispela?
<P>
Kako je mogoče, da so mednarodne konference spet pripeljale le do neizpolnjenih obljub?
<P>
Zakaj se nihče ne odzove na prizadevanja predsednika Prévala, da bi MINUSTAH preoblikoval v podporo za obnovo?
<P>
Ljudje na Haitiju želijo, da se izvedejo volitve, ampak pod kakšnimi pogoji bodo potekale in kakšno obliko pomoči bo zagotovila Evropska unija?
<SPEAKER ID="098" NAME="Licia Ronzulli" AFFILIATION="PPE">
(IT) Gospod predsednik, gospe in gospodje, kljub vsem opozorilom, da ne bi prišlo do zanemarjanja prihodnosti Haitija po potresu v januarju, v zadnjih dneh novice kažejo, da je mednarodna skupnost zapustila otok v najbolj kritičnem trenutku, v času obnove.
<P>
Tam se zdaj širi kolera, bolezen, ki jo le redki ljudje na Haitiju poznajo in ki pridobiva mističen, verski pomen. Mirovnike Združenih narodov so obtožili, da širijo okužbo. Dovolj je bil že en nepalski vojak, da se je na otoku okužilo več sto ljudi, žensk in otrok in da so zasedli sedež mirovnih sil. Humanitarni delavci so se prav tako počutili ogrožene in zato mnogi zapuščajo državo.
<P>
Napetost je zelo velika, še vedno pa na ulicah in mestnih trgih leži veliko ruševin, ki so posledica močnega potresa 12. januarja. Slišali smo, da primanjkuje vode in da se ljudje zaradi tega ne morejo umivati in se zaščititi pred okužbo.
<P>
Bolezen se hitro širi, število smrtnih žrtev pa eksponentno narašča. Ocene so že bile navedene, vendar jih želim ponoviti: do danes je umrlo 1130 ljudi, število bolnišničnih sprejemov pa se je povečalo na več kot 18 tisoč v enem mesecu. Vsak dan več tisoč ljudi poroča o simptomih okužbe.
<P>
Mednarodna skupnost ne more več odlašati. Takoj moramo poiskati rešitev, sicer bomo odgovorni za vse nove okužbe.
<SPEAKER ID="099" NAME="Michael Cashman" AFFILIATION="S&amp;D">
Gospod predsednik, najprej želim čestitati komisarki Georgievi za učinkovito usklajevanje in za razprave z baronico Amos v ZN.
<P>
Najenostavneje in najpodlejše za Parlament je, da zdaj kritizira. Želim, da bi bili pozitivni in posredovali tam, kje je treba. To govorim vsem poslancem Parlamenta. Pritisniti moramo na naše države članice, da zagotovijo več pomoči in več pomoči v naravi. Če pogledate na seznam držav, gre za države - kot so Španija, Irska, Italija, Francija, Avstrija, Madžarska -, ki se spopadajo z resnimi gospodarskimi razmerami, pa vendar so segle globoko v žep. Zato pozivam vse, da se obrnemo na naše vlade in od njih zahtevamo, da se zavežejo. Če se pojavljajo vprašanja o tem, ali pomoč prispe na cilj ali ne, poskrbimo, da se bo to zgodilo.
<P>
Na koncu se želim zahvaliti komisarki in ji čestitati, da je zagotovila še dodatnih 12 milijonov EUR. Potres je strašna tragedija. Še hujša pa je zdaj ta epidemija kolere.
<SPEAKER ID="100" NAME="Niccolò Rinaldi" AFFILIATION="ALDE">
(IT) Gospod predsednik, komisarka, gospe in gospodje, najprej epicenter groznega potresa, ravno v najrevnejšem in najslabše vodenem delu ameriške hemisfere, zdaj pa kolera v državi, ki prejema največ mednarodne pomoči na prebivalca. Kakšno nasprotje! Ne gre le za slabo kombinacijo nesreče: na Haitiju, na cestah, ki so polne otrok, šotori pa so stisnjeni med smeti, nihče ne ve, kje naj začne reševati stvari.
<P>
Lokalni politični razred je pogosto pohlepen in osredotočen na politične igre, namesto da bi prevzel nadzor nad obnovo, birokratski stroj, ki ga je potres zdesetkal, pa ima šibko upravno kulturo, v nekaterih primerih pa je celo oviral razdeljevanje pomoči. Veliko je mednarodnih organizacij, večkrat slabo organiziranih, ki niso sposobne zaščititi prebivalstva.
<P>
Ko sem junija obiskal državo skupaj z delegacijo Evropskega parlamenta, je bilo zaradi opuščenih polj, ruševin, ki niso bile odstranjene, in smeti že mogoče videti, kako so se poslabšale razmere. Zdaj pa še kolera.
<P>
Komisija in Generalni direktorat za humanitarno pomoč Evropske komisije (ECHO) sta storila vse, kaj je bilo potrebno, vendar morata zdaj podvojiti svoje napore. Menim, da Haiti zdaj poleg odločnih ukrepov za obnovo potrebuje večjo zaščito na mednarodni politični ravni.
<SPEAKER ID="101" NAME="Nirj Deva" AFFILIATION="ECR">
Gospod predsednik, gre za tragedijo, ki je ni mogoče opisati z besedami. Ko je januarja prejšnje leto Haiti prizadela nesreča, se je mednarodna skupnost odzvala z velikim pompom. Prileteli so vojaški helikopterji, da so dvignili težke kose podrtih stavb. Potem so vsi odšli. Nenadoma so izginili. Ti kosi zgradb blokirajo ceste, dostop je onemogočen, cestno omrežje pa je v razsulu. Komisarka Georgieva se je močno trudila, da bi uskladila dejavnosti.
<P>
Zakaj se je to zgodilo? Zakaj so vsi ti ljudje - vključno z državno sekretarko Clinton, ki so se nenadoma pojavili tam januarja - nenadoma izginili? Zakaj zdaj pozivajo Združene narode, naj odidejo? Kdaj bodo zahtevali, da odide EU? To je smešno. Mednarodna skupnost se mora vrniti v obsegu, kot je tam že delovala, pri tem pa pustiti navadne ljudi na Haitiju, da se odmaknejo od politike in teh neumnosti, ki se odvijajo v glavnem mestu.
<SPEAKER ID="102" NAME="Anna Záborská" AFFILIATION="PPE">
(SK) Gospod predsednik, komisarka, rada bi se vam zahvalila za poročilo, ki ste nam ga predstavili o razmerah na Haitiju. Izbruh druge epidemije na Haitiju je bil pričakovan. Od začetka leta in vse od potresa smo trdo delali, vendar delo ni napredovalo tako hitro, kot smo upali. Že pred potresom smo večkrat govorili o razmerah na Haitiju.
<P>
Vsekakor bi bilo v pomoč, če bi bil Haiti delujoča država, vendar ni in še dolgo ne bo. Veliko je treba nadoknaditi. Zdaj moramo hitro ukrepati, saj tvegamo, da bodo izbruhnile nove epidemije in nasilje.
<P>
Komisarka, v Bruslju moramo zbrati najboljše zdravstvene strokovnjake in pripraviti strateški načrt pomoči za Haiti. Razrešiti moramo razmere na področju varnosti, financ, predvsem pa zdravja.
<SPEAKER ID="103" NAME="Kriton Arsenis" AFFILIATION="S&amp;D">
(EL) Komisarka, tudi jaz vam želim najprej čestitati za izjemno delo v zvezi s Haitijem in za vse, kar ste storili v Pakistanu. Vemo, da boste budno spremljali vse izredne razmere.
<P>
Res je šlo za strašno katastrofo. Govorimo o več kot 1000 mrtvih in 15 tisoč bolnih, število pa še narašča. Potrebe so izjemne in vidimo lahko, da denar, ki vam je na voljo, ne zadostuje. Vse bolj je jasno, da res potrebujemo nove instrumente financiranja; mogoče - in očitno prvi izmed njih - davek na promet. Potrebujemo tudi druge mehanizme financiranja, s katerimi bi lahko podprli naša prizadevanja pri vse večjih humanitarnih potrebah.
<P>
Prav tako bi morali razmisliti, kako bi lahko preprečili prenašanje bolezni z ljudi, ki delajo za ZN, da se to ne bo več ponovilo.
<SPEAKER ID="104" NAME="Bastiaan Belder" AFFILIATION="EFD">
(NL) Gospod predsednik, danes popoldne sem prejel najnovejše informacije od nizozemske agencije za pomoč, ki je na Haitiju navzoča že več let in te informacije potrjujejo slabo, vendar realistično sliko, ki jo je orisala Komisija. Hkrati mi je nizozemska agencija za pomoč povedala, da zaupajo v Evropo, predvsem kot največjo donatorko. Kaj torej pričakujejo od nas? Čeprav je bilo na mednarodni donatorski konferenci veliko obljubljenega, je bilo zagotovljeno le malo tega. Zdaj so Združeni narodi zaprosili za dodatna sredstva, vendar večine obljubljenega denarja še niso prejeli. Upam, da bo Evropska unija prevzela vodilno vlogo ter poskrbela, da bo denar res zagotovljen, saj so razmere na Haitiju nevzdržne. Seveda sta preventiva in čista pitna voda prednostni nalogi. Upam, da bo Evropska unija prevzela pobudo in zagotovila dobro oskrbo s pitno vodo za Haiti. Strokovnjaki, izkopavanje vodnjakov, čista pitna voda, pa tudi zdravstvena oskrba so zdaj še posebej pomembni. Vsega tega primanjkuje. Pozivam nizozemske, pa tudi evropske institucije, da v tej akutnih kriznih razmerah res nemudoma pomagajo Haitiju.
<SPEAKER ID="105" NAME="Ricardo Cortés Lastra" AFFILIATION="S&amp;D">
(ES) Gospod predsednik, komisarka Damanaki, najprej bi rad čestital Komisiji za prizadevanja na Haitiju.
<P>
Vendar je v teh razmerah potreben nujen in odločnejši odziv. Potrebujemo več sredstev in večjo mednarodno zavezanost, kljub težavam, povezanim z mobilizacijo sredstev zaradi gospodarskih razmer. Ni dobro, da so zagotovljena sredstva za nekatere probleme, ni jih pa za humanitarne razmere.
<P>
Imamo veliko zdravstvenih in humanitarnih prednostnih nalog: seznaniti prebivalstvo s to boleznijo, pridobiti šotore, izboljšati zdravstvene ukrepe na vseh področjih in zagotoviti dostop do čiste pitne vode. Vse te naloge so nujne, Komisija in države članice pa se morajo močno potruditi.
<SPEAKER ID="106" NAME="Hannu Takkula" AFFILIATION="ALDE">
(FI) Gospod predsednik, rad bi se zahvalil komisarki Georgievi za delo, ki ga je opravila Komisija. Zelo pomembno je, da Evropska unija odigra pomembno in vidno vlogo na Haitiju. Vendar tu govorimo o soljudeh, sorodnih bitjih. Prav tako smo jim dolžni pomagati, saj so bili žrtve neizmerne katastrofe: najprej potres, zdaj pa še epidemija kolere.
<P>
Pomembno je, da ko pošljemo denar in pomoč, ta tudi hitro pride na želeno mesto. Mnoge krščanske organizacije za pomoč tam dobro delujejo in zdi se, da imajo učinkovite kanale za pravočasno dostavo pomoči tistim, ki jo potrebujejo. V zvezi s tem upam, da bo Komisija prav tako lahko upoštevala priznane humanitarne in krščanske organizacije, ki opravljajo odlično delo. Tako bo mogoče poslati pomoč na želeno destinacijo in doseči najboljše možne rezultate.
<SPEAKER ID="107" NAME="Kristalina Georgieva">
članica Komisije. - Gospod predsednik, hvala za vaše sodelovanje in razpravo o tej temi, ki nas bo, žal, spremljala kar nekaj časa. Ne gre za krizo, ki bi jo bilo mogoče enostavno rešiti.
<P>
Imamo nekaj ocen o obsegu problema v naslednjih mesecih - tudi od naših strokovnjakov - in strinjam se s tistimi, ki pravijo, da moramo na Haitiju uporabiti znanje Evropskega centra za preprečevanje in obvladovanje bolezni. Po ocenah naj bi pred koncem tega vala epidemije bilo okuženih med pol milijona in 720 tisoč ljudi.
<P>
Ocena Vseameriške zdravstvene organizacije 400 tisoč je nekoliko nižja, vendar v istem obsegu. Mobilizacija bo torej nujna. Strinjam se z vsemi, ki ste govorili o takojšnji mobilizaciji in potrebi po takojšnji pomoči.
<P>
Naj navedem štiri točke. Prva je povezana s tem, kako lahko najbolje pomagamo. Smo v času, ko moramo na terenu namestiti resnično partnerske organizacije in jim nemudoma zagotoviti sredstva za ukrepanje. Prav tako moramo pozvati države članice, da zagotovijo pomoč v naravi. Od četrtka, ko sem nagovorila države članice, smo opazili, da pomoč prihaja, vendar potrebujemo več na področju zdravstvenih strokovnjakov, tablet za čiščenje vode in pomoči pri kampanji za ozaveščenost, saj - kot ste mnogi povedali - obstaja močno razširjeno nerazumevanje te bolezni in obstoječih načinov zdravljenja. Zaradi tega ljudje po nepotrebnem umirajo, saj se bojijo obiskati zdravstvene centre: bojijo se, da bodo zboleli zaradi te bolezni, ne pa da bodo ozdravljeni.
<P>
Drugič, mnogi govorniki so spregovorili o obljubljenem denarju in kaj se dogaja z obnovo Haitija. Obljubo, ki jo je dala Komisija, smo izpolnili. Komisija je namenila 460 milijonov EUR in jo zagotavlja v skladu s časovnim razporedom, ki ga je najavila, visoka predstavnica in podpredsednica Komisije Cathy Ashton ter komisar Piebalgs pa bosta pri državah članicah poizvedela, kaj je z denarjem, ki smo ga obljubili. Zagotovim vam lahko, da bo to opravljeno zelo resno, saj je v zelo težkem času ogrožen ugled mednarodne skupnosti.
<P>
Vendar pa - in to je moja tretja točka, ki je zelo pomembna - obstaja meja, koliko je Haiti sposoben absorbirati, in o tem sem govorila z nekaterimi izmed vas. Ko sem prvič prišla na Haiti, sem pomislila, da ne glede na to, kako grozna je ta nesreča, to ni največja težava te države. Največja težava Haitija je več desetletij pomanjkanja razvoja in neobstoj delujoče države, kar med drugim pomeni tudi nedelujoče zdravstvene službe.
<P>
V taborih sem videla ljudi, kako so v vrsti čakali na zdravnika, ne zato, ker bi bili bolni, ampak ker ga še nikoli v svojem življenju niso videli in so izkoristili zdravstvene službe, zagotovljene v taborih.
<P>
To popolno pomanjkanje zmožnosti in usposobljenosti delujoče države pomeni težave, zaradi katerih je ta epidemija še hujša. Še vedno si prizadevamo, da bi vlada odobrila prostor, kamor bi odlagali trupla umrlih - brez česar bi se lahko epidemija še naprej širila - in za odstranjevanje poljskih stranišč, da bi se tako izboljšale sanitarne razmere. Ne morem dovolj izpostaviti, kako ključnega pomena je za nas, da razumemo, da težav na Haitiju ni mogoče enostavno rešiti, saj so podlaga zanje ravno ta desetletja pomanjkanja razvoja in nedelujoča država.
<P>
Zastavljeno je bilo vprašanje o volitvah in ali naj sploh bodo izvedene. Oblasti na Haitiju se želijo držati časovnega razporeda. Na to težko odgovorim. Nisem še bila na Haitiju, vendar se mi zdi, da bi odpoved ali preložitev volitev lahko destabilizirala te že tako težke razmere. Z volitvami bi lahko nekaj pridobili, vendar kot sem povedala, to temelji na tem, kar sem slišala, ne pa videla na lastne oči.
<P>
Moja četrta točka je povezana z ukrepanjem. Komisijo se pozvali, naj zelo neposredno sodeluje: to počnemo in bomo tudi v prihodnje počeli. Baronica Ashton bo jutri zelo verjetno na Haitiju in tudi sama načrtujem, da bom šla tja, saj so zdaj pomembni mobilizacija, dobro usklajevanje, pa tudi dvigovanje morale tamkajšnjim prebivalcem in našemu osebju. Naši ljudje so v zelo težkih razmerah: so na krajih, kjer so se zdravstveni delavci Haitija ustrašili epidemije in enostavno odšli, sami pa se morajo spopadati z izjemnim povečanjem števila obolelih.
<P>
Zdaj moramo poskrbeti, da bomo ohranili mirno kri in skušali slediti poti, ki bo ljudem dajala največ upanja. Eden izmed poslancev je spregovoril o tem, da so ljudje na Haitiju zelo trdoživi. Res so in zaslužijo si našo pomoč v teh težkih razmerah.
<SPEAKER ID="108" NAME="Predsednik">
Razprava je zaključena.
