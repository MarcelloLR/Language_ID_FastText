<CHAPTER ID="006">
Evropska fundacija za usposabljanje (prenovitev) (razprava)
<SPEAKER ID="910" NAME="Predsednica">
Naslednja točka je poročilo gospoda Lehideuxa (Α6-0131/2008) v imenu odbora za zaposlovanje in socialne zadeve o predlogu uredbe Evropskega parlamenta in Sveta o ustanovitvi Evropske fundacije za usposabljanje (prenovitev) - C6-0243/2007 -.
<SPEAKER ID="005" NAME="Louis Michel">
komisar. - (FR) Gospa predsednica, poročevalec, gospe in gospodje, podpiram delo Parlamenta v zvezi s predlogom o prenovi uredbe o ustanovitvi Evropske fundacije za usposabljanje ter se zlasti zahvaljujem odboru za zaposlovanje in socialne zadeve ter njegovemu poročevalcu, gospodu Lehideuxu.
<P>
Kot veste, je bila Evropska fundacija za usposabljanje ustanovljena leta 1990 kot podpora za izvajanje programa zunanje pomoči PHARE na področju poklicnega usposabljanja. Zdaj njeno področje uporabe zajema države predhodnih programov TACIS, CARDS in MEDA. Politika Evropske unije na področju izobraževanja in usposabljanja ter zunanjih odnosov se je razvila, zato je treba uredbo ETF posodobiti v skladu s tem razvojem. Rezultat je predlog Komisije, ki ste ga obravnavali.
<P>
Naš predlog ne določa nobenih novih dejavnosti ETF. Cilj predloga je, da se naloge ETF jasneje opredelijo na podlagi širše tematske pristojnosti, ki vključuje koncept razvoja človeških virov, zlasti izobraževanja in usposabljanja v okviru vseživljenjskega učenja.
<P>
Predlog razširja tudi geografsko območje uporabe v skladu z novimi instrumenti zunanjih odnosov EU. Tako je treba naloge ETF v tem novem okviru prilagoditi, pri čemer morajo še naprej temeljiti na jasno določenih prednostnih nalogah.
<P>
Hvaležen sem Evropskemu parlamentu, da je pozitivno obravnaval predlog Komisije. Zaradi dobrega sodelovanja med tremi institucijami smo uspeli najti rešitve, s katerimi so zadovoljne vse tri, vključno z rešitvami o tako občutljivih vprašanjih, kot sta sestava upravnega odbora in način, na katerega lahko Parlament prispeva svoje znanje in izkušnje. Komisija zato brez oklevanja sprejema prečiščeno besedilo, pripravljeno na podlagi konstruktivnega trialoga, ki je potekal prejšnji teden.
<P>
Za konec naj v imenu kolega Jana Figela poudarim, kako pomembno je, da je naše sodelovanje uspešno, ker bo tako imela Evropska fundacija za usposabljanje pravočasno koristi od nove pravne podlage in tako zagotovila učinkovitejšo pomoč državam upravičenkam, kar je nenazadnje tudi namen tega delovanja.
<SPEAKER ID="007" NAME="Bernard Lehideux">
poročevalec. - (FR) Gospa predsednica, gospod komisar, gospe in gospodje, ko sem bil v Torinu, sem lahko spoznal odlično delo fundacije, ki je bistven in izredno učinkovit instrument za spodbujanje razvoja sistemov poklicnega usposabljanja v partnerskih državah EU. Predlog Komisije posodablja naloge in upravljanje ETF, s čimer zagotavlja, da njene dejavnosti temeljijo na trdni pravni podlagi. Po mojem mnenju kompromis s Svetom omogoča napredek v dveh bistvenih smereh.
<P>
Prvič, nova uredba bo omogočila, da fundacija deluje v vseh partnerskih državah EU, vključno s tistimi zunaj okvira evropske sosedske politike in predpristopnih programov. To je bistveno. Na primer, Unija sprejema odločitve, ki neposredno vplivajo na gospodarstva njenih partnerk AKP. Komisarja Michela moram opozoriti, da se je to nedavno zgodilo pri reformi skupne ureditve trga za sladkor, ki je te države prisilila, da so radikalno diverzificirale svoje industrijske dejavnosti. ETF bi lahko koristno prispevala k temu razvoju in to naredila tudi v podobnih primerih v prihodnosti.
<P>
Druga, po mojem mnenju posebno pomembna korist kompromisa je, da v pregled dejavnosti fundacije dejansko vključuje poslance Evropskega parlamenta. Vendar to vprašanje presega okvir te agencije. Parlament ima le eno priložnost, pogosto zelo kratko, da preveri, kako agencije delujejo, to je pri glasovanju o proračunu in razrešnici proračuna. Po mojem mnenju ni več mogoče, zlasti glede na bližnji začetek veljavnosti lizbonske pogodbe, da Parlament ne bi bil resneje vpleten v zadeve, s katerimi se ukvarjajo agencije. Zato bo v posebnem primeru te agencije Parlament odslej imenoval tri predstavnike, sicer res brez pravice glasovanja, vendar bo imenoval tri predstavnike upravnega odbora, ki bodo morali biti posebno usposobljeni za področje delovanja fundacije. Parlament lahko imenuje zunanje osebe ali poslance Evropskega parlamenta. Sam bo moral sprejeti odgovorno odločitev glede tega, na kakšni ravni bo zastopan v upravnem odboru. V tem trenutku je bistveno, da je odslej izbira mogoča in da se je razprava o sodelovanju Parlamenta začela.
<P>
Zaradi vedno večjega števila agencij je nujno, da vse evropske institucije podrobneje spoznajo načine za spremljanje njihovih dejavnosti. V zvezi s tem sem prepričan, da moramo ustvariti dejansko povezavo med Parlamentom in agencijami. Podobno je cilj nove uredbe, da formalizira zaslišanja direktorja fundacije pred parlamentarnimi odbori. Že več let direktor enkrat na leto nastopi pred parlamentom na povabilo odbora za zaposlovanje, vendar to povabilo v preteklosti ni bilo formalizirano. Za konec, upravni odbor bo imenoval direktorja za obdobje petih let na podlagi seznama vsaj treh kandidatov, ki ga predloži Komisija; preden bo kandidat, ki ga izbere upravni odbor, imenovan, bo moral dati izjavo pred pristojnimi odbori Evropskega parlamenta in odgovoriti na vprašanja, ki jih bodo zastavili člani teh odborov.
<P>
Bodimo pošteni. Kompromis, ki smo ga dosegli, glede sodelovanja Parlamenta prinaša manj, kot bi si želeli. Vendar moramo biti realni. Kot kaže razprava, vsi še niso pripravljeni narediti koraka dlje. Zato je smiselno podpreti paket, ki je bil dosežen s pogajanji, zato da bo lahko fundacija čim prej delovala na trdni podlagi.
<P>
Zato pozivam poslance, da sprejmejo kompromisni predlog spremembe št. 11, ki je rezultat trialoga, ki ga je malo prej omenil komisar Michel, pri čemer naj ga sprejmejo v celoti in naj jih ne premami predlog spremembe, ki bi pokvaril ravnovesje, ki smo ga dosegli.
<P>
Zahvaljujem se slovenskemu predsedstvu in Komisiji za kakovosten dialog o teh zadevah in, seveda, vsem poročevalcem v senci za njihovo podporo.
<SPEAKER ID="009" NAME="Gabriele Stauner">
v imenu skupine PPE-DE. - (DE) Gospa predsednica, gospod komisar, gospe in gospodje, najprej se zahvaljujem za konstruktivna pogajanja s Svetom in Komisijo, pri čemer sem zlasti hvaležna našemu reporterju, gospodu Lehideuxu.
<P>
V odboru in trialogu smo dosegli kompromis glede fundacije v Torinu, ki bo z novo uredbo dobila povsem novo podlago. Naš glavni cilj pri preusmeritvi agencije, ki ima sedež v Torinu, je okrepiti odnose med fundacijo in Evropskim parlamentom ter izboljšati splošno učinkovitost fundacije. Parlament daje pomembno prednost spodbujanju poklicnega usposabljanja v Evropi in menimo, da dela fundacije ne smemo več ocenjevati naknadno kot neke vrste revizijski organ, ampak da moramo imeti posebno predhodno vlogo v postopku določanja vsebine in oblike njenih programov ter imeti možnost prispevati svoja mnenja.
<P>
Zato sta pomembni dve točki. Prva je sestava upravnega odbora in druga je postopek imenovanja direktorja fundacije. Glede druge točke smo v odboru našli skupno rešitev na podlagi predloga PPE-DE. Kot je rekel poročevalec, bo v skladu s členom 10 nove uredbe direktor imenovan s seznama najmanj treh kandidatov, ki ga bo predložila Komisija. Pred imenovanjem bodo kandidati pred pristojnim odborom ali odbori Evropskega parlamenta podali izjavo in odgovarjali na vprašanja.
<P>
Težje vprašanje, in tudi eno od tistih, ki z vidika moje skupine v tem kompromisu ni bilo zadovoljivo rešeno, zadeva sestavo upravnega odbora. Ureditev iz predlaganega člena 7, pri kateri lahko Parlament imenuje tri predstavnike brez glasovalne pravice, je neprimerna. Želimo možnost učinkovitega sodelovanja v postopkih odločanja upravnega odbora in ne, da smo le za okras. Zato je po našem mnenju bistveno, da lahko Parlament v upravni odbor pošlje tri usposobljene predstavnike, da bodo tam delovali, pri čemer morajo nedvomno imeti enake pravice glasovanja kot drugi člani odbora.
<P>
Za zagotovitev učinkovitega delovanja upravnega odbora je po našem mnenju bistveno, da se omeji število njegovih članov. Prav nič nujno se nam ne zdi, da vsaka država članica EU pošlje predstavnika. Namesto tega bi morali zadostovati predstavniki iz dveh tretjin držav članic, pri čemer bi se uporabljalo pravilo rotacije, ki ga določa lizbonska pogodba. S tremi predstavniki, od katerih bi bil po eden iz Komisije, Parlamenta in partnerskih držav, bi bile države članice še vedno v večini. Nenazadnje upravni odbor ni srečanje zainteresiranih strani, ampak naj bi bil to organ zainteresiranih strani za vsakodnevno odločanje in sprejemanje hitrih odločitev.
<P>
Zato še enkrat pozivam Svet, katerega predstavnik žal ni prisoten, naj ponovno pretehta svoje stališče. Zaradi učinkovitosti delovanja pozivam Parlament, naj podpre naš predlog spremembe 10.
<SPEAKER ID="011" NAME="Ole Christensen">
v imenu skupine PSE. - (DA) Gospa predsednica, gospod komisar, gospe in gospodje, zahvaljujem se poročevalcu, gospodu Lehideuxu, za njegovo sodelovanje in delo v zvezi s poročilom o Evropski fundaciji za usposabljanje v Torinu. Bil sem poročevalec za Skupino socialdemokratov v Evropskem parlamentu in imeli smo naporna pogajanja s Svetom, vendar menim, da smo dosegli dober kompromisni predlog. Čeprav je delo te fundacije namenjeno državam, ki niso članice EU in zato niso sprejele lizbonskih ciljev, je vseeno pomembno govoriti o ciljih v tem okviru. Konec koncev so lizbonski cilji dejansko le način za doseganje napredka in rasti, pri čemer državi ni treba biti članica EU, da bi si želela uresničiti te cilje.
<P>
Izobraževanje je eden od dejavnikov, ki podpirajo rast in razvoj v EU. Vlaganje v boljšo izobrazbo lahko pripomore k temu, da v EU izpolnimo lizbonske cilje in skupaj dosežemo, da Evropa postane boljši prostor za bivanje. Drugo pomembno orodje za doseganje lizbonskih ciljev je prožna varnost na trgu dela, pri čemer sta izobraževanje in prožna varnost zelo tesno povezana. Z izobraževanjem se ustvarja boljša in konkurenčnejša delovna sila, ki na drugi strani omogoča večjo rast.
<P>
Pomembno je, da prihodnost EU obravnavamo dolgoročno. Zato je Evropska fundacija za usposabljanje izredno pomembna agencija. EU ne sme biti klub zaprtega tipa. Pomembno je, da morebitnim novim državam članicam čim bolj pomagamo. Seveda morajo nove države članice izpolnjevati nekatere zahteve in standarde, vendar jim moramo tudi pomagati to doseči. Menim, da je nova struktura, ki smo jo uvedli za fundacijo v Torinu, velika prednost za prihodnje izzive, in verjamem, da lahko fundacija morebitnim novim državam članicam pomaga pri pridruževanju EU.
<P>
Prav tako sem zelo vesel, da nova struktura fundacije krepi povezavo med Evropskim parlamentom in fundacijo. Tako imamo priložnost, da imenujemo tri strokovnjake v upravni odbor. To kaže, da Svet začenja sprejemati dejstvo, da mora tudi Evropski parlament imeti večji vpliv na tem področju.
<SPEAKER ID="013" NAME="Renate Weber">
v imenu skupine ALDE. - Gospa predsednica, gospodu Lehideuxu se zahvaljujem za poročilo. Povsem se strinjam z njegovim stališčem glede razširitve geografskega območja pristojnosti Evropske fundacije za usposabljanje (ETF).
<P>
Ta agencija, ki deluje kot instrument zunanje politike EU, lahko v celoti pomeni odgovor na izzive, s katerimi se srečujejo ozemlja, kot so afriške, karibske in pacifiške države. Bogate izkušnje, ki jih je z leti pridobila ETF, se zdaj lahko prenesejo na območja, ki nujno potrebujejo poklicno usposabljanje, zato da bi izboljšala dostop do učenja in socialno vključenost.
<P>
Večina držav AKP se zdaj srečuje z velikimi gospodarskimi reformami, pri čemer zato, da bi bile uspešne, potrebujejo človeške vire. ETF mora imeti mandat in vire za odziv na takšne zahteve. Če grem še dlje, bi rekla, da moramo pri razširjanju mandata ETF načrtovati začasne urade za zvezo na območjih, na katerih so skoncentrirane dejavnosti agencij. Takšni uradi bi ETF omogočili, da bolje organizira svoje dejavnosti, in hkrati zagotovili večjo vidnost njenega delovanja v tretjih državah. Povsem se strinjam s predlogom poročevalca, da je potrebna večja preglednost in da se v upravni odbor agencije vključijo poslanci Evropskega parlamenta.
<P>
Za konec bi rekla, da mora Evropska unija glede človeških virov imeti širši pristop. Uvesti želimo postopek "modre karte", ki usposobljenim delavcem iz tujine dovoljuje, da zakonito delajo v Evropi, pri čemer bi EU verjetno prispevala k usposabljanju teh delavcev. Vendar, kot sem že rekla, so usposobljeni delavci nujno potrebni v svojih državah, če želimo v teh regije doseči pravi razvoj. Zato bo vloga Evropske fundacije za usposabljanje bistvena.
<SPEAKER ID="015" NAME="Sepp Kusstatscher">
v imenu skupine Verts/ALE. - (DE) Gospa predsednica, gospe in gospodje, na začetku bi pohvalil Evropsko agencijo za usposabljanje v Torinu za pomembno delo, ki ga izvaja od leta 1994.
<P>
Delo agencij in fundacij se pogosto obravnava le kot strošek. Trdno sem prepričan, da delo naše fundacije v Torinu predstavlja zelo koristno sosedsko pomoč, naj bo to na Balkanu, v Vzhodni Evropi ali Severni Afriki. Praktična pomoč, ki jo ETF zagotavlja našim partnerskim državam pri razvoju in oblikovanju visokokakovostnih sistemov usposabljanja, je neprecenljiva. Zato se zahvaljujem in izražam spoštovanje njenemu višjemu vodstvu.
<P>
Nekaj iskrenih kritičnih besed moram nasloviti na Svet, ki je s svojo pogajalsko taktiko po doseženem soglasju v prvem krogu povišal zastopanost Sveta na 27 članov, vendar potem najprej ni razumel, zakaj Parlament prav tako želi biti zastopan v upravnem odboru, na koncu pa se je strinjal s tremi usposobljenimi predstavniki, ki pa nimajo pravice glasovanja. Odnos Sveta je bil preprosto nerazumljiv.
<P>
Še enkrat lahko ponovim, da zadrgnjenega in obrambnega odnosa predsedstva Sveta ne razumem. To je še dodaten dokaz o težavah, ki jih imajo vlade naših držav članic pri oceni pomena, ki ga morajo pripisati Evropskemu parlamentu, ki je edina demokratično izvoljena institucija Unije.
<P>
Zahvaljujem se poročevalcu.
<SPEAKER ID="017" NAME="Derek Roland Clark">
v imenu skupine IND/DEM. - Gospa predsednica, Komisija spet prehiteva zakonodajo. EU ni pristojna za izobraževanje, vsaj dokler ne bo ratificirana lizbonska pogodba, kar pa je odvisno od irskega referenduma. Ali je njegov rezultat že vnaprej jasen ali bo izglasovani "ne" prezrt kot sta bila francoski in nizozemski referendum?
<P>
Kakor koli, kakšno strukturo bo ta fundacija za usposabljanje imela? Vidim, da naj bi jo v skladu z našim predlogom vodilo šest predstavnikov iz držav članic plus šest iz Komisije in le trije iz Parlamenta ali ti plus predstavniki iz partnerskih držav, ki jih imenuje Komisija. V zadnjem primeru bo pristojnost delno v rokah držav, ki niso države članice, pri čemer bo imela Komisija glavno besedo. Nič kaj demokratično.
<P>
V skladu s predlogom spremembe 7 naj bi Komisija predlagala kandidate za direktorja ETF, pri čemer je glede tega zaskrbljenih več strani. Tako so nastali dodatni predlogi glede sestave upravnega odbora ETF, vse do neizvedljive možnosti enega predstavnika za vsako državo članico.
<P>
Toliko nasprotujočih si predlogov za sestavo upravnega odbora ETF ni ravno najboljši začetek, vendar s tem le pozabljamo na dejansko vprašanje: Zakaj sploh kdo misli, da potrebujemo takšno fundacijo? Trdim, da fundacija za usposabljanje ni le nepotrebna, ampak bo tudi neučinkovita. Če pogledate evropske države, ki niso članice EU, boste povsod našli različne programe usposabljanja. Njihovi standardi so različni, vendar razvijajo mnoge sposobnosti, zaradi česar ima Evropa tako bogato dediščino. Tako so na primer vse države vedno ustvarjale svoje umetnike, skladatelje, pisatelje in tako naprej. Tudi majhne države imajo na primer svetovno znane skladatelje. Vsaka država ustvarja svoje voditelje in strokovnjake, tehnike, bankirje, športnike in športnice ter vse ostale, ki imajo spretnosti, ki se krepijo z usposabljanjem.
<P>
Tako obstaja veliko različnih spretnosti, pri čemer vsaka država prispeva na svoj način. Če želimo vse to združiti v Evropsko fundacijo za usposabljanje, bo to slabo vplivalo na programe usposabljanja v mnogih državah. Enotna ETF ne bo vključevala nacionalnih posebnosti. Potrebujemo raznolikost, ne pa usklajenosti in omejenosti.
<P>
Na kratko, s takšnim programom bomo več izgubili kot pridobili. Pozabite na to in pustite, da evropske države same prispevajo k celoti. To lahko celo spodbudi navdušenje za projekt EU, ki ga je žal premalo, če sodim po izglasovanem "ne" dveh ustanovnih članic in stalnem prizadevanju, da se EU proda svojim državljanom.
<SPEAKER ID="019" NAME="Jan Andersson" AFFILIATION="PSE">
(SV) Hvala, gospa predsednica. Najprej se zahvaljujem Bernardu Lehideuxu za odlično delo, odlično sodelovanje s predsednikom in koordinatorji med procesom ter za to, da nam je omogočil doseči dogovor pri prvi obravnavi. Prav tako se zahvaljujem predstavnikom Evropske fundacije za usposabljanje za njihov pomemben prispevek, ki je zagotovil številne dodatne povezave. Izobraževanje, poklicno usposabljanje in vseživljenjsko učenje so vedno pomembnejši. Pomembni so v EU in tudi v partnerskih državah. Treba je zagotoviti sodelovanje med Evropskim centrom za razvoj poklicnega usposabljanja (Cedefop) in Evropsko fundacijo za usposabljanje.
<P>
Predlog nove uredbe vsebuje nekatere elemente, ki pomenijo izboljšave. Prvič, pristojnost se razširja, tako da vključuje vseživljenjsko učenje, ne le izključnega poudarka na poklicnem usposabljanju. To je koncept, na katerega se vedno bolj opiramo in je pomemben za našo politiko. Drugič, število držav se povečuje, kot je rekel gospod Lehideux. Vključene so vse partnerske države, ne le tiste, ki so vključene v sosedske in predpristopne programe, ampak vse partnerske države. Tretjič, odnosi s Parlamentom se krepijo. Naše sodelovanje je bilo dobro in se zdaj lahko razvije z novo uredbo. Menim, da smo dosegli dober dogovor tako glede načina imenovanja direktorja fundacije kot tudi glede dejstva, da lahko v upravni odbor imenujemo tri strokovnjake brez glasovalnih pravic. Nismo dobili vsega, kar smo želeli, vendar je to še vedno dober kompromis, ki ima dobre obete za prihodnost. To je dobro osnovno izhodišče. Vseživljenjsko učenje lahko razvijemo kot proces sodelovanja med Parlamentom in fundacijami, ki se s tem ukvarjajo. To je pomembno.
<SPEAKER ID="021" NAME="Louis Michel">
komisar. - (FR) Gospa predsednica, najprej se zahvaljujem in pozdravljam podane izjave, ki vse podpirajo poročilo gospoda Lehideuxa. Tudi sam ga podpiram, ker menim, da resnično pomeni velik korak naprej. Že lahko vidim in predvidim nove možnosti, ki, ne glede na to, kaj bodo rekli nekateri, se tukaj odpirajo, in zato me veseli, da bomo brez dvoma dosegli splošno soglasje o tem predlogu. Naj odgovorim na dve pripombi, ki sta bili izrečeni.
<P>
Prvič, predlog spremembe 10 k členu 7: rad bi opozoril gospo Stauner, da obstaja tveganje za navzkrižje interesov, ker je Parlament organ, ki daje razrešnico proračunu. Vsaj zakonsko bi vsekakor šlo za navzkrižje interesov.
<P>
Drugič, menim, da je smiselno ločiti pristojnosti. Veliko let sem bil poslanec in nikoli nisem zahteval nobene pristojnosti, ki bi presegala pristojnost poslancev. Osnovna vloga poslancev ni vladanje, žal. Osnovna vloga poslancev je preverjanje in oblikovanje zakonodaje ter seveda spremljanje vlade ali izvršnih organov. Zato ne razumem tega premika poudarka, ki se nekaterim očitno zdi običajen. Govorim zase, vendar imamo parlamentarno razpravo in menim, da se bo Parlament, če bo pomešal svojo nalogo spremljanja z nalogo upravljanja, ki je nezdružljiva z njegovo vlogo, odmaknil od svoje osnovne naloge. Tako se lahko uniči parlament. Dejstvo, da parlament želi postati nekakšna vladajoča skupščina, ni združljivo s pomembnim načelom demokracije. To govorim zato, ker menim, da je delitev oblasti pomembna.
<P>
Prepričan sem, da je doseženi kompromis najučinkovitejši, predvsem zato, ker zagotavlja neodvisnost Parlamenta pri izvajanju njegove naloge spremljanja.
<P>
Priznam, da sem pogosto presenečen nad nekaterimi izraženimi stališči, vendar navsezadnje smo zato tukaj. Mislim, da je bil gospod Clark tisti, ki je rekel, da Komisija presega svoje pristojnosti in da bi lahko bila Evropska fundacija za usposabljanje neučinkovita. To je precej v nasprotju z realnostjo, izkušnjami in povsem neodvisnimi ocenami pomembnega dela, ki ga opravlja fundacija.
<P>
Kot komisar, pristojen za razvoj, lahko že - na podlagi glavnega predloga sprememb, ki bo nedvomno sprejet - predvidim možnosti za učinkovitost, pozitivne možnosti, ki se bodo ponudile zlasti, kot so navedli nekateri govorniki, v državah na področju moje pristojnosti, kjer je poklicno usposabljanje ključen dejavnik. Kot primer lahko navedem informacijski center za upravljanje migracije v Maliju, pilotni projekt, ki ga bomo kmalu začeli. Lahko si mislim, kakšno koristno vlogo bi lahko tam imela fundacija.
<P>
Zato lahko le podprem rezultat in v celoti zavračam kritiko, da je fundacija neučinkovita. Očitno ljudje ne morejo spremeniti svoje narave: tisti, ki ne marajo Evrope, radi pretiravajo, in to - z vsem spoštovanjem do zadevnega poslanca - je pretiravanje; zato je povsem nesmiselno.
<SPEAKER ID="023" NAME="Bernard Lehideux">
poročevalec. - (FR) Gospa predsednica, gospod komisar, po mojem mnenju se vsi ali skoraj vsi strinjamo glede bistvene vsebine in zahvaljujem se komisarju za to, kar je pravkar povedal o prihodnjih možnostih fundacije.
<P>
Eno točko je očitno še treba razrešiti in v zvezi s tem želim dati pripombo: to je predlog spremembe 10, ki ga je vložila skupina PPE. Dialog med evropskimi institucijami je vsekakor bistven. Ta dialog je potekal. Kolega Kusstatscher pravi, da odnos Sveta pri tem dialogu ni bil ravno tak, kot smo ga pričakovali. Prav ima, vendar smo imeli na koncu trialog in več sestankov, ob koncu sestankov pa smo sporočili naš dogovor. Ne verjamem, da je dialog med našimi institucijami mogoč, če soglasje, ki ga že damo, potem čez nekaj dni prekličemo z vložitvijo predloga spremembe. Razpravljali smo, nismo se v celoti strinjali glede vsega, vsak je naredil korak pri približevanju drugim in na koncu smo dosegli kompromisno besedilo.
<P>
Pozivam skupine, vse skupine, da sprejmejo zamisel, da pokažemo solidarnost pri odločitvi, ki smo jo sprejeli, v soglasju, ki smo ga dali Svetu in Komisiji ob koncu trialoga, in pozivam jih, naj s svojim glasovanjem izrazijo solidarnost. Če nekdo poziva k spremembam, mora tudi vedeti, kako daleč lahko gre. Malo prej sem rekel, da bi raje šel še malo dlje, vendar da ne verjamem, da so vsi že pripravljeni na to. Kot poročevalec za ta dokument, ki sem pri tem delu veliko pridobil in imel podporo kolegov, kolege pozivam, naj do časa glasovanja še naprej izražajo solidarnost do našega kompromisnega dogovora.
<SPEAKER ID="024" NAME="Predsednica">
Ta razprava je končana.
<P>
Glasovanje bo potekalo danes ob 12.00.
