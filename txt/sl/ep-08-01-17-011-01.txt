<CHAPTER ID="011-01">
1. Odvzem prostosti kitajskemu disidentu Hu Jiaju (razprava)
<SPEAKER ID="162" NAME="Predsednica">
- Naslednja točka je razprava o petih predlogih resolucij o odvzemu prostosti kitajskemu disidentu Hu Jiaju.
<SPEAKER ID="163" NAME="Milan Horáček">
avtor. - (DE) Gospa predsednica, naša skupina je predlagala gospoda Hu Jiaja in njegovo ženo Zeng Jinyan za nagrado Saharova. Ker je par v hišnem priporu, sta uporabila povezavo s spletno kamero, da sta lahko sodelovala pri predstavitvi Evropskega parlamenta o človekovih pravicah na Kitajskem. Ponoven odvzem prostosti gospodu Hu Jaiju je le prikaz tega, pred čemer je on sam svaril. Ali želi Kitajska s svojim ravnanjem pokazati prezir do mnenja Evropskega parlamenta?
<P>
Človekove pravice se morajo odločno obravnavati kot vprašanje, ki je vključeno v vse obstoječe odnose med EU in Kitajsko. Tudi mi moramo delovati na skladen in dosleden način ter ne smemo preprosto žrtvovati naših vrednot za dobre gospodarske odnose.
<P>
Zato pozivamo Svet in Komisijo, da zavzameta stališče glede gospoda Hu Jiaja ter da tudi izkoristita naslednji vrh med EU in Kitajsko, da se zavzameta za spoštovanje človekovih pravic.
<P>
Kitajska mora prenehati s sistematičnim ustrahovanjem aktivistov na področju človekovih pravic. Če Kitajska ne bo spremenila svojega ravnanja, bomo morali ponovno obravnavati vprašanje o našem sodelovanju na olimpijskih igrah. Poleg tega bo Rusija gostila naslednje zimske olimpijske igre in v tej državi stanje na področju človekovih pravic prav tako ni zadovoljivo.
<P>
(Ploskanje.)
<SPEAKER ID="164" NAME="Erik Meijer" LANGUAGE="NL">
Gospa predsednica, težava človekovih pravic na Kitajskem se kar naprej pojavlja v nujnih razpravah, in to vedno z dobrim razlogom. Gospodarska rast Kitajske in večji mednarodni ugled še vedno nista povzročila nobenih pravih sprememb glede pristopa k državljanskim svoboščinam, zlorabe moči organov, prostora za pravo opozicijo in glede neodvisnosti sodstva.
<P>
Še vedno veljajo stroge kazni, vključno z uporabo smrtne kazni. Kitajska ni edina država, ki ljudi obsoja na smrt in izvaja usmrtitve, vendar je v zvezi s tem v vodstvu. Edini opazen napredek je ta, da se zdaj bolj prepriča o krivdi storilca preden izvede smrtno kazen, zato se usmrti manj ljudi, ki se kasneje izkažejo za nedolžne.
<P>
Medtem je mednarodno osredotočenje na tri velike drame na Kitajskem v veliki meri izginilo. Vse manj pozornosti se namenja krvavemu incidentu na trgu Tiananmen leta 1989, preganjanju zagovornikov gibanja Falun Gong in spreminjanju sestave prebivalstva v Tibetu in Vzhodnem Turkestanu.
<P>
Vsa pozornost je zdaj namenjena gospodarski rasti, možnostim izvoza na Kitajsko, priložnostim za poceni uvoz iz Kitajske, vse večji vlogi Kitajske in Afrike ter prihajajočim olimpijskim igram na Kitajskem. V teh okoliščinah se pritisk za izboljšanje razmer na področju človekovih pravic zmanjšuje. Olimpijske igre so postale razlog za podiranje stanovanjskih območij in preganjanje prebivalcev. Kitajski veleposlaniki pravijo, da je prizadeta državna čast, če je to predmet kritike iz tujine.
<P>
Prihajajoče olimpijske igre bi lahko bile priložnost za izboljšanje stanja. Kot kaže v tem trenutku, bodo koristne za turizem in dokončanje večjih javnih del, vendar ne za izboljšanje razmer na področju človekovih pravic. Medtem se je na Nizozemskem začela razprava o možnosti bojkota teh olimpijskih iger.
<P>
Resolucija o edinem aktivistu na področju človekovih pravic, ki mu je bila odvzeta prostost, je nujna, vendar ni dovolj. Najpomembnejši dejavnik v odnosih med Evropo in Kitajsko ne bi smel biti lastni gospodarski interes, temveč naša skrb za človekove pravice na Kitajskem.
<SPEAKER ID="165" NAME="Marcin Libicki">
avtor. - (PL) Strinjam se z gospodom Meyerjem, ki je rekel, da bi morali bojkotirati olimpijske igre zaradi preganjanja prebivalcev na Kitajskem. Dejansko v tej državi niso samo Kitajci tisti, ki se jih nenehno preganja. V tem parlamentu smo že pogosto obravnavali preganjanje Tibetancev in drugih narodnih manjšin. Danes obravnavamo nezakonit odvzem prostosti aktivistu za svobodo, osebi, ki se bori za svobodo na Kitajskem, in sicer politika Hu Jiaja, ter njegovo preganjanje. Njegova žena in družina sta doživeli enako usodo.
<P>
Gospe in gospodje, spominjam se bojkota olimpijskih iger v Sovjetski zvezi pred več desetletji. To dejanje je pripomoglo k padcu komunističnega režima. Zdaj si ne smemo dovoliti, da nas oslepi gospodarski uspeh Kitajske. Glede slednjega lahko Kitajski čestitamo, vendar ne smemo spregledati preganjanja tako velikega števila ljudi in kršenja njihovih temeljnih pravic. Kot sem omenil prej, to ne zadeva le Kitajcev, temveč tudi ostale prebivalce države, znane kot Kitajska. Nenazadnje Tibet, o katerem se je večkrat razpravljalo v tem parlamentu, ni Kitajska. Pozivam k bojkotu olimpijskih iger.
<SPEAKER ID="166" NAME="Thomas Mann">
avtor. - (DE) Gospa predsednica, sedem mesecev pred olimpijskimi igrami lahko vidimo, kako malo Kitajska spoštuje človekove pravice. Upanje, da bo odločitev Mednarodnega olimpijskega komiteja izboljšala stanje v "Osrednjem kraljestvu", je bila iluzija.
<P>
Oktobra in novembra 2007 so državne varnostne službe ugrabile in mučile dva odvetnika, in sicer Gao Džišenga in Li Hepinga. Konec decembra so zaprli aktivista na področju človekovih pravic in računalniškega disidenta Hu Jiuaja na podlagi obtožbe, da je uporabljal internet za napeljevanje k rušenju državne oblasti.
<P>
Hu Jia je 10. oktobra sodeloval na tiskovni konferenci, ki je potekala v Evropskem parlamentu v Bruslju. Z nami je bil povezan prek telefona v živo iz Kitajske. Zahvaljujemo se mu za to pogumno dejanje. Preteklo leto je Evropski parlament njega in njegovo ženo Zeng Jinyan predlagal za nagrado Saharova. Hu Jia na svojem internetnem blogu poroča o političnih zapornikih in žrtvah odvzema zemlje zaradi prihajajočih olimpijskih iger.
<P>
V pismu se je kanclerki Angeli Merkel zahvalil za sprejem Dalai Lame. To je bilo za uradno Kitajsko očitno preveč. V odprtem pismu je 57 kitajskih intelektualcev je pozvalo k izpustitvi Hu Jiaja. Naš predsednik Hans-Gert Pöttering je to podprl. Zelo smo presenečeni nad odvzemom prostosti aktivistom na področju človekovih pravic, predvsem zaradi njihovega stika z Evropskim parlamentom. Uporabiti moramo vsa diplomatska sredstva, ki jih imamo na voljo, za zagotovitev, da bo Hu Jia nemudoma izpuščen iz zapora.
<P>
Kitajska svetu obljublja najboljše olimpijske igre doslej. Cena za to ne bi smela biti cenzura ali prezir pravne države.
<SPEAKER ID="167" NAME="Filip Kaczmarek">
v imenu skupine PPE-DE. - (PL) Gospa predsednica, leta 2001, ko je bilo odločeno, da bo Peking gostil olimpijske igre, smo mnogi verjeli, da bo ta odločitev, kljub sporom, ki so jo obdajali, pomagala doseči politične spremembe v komunistični Kitajski. Menili smo, da bo država gostiteljica pripravljena odpraviti razširjene kršitve človekovih pravic in povečati obseg temeljnih svoboščin na svojem ozemlju. Strinjam se z gospodom Mannom, da so se vsa ta upanja sedem mesecev pred začetkom iger izkazala za neizpolnjena. Pravzaprav se je zgodilo nasprotno: strahovlada na Kitajskem se je okrepila.
<P>
Zagovorniki človekovih pravic, kot sta Hu Jia in njegova žena, so bili zaprti in pridržani brez sojenja na neznanih lokacijah, kjer so jih mučili in ustrahovali ter jim niso zagotovili pravice do obrambe. Kitajski organi svetu pošiljajo znake, ki kažejo, da njihova država ni demokratična in odprta. Obenem se je kitajski olimpijski komite odločil, da bo glavni slogan iger "En svet, ene sanje". Vztrajajo na tem, da te sanje temeljijo na skupnem upanju, da bomo delovali in živeli v miru. Le sprašujemo se lahko, kakšne vrste miru imajo v mislih Kitajci in če resnično razumejo, kašen pomen imajo olimpijske igre.
<SPEAKER ID="168" NAME="Józef Pinior">
v imenu skupine PSE. - Gospa predsednica, dva dni po božiču so prostost odvzeli kitajskemu aktivistu gospodu Hu Jiaju, in sicer popoldan na njegovem domu. To je žalostna novica, zlasti ker je Kitajska, pomembna država in udeleženka v sodobnem svetu, letos organizatorka olimpijskih iger.
<P>
Evropski parlament in celotna Evropska unija morata poudariti, da mora Kitajska rešiti šest vprašanj v zvezi s človekovimi pravicami: nezmožnost Kitajske, da v celoti izvaja nove predpise, ki omogočajo večjo svobodo tiska; navidezna zavezanost Kitajske, da ohrani pravno državo; omejena podpora Kitajske v zvezi z mednarodnimi prizadevanji za spodbujanje zaščite v Darfurju v Sudanu; omejena podpora Kitajske v zvezi z mednarodnimi prizadevanji za spodbujanje človekovih pravic v Burmi; nepreglednost v pomoči Kitajske izkoriščevalskim vodstvom; in zlasti izpust vseh političnih zapornikov iz zaporov na Kitajskem.
<SPEAKER ID="169" NAME="Ewa Tomaszewska">
v imenu skupine UEN. - (PL) Gospa predsednica, Hu Jia in Zeng Jinyan sta za nas postala simbol boja za svobodo izražanja in človekove pravice na Kitajskem. Ta parlament je par predlagal za nagrado Saharova kot priznanje njunim aktivnostim, medtem ko ju v njuni državi zaradi istih aktivnosti preganjajo. Hu Jiaju je bila prostost odvzeta 2. januarja.
<P>
V osemdesetih letih 20. stoletja, v obdobju vojnega stanja na Poljskem, je preglednost služila kot zaščita pred najbolj drastičnimi oblikami represije. Časopisi in radijske postaje iz druge strani železne zavese so poročali o imenih zapornikov, zaradi česar smo se lahko počutili varne. Sam sem izkusil, kaj je pomenilo dobiti tako pomoč od ljudi v tujini, ki jim ni bilo vseeno za naš težek položaj. Zato se mi zdi zdaj tako zelo pomembno zagotoviti, da Kitajska sliši naše mnenje, mnenje Evropskega parlamenta, mnenje številnih poslancev iz različnih evropskih držav. Kitajski organi morajo slišati naše pritožbe in prenehati s preganjanjem Hu Jiaja ter številnih drugih žrtev.
<SPEAKER ID="170" NAME="Raül Romeva i Rueda">
v imenu skupine Verts/ALE. - (ES) Gospa predsednica, kitajski organi in ostale države bi morali olimpijske igre obravnavati kot priložnost, da Kitajska spremeni svojo mednarodno podobo, ki so jo zlasti zaznamovale nenehne kršitve človekovih pravic, ki so prizadele zelo različne skupine iz zelo različnih razlogov.
<P>
Odvzem prostosti Hu Jiaju in mnogim drugim kaže, da Kitajska ne izkorišča te priložnosti, kot bi jo morala. Prav tako ponovno služi kot opozorilo tistim, ki so menili, da je Kitajska pripravljena in dovolj nepristranska, da organizira mednarodni dogodek, ki naj bi se osredotočal na solidarnost, kot so olimpijske igre.
<P>
Kitajska ima še vedno čas, da spremeni to podobo, vendar mora za to vprašanja, kot so svoboda izražanja in svoboda združevanja, obravnavati resneje ter odpraviti svojo obsedenost z odvzemanjem prostosti, kaznovanjem in obsojanjem prebivalcev in prebivalk Kitajske, obtoženih za kazniva dejanja, ki jih je tako težko dokazati, kot je napeljevanje k rušenju državne oblasti.
<SPEAKER ID="171" NAME="Kathy Sinnott">
v imenu skupine IND/DEM. - Gospa predsednica, kot je zapisano v Olimpijski listini, vsake olimpijske igre opozarjajo na varovanje človekovega dostojanstva. Med olimpijskimi igrami v Pekingu leta 2008 bomo še posebej pozorni na to varovanje na Kitajskem. Morda se bo to pomenilo pritisk na kitajsko vlado, da bo ponovno preučila ukrepe, kot so odvzem prostosti Hu Jiaju. To je priložnost za to državo, da izboljša slabo stanje na tem področju.
<P>
Namesto tega se zdi kitajska vlada odločena, da bo pometla kršitve človekovih pravic pod preprogo, s tem da bo odvzela prostost aktivistom in protestnikom. Zaskrbljujoče je, da so kitajski organi kupili visokotehnološko varnostno opremo z zahoda, ki je očitno namenjena poostritvi varnosti med olimpijskimi igrami. Skrbita me dve stvari. Skrbi me, da se bo ta oprema to poletje uporabila proti Kitajcem, ter da se bo še naprej napačno uporabljala po tem poletju. Olimpijske igre je treba izkoristiti za spodbujanje človekovih pravic na Kitajskem ali pa te igre bojkotirati, ne pa moremo Kitajske hvaliti, če se bodo tam človekove pravice še naprej očitno kršile.
<SPEAKER ID="172" NAME="Desislav Chukolov" AFFILIATION="NI">
(BG) Kolegi, v 20. stoletju so bili milijoni ljudi po vsem svetu žrtve komunizma. Na žalost ta izredno pogubna, ljudomrzna in večinoma protikrščanska ideologija še do danes uničuje življenja in ima svoje pristaše. Celo v tem parlamentu. Za ponazoritev in razjasnitev vam bom dal primer.
<P>
Trenutno je Hu Jia v hišnem priporu na Kitajskem, saj je tam zadostno število ljudi, ki podpirajo njegove ideje. Zaradi tega predstavlja nevarnost za kitajsko ureditev. Še dobro, da je tukaj, v Evropskem parlamentu, zadostno število poslancev, ki so jih izvolili milijoni volivcev, da bi predstavljali njihova mnenja, vendar imajo kljub temu vodilni v Evropski uniji, ki jo mnogi primerjajo s "piramido", svoje prednostne naloge, med katerimi zagotovo ni referenduma lizbonski pogodbi.
<P>
Zato nekateri poslanci predstavljamo podobno nevarnost, kot jo predstavlja Hu Jia za kitajsko ureditev. Morda nismo v hišnem priporu, vendar bo gospod Pöttering, če bo dovolj odkrit in odprt, priznal, da bi morda lahko šel tako daleč. Vendar mu zagotavljam, da je častno zastopanje naših volivcev pomembnejše od te možnosti. Hvala.
<SPEAKER ID="173" NAME="Tunne Kelam" AFFILIATION="PPE-DE">
Gospa predsednica, primer gospoda Hu Jiaja in njegove žene ni edini.
<P>
Da bi lahko gostila letošnje olimpijske igre v Pekingu, je kitajska vlada sprejela dodatne obveze, da bi dosegla mednarodno priznane standarde o človekovih pravicah. V nasprotju s temi pričakovanji Peking olimpijske igre vidi kot opravičilo za povečanje uporabe prisilnih ukrepov proti aktivistom na področju človekovih pravic. Tako je kitajska vlada s sistematičnim kršenjem svojih obveznosti pokazala, da ne namerava spoštovati temeljnih vrednot olimpijske tradicije. Dejansko je na meji tega, da bo izgubila svojo verodostojnost.
<P>
Zato se demokratične države ne morejo odzvati le s pritožbami. Če kitajske oblasti ne bodo resnično spremenile situacije, potem bodo demokratični udeleženci na igrah tvegali lastno verodostojnost glede vrednot, ki jih zagovarjajo.
<SPEAKER ID="174" NAME="Lidia Joanna Geringer de Oedenberg" AFFILIATION="PSE">
(PL) Gospa predsednica, leta 2001 je podpredsednik organizacijskega odbora za 29. olimpijske igre, Liu Jingmin, povedal, da bi dodelitev olimpijskih iger Pekingu pomagala pri pospeševanju razvoja človekovih pravic. Vendar so si v zadnjih mesecih kitajski organi dovolili, da svobodo izražanja kršijo pogosteje kot ponavadi. Preganjali so tudi novinarje in aktiviste. Odvzem prostosti Hu Jiaju, vodilnemu aktivistu, ki je bil predlagan za nagrado Saharova leta 2007, je šokiral družbo. Hu Jiaju je bila odvzeta prostost pod pretvezo, da je pozival druge k rušenju državne oblasti. Še vedno nima pravice do odvetnika in do zdravstvene oskrbe.
<P>
Kitajsko je treba prisiliti, da glede človekovih pravic deluje v skladu z mednarodnimi standardi in te pravice spoštuje. Prav tako mora končati s tem, da se igre uporabljajo kot izgovor za nezakonito pridržanje novinarjev in disidentov. Kitajske organe bi morali ponovno opozoriti na idejo, ki je temelj olimpijskega gibanja, in sicer povezovanje športa z vizijo mirne družbe in ohranjanjem človekovega dostojanstva. Obenem bi morali pozvati k takojšnji izpustitvi Hu Jiaja in vseh drugih aktivistov, ki so pridržani brez sojenja, da se lahko vrnejo k svojim družinam in dostopajo do osnovne zdravstvene oskrbe.
<SPEAKER ID="175" NAME="Zbigniew Zaleski" AFFILIATION="PPE-DE">
(PL) Gospa predsednica, hotel sem samo ugotoviti, ali strategija pritegnitve pozornosti deluje tudi tukaj. Če to velja, bi rad povedal, da na Kitajskem ne moreš opaziti nobenih očitnih znakov o tem, kako nadzorni sitem deluje, vendar deluje. Državljani se čutijo zelo omejene v represivni ureditvi, ki jo določa sistem. Kot so drugi poslanci že povedali, menimo, da smo poklicani za to, da preostali del sveta seznanimo s temi razmerami. To je edino orožje, ki nam je na voljo. Lahko spoštujemo gospodarski razvoj, ki ga je dosegla Kitajska, ampak le redko kje na svetu je med ljudmi prisoten tak strah in samocenzura. Zato zelo spoštujem tiste hrabre posameznike na Kitajskem, ki so dovolj pogumni, da tvegajo svoje poklicne poti, svobodo in življenja, da opozorijo na to situacijo. Naša moralna dolžnost je, da jih podpremo. Druge rešitve ali druge poti naprej ni.
<SPEAKER ID="176" NAME="Ryszard Czarnecki" AFFILIATION="UEN">
(PL) Gospa predsednica, po pripombah kolega iz Poljske, bi želel izkoristiti prisotnost komisarke Kuneve v Parlamentu in ji zastaviti naslednje vprašanje. Ali lahko glede na podlagi zadnjih nekaj let zatrdimo, da se resnično spoštovanje človekovih pravic v Ljudski republiki Kitajski izboljšuje? Ali napoved iger julija v Pekingu res pomeni, da se kitajski disidenti lahko zdaj počutijo varnejše in da so odnosi s Tajvanom bolj civilizirani? Ali se je v zadnjih dveh ali treh letih prost dostop do interneta povečal? Komisiji bi bil hvaležen za odgovor. Konec koncev lahko v Svetem pismu preberemo: "Kdor prosi, prejme".
<SPEAKER ID="177" NAME="Meglena Kuneva">
komisarka. - Gospa predsednica, pred samo mesecem dni je kolega komisar Ferrero-Waldner v tej sejni dvorani izrazil globoko zaskrbljenost Komisije glede nenehnega in sistematičnega zatiranja zagovornikov človekovih pravic na Kitajskem. Komisija je bila zato še bolj zaskrbljena zaradi samovoljnega pridržanja gospoda Hu Jiaja in opozarja, da je bil v preteklosti predmet večkratnega nadlegovanja zaradi dejavnosti v zvezi s človekovimi pravicami.
<P>
Prav tako smo zaskrbljeni glede zdravja gospoda Hu Jiaja. Ima hepatitis B in mora vsak dan jemati zdravila. Ni jasno, ali mu je zagotovljen dnevni dostop do zdravljenja, ki ga potrebuje, in ali lahko računa na zdravniško pomoč med svojim pridržanjem v pekinškem občinskem centru za pridržanje v Dougezhuangu.
<P>
Komisija meni, da odvzem prostosti gospodu Hu Jiaju obvezuje EU, da odločno ukrepa iz jasnega razloga, da mu je bila odvzeta prostost, ker je prek telefonske povezave svobodno in odkrito govoril o zatiranju zagovornikov človekovih pravic na sestanku pododbora Evropskega parlamenta za človekove pravice novembra 2007.
<P>
To spominja na primer Cao Donga, predlagatelja peticije gibanja Falun Gong, ki mu je bila odvzeta prostost in je še vedno v zaporu po tem, ko se je srečal s podpredsednikom Evropskega parlamenta v Pekingu maja 2006. Pridržanje gospoda Hu Jiaja prav tako zahteva odziv EU kot mednarodnega akterja za zaščito zagovornikov človekovih pravic. Včeraj je trojka EU odločno ukrepala proti kitajskim oblastem in zahtevala njegov takojšen izpust. Odkrito upamo, da bodo kitajski organi razumeli, da ima vprašanje zagovornikov človekovih pravic velik vpliv na ugled Kitajske pri evropski javnosti, in bodo ukrepali v zvezi s tem.
<P>
Parlamentu zagotavljam, da bo EU skrbno nadzorovala razvoj primera gospoda Hu Jiaja.
<P>
Komisija bi to priložnost želela izkoristiti za to, da ponovno pozove kitajsko vlado, da omogoči izražanje vsakovrstnih mnenj. To je pomemben dejavnik pri tem, kako mednarodna javnost obravnava Kitajsko, zlasti to leto, ko bodo oči sveta uprte na Kitajsko v pripravah na olimpijske igre. Prepričani smo, da je s svobodnim izražanjem mogoče doseči veliko bolj stabilno družbo.
<P>
Zaključila bi s tem, da povem, da bo Komisija okrepila svoja prizadevanja za izboljšanje splošnega stanja človekovih pravic na Kitajskem. Ob upoštevanju tega bomo še naprej imeli pomembno vlogo v trojki pri pripravi dialoga in seminarja o človekovih pravicah med EU in Kitajsko, da bodo te razprave še naprej bolj usmerjene k cilju.
<P>
Kljub počasnemu napredku v zvezi s stanjem človekovih pravic na Kitajskem, trdno verjamemo, da bo dialog o človekovih pravicah med EU in Kitajsko ostal eden od najučinkovitejših načinov za vključevanje Kitajske v odkrite in natančne razprave z namenom, da pride do reform na področju človekovih pravic na njenem ozemlju.
<SPEAKER ID="178" NAME="Predsednica">
Ta razprava je zaključena.
<P>
Glasovanje bo potekalo na koncu razprave.
