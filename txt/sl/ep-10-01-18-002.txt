<CHAPTER ID="002">
Izjave predsedujočega
<SPEAKER ID="006" NAME="Predsednik">
Z veliko žalostjo vas moram obvestiti, da je gospa Boal, namestnica vodje delegacije Evropske unije na Haitiju, na žalost še vedno pogrešana. Iskanje se nadaljuje. Gospa Boal je prej delala v Evropskem parlamentu. Danes vsi mislimo na haitsko državo, ki je zaradi potresa doživela veliko tragedijo. Posamezne države v Evropi pa tudi vsa Evropska unija so namenili Haitiju znatno finančno pomoč in poslali tja 150 policistov iz Evropskih orožniških sil. Tam delajo tudi skupine, ki so jih poslale posamezne države EU. To je najhujša kataklizma v zgodovini Haitija in ena najhujših v zgodovini človeštva. Poleg tega so na Haitiju umrli številni naši sodržavljani iz Evrope, veliko je tudi pogrešanih. Rad bi počastil spomin na žrtve te nepredstavljive katastrofe z minuto molka. Prosim vstanite.
<P>
Z velikim obžalovanjem sem sprejel informacijo o usmrtitvi britanskega državljana Akmala Shaikha na Kitajskem. Je eden od skoraj 7 000 ljudi, ki jih vsako leto usmrtijo v tej državi. Je tudi prvi državljan Evropske unije, ki je bil usmrčen na Kitajskem po letu 1951. Evropski parlament obsoja in je vedno obsojal smrtno kazen in si bo še naprej prizadeval doseči moratorij za usmrtitve.
<P>
Včeraj je bil v Ukrajini prvi krog predsedniških volitev. Predstavniki Evropskega parlamenta opazujejo volitve in so bili včeraj navzoči. Nismo še dobili uradnih informacij o napredku volitev. Naši kolegi še niso poslali uradnih informacij, vendar jih pričakujemo prav kmalu. Predvidevamo, da bodo pokazale, da so bile volitve izvedene pošteno, in da bo enako veljalo za drugi krog, ki bo stekel na začetku februarja.
<P>
S 1. januarjem bo Španija prevzela predsedovanje Sveta Evropske unije. Prepričan sem, da bo z novo pogodbo in v sodelovanju z novim predsednikom Sveta špansko predsedstvo uspešno in bo doseglo cilje, ki so bili zastavljeni. Na programu našega zasedanja imamo sestanek s predsednikom vlade Zapaterom in bomo govorili o programu tria. Zato ne bomo govorili le o Španiji, temveč tudi o Belgiji in Madžarski.
<P>
Gospe in gospodje, dovolite mi, da vam na koncu iskreno zaželim napredek in uspeh v novem letu 2010. Naj bo začetek tega novega desetletja navdih za vse nas, da bomo trdo delali v imenu naših državljanov. Kot sem dejal pred enim tednom v Bruslju - novo leto, nova pogodba in nova doba za Evropsko unijo. Naš Parlament je še posebno odgovoren za prihodnost Evropske unije. Vsi se zavedamo tega.
