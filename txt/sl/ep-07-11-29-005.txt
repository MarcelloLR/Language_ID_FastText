<CHAPTER ID="005">
Pravo, ki se uporablja za pogodbene obveznosti (Rim I) (razprava)
<SPEAKER ID="045" NAME="Predsednik">
Naslednja točka je poročilo gospoda Dumitrescuja v imenu odbora za pravne zadeve o pravu, ki se uporablja za pogodbene obveznosti (Rim I).
<SPEAKER ID="046" NAME="Franco Frattini">
komisar. - (FR) Gospod predsednik, veseli me, da je rezultat pogajanj tako odličen. Podpiramo kompromis, ki se zdaj obravnava. Gospe in gospodje, če se boste strinjali, bomo zaključili razpravo, ki je trajala dve leti in jasno pokazala, kako pomembno je to vprašanje za evropski pravosodni prostor in notranji trg. Posebej želim čestitati poročevalcu, gospodu Dumitrescuju, ki je s svojim učinkovitim pristopom prispeval k doseganju uspešnega rezultata, ter tudi poročevalcem v senci iz vseh političnih skupin.
<P>
Mislim, da je bilo leto 2007 pomembno leto za usklajevanje mednarodnega zasebnega prava na področju civilnih in gospodarskih obveznosti. Uredbo Bruselj I o sodni pristojnosti, ki zajema pogodbe in škodna dejanja, bosta zdaj zamenjali uredba Rim II o pravu, ki se uporablja za škodna dejanja, na podlagi katere se je maja letos začel prvi spravni postopek v sektorju "varnost in pravica", in uredba Rim I.
<P>
Kompromis za člen 5 pomeni korak naprej za potrošnike. Člen je prav tako v skladu z uredbo Bruselj I, na podlagi katere se potrošnika lahko kazensko preganja le na sodiščih v njegovi državi stalnega prebivališča. Prav tako potrjujem, da se je Komisija zavezala, da bo sozakonodajalcu kot del poročila o izvajanju uredbe Rim I predložila študije o dveh pomembnih vprašanjih, v zvezi s katerima na podlagi kompromisa ni bilo mogoče uskladiti pravil na ravni Skupnosti, in sicer odstop terjatev in zavarovalne pogodbe. Na tem področju je treba pozneje po potrebi sprejeti ustrezne ukrepe. Splošno poročilo bo vključilo tudi člen 5 o potrošniških pogodbah, zlasti če so v skladu s pravili o mednarodnem zasebnem pravu, ki se uporablja za potrošniške pogodbe. Vseeno poudarjam, da poročilo ne bo obravnavalo materialnega prava varstva potrošnikov.
<P>
Kar zadeva zavarovalne pogodbe, sta Komisija in Svet menila, da je treba predložiti jasno izjavo, da vključevanje posebnih pravil v uredbo Rim I ne sme ovirati dela v zvezi s predlogom Solventnost II. Tudi Parlament lahko podpre to izjavo, če želi.
<P>
Kot je znano, je Komisija, da bi poudarila svojo pravico do pobude na področju zunanjih pristojnosti, predložila drugo izjavo v zvezi z uvodno izjavo 16b. Poudariti želim, da nameravamo predlagati horizontalni mehanizem, ki bo državam članicam omogočil sklepanje dvostranskih sporazumov s tretjimi državami na področjih, za katere je odgovorna Skupnost. Komisija je vseeno sprejela uvodno izjavo 16b, da bi odpravila ovire za sporazum na prvi obravnavi.
<P>
Na koncu želim poudariti, da se s Parlamentom strinjamo glede pomena alternativnih metod za reševanje sporov glede pogodb, sklenjenih prek spleta. Zato smo dejavno spodbujali razvoj takšnih metod z direktivo o posredovanju in vzpostavitvijo evropskega omrežja za pomoč potrošnikom, ki želijo začeti zunajsodne postopke v drugi državi članici.
<P>
Zato upam, da bo Parlament danes potrdil sporazum, dosežen med pogajanji s Svetom, da se Svetu omogoči sprejetje predlogov sprememb Parlamenta na njegovem zasedanju, ki bo potekalo naslednji teden, tj. 6. in 7. decembra 2007.
<SPEAKER ID="047" NAME="Cristian Dumitrescu">
poročevalec. - (FR) Gospod predsednik, gospod predsedujoči Svetu, gospod komisar, gospe in gospodje, danes bomo glasovali o drugem instrumentu na področju mednarodnega zasebnega prava, prihodnji ureditvi prava, ki se uporablja za pogodbene obveznosti, kar je redka stvar v zakonodaji Skupnosti, tj. dokument o popolnoma pravnem vprašanju.
<P>
Vendar je ta uredba kljub svoji tehnični naravi zelo pomembna za evropske državljane. Pogodbeno pravo je jedro gospodarskega in družbenega življenja, pogodbe na enotnem trgu pa se vse pogosteje sklepajo med subjekti, ki prebivajo v različnih državah članicah. Zato je ta instrument, ki določa enotna pravila o veljavnem pravu, tako pomemben. Rešitve, ki so bile na koncu vključene v predloge sprememb, ki smo jih predložili v glasovanje, so rezultat prijateljskega, ambicioznega in inovativnega sodelovanja s poročevalci v senci, gospodom Gauzèsom, gospodom Wallisom in gospo Frassoni, ter s portugalskim predsedstvom in koordinatorjema političnih skupin v odboru za pravne zadeve, gospodom Medino Ortego in gospodom Lehnejem. Prav tako se iskreno zahvaljujem gospe Marii Berger, ki je bila moja predhodnica v vlogi poročevalke.
<P>
Na začetku so se težave zdele nepremagljive, zlasti za poslanca EP iz ene od najnovejših držav članic. Poudariti moram, da je Evropska komisija pri svojih prizadevanjih za nadomestitev rimske konvencije o uporabi prava v pogodbenih obligacijskih razmerjih morda nekoliko naivno izjavila, da poskuša obstoječi instrument vključiti v okvir Skupnosti, čeprav je dejansko izvajala temeljite spremembe. To je povzročilo široko kritiko, da Komisija ni izpolnila svoje dolžnosti, da mora opraviti oceno učinka.
<P>
Preden nadaljujem s členom 5, ki je bil največja težava, ki smo jo morali obvladati, bom na kratko opisal glavne točke, ki smo jih dosegli. Težava te uredbe ni člen 5, ampak člen 3, ki določa osnovno načelo, da so stranke neodvisne, in člen 4, ki vsebuje pravila o pravu, ki se uporablja v primerih, ko se stranke niso odločile, katero pravo naj velja. Svet je upošteval pristop, ki ga je tukaj sprejel odbor za pravne zadeve. Povedati je treba, da sta Parlament in Svet v tem postopku soodločanja prevzela vodstvo ter razširila področje uporabe prihodnje uredbe na pogodbe o zavarovanju in prevozu blaga ter natančneje opredelila pravila o prevladujočih obveznih določbah in pravilih.
<P>
Če se vrnem k spornemu vprašanju v zvezi s členom 5, je treba povedati, da je bil Parlament pri tem v celoti uspešen, kar izraža tesno in prijateljsko sodelovanje med poročevalcem in poročevalci v senci. Težava je bila, da se je predlog Komisije razen nekaterih izjem razlikoval od rimske konvencije zaradi navedbe, da mora za pogodbe med potrošniki in poslovnimi subjekti veljati potrošniško pravo. Težava s to različico člena 5, ki jo je predlagala Komisija, je, da bi morali trgovci, zlasti spletni trgovci, pripraviti pogoje za vsako posamezno državo članico EU posebej. To bi bilo nemogoče za mala in srednje velika podjetja, ki nimajo enakih sredstev kot velika večnacionalna podjetja, kar bi pomenilo veliko oviro za MSP, ki želijo izvajati e-trgovino v okviru enotnega trga. Poročevalec se dobro zaveda, da so MSP gonilna sila evropskega gospodarstva ter da ustvarjajo delovna mesta in inovacije. Manjše države članice so bile zaskrbljene tudi, da bi bile izključene iz trga za e-trgovino.
<P>
Na koncu se je sprejela odločitev, da se ponovno uporabi poenostavljena različica člena 5 rimske konvencije. Novi člen 5 določa načelo, da je treba uporabljati pravo varstva potrošnikov, vendar strankam dovoljuje, da izberejo veljavno pravo. Glede na to, da je večina pogodb med potrošniki in poslovnimi subjekti standardna, tj. pogodbe po sistemu "vzemi ali pusti", to v praksi pomeni, da bodo trgovci uveljavili svoje pravo. Ker pa člen 5 določa, da je izbira zakonodaje odvisna od obveznih pravil države prebivališča potrošnika, zagotavlja rešitev, ki zlasti koristi potrošnikom. Novi člen 5, ki ga predlagamo, torej zagotavlja rešitev, ki koristi vsem in pri kateri se potrošniku zagotavlja največja mogoča zaščita, MSP pa lahko svobodno ponujajo svoje proizvode in storitve na spletu na podlagi pogodb, za katere velja njihova zakonodaja.
<P>
Na koncu vas moram opozoriti na kratko uvodno izjavo, ki določa, da lahko Skupnost v prihodnosti sprejme standardne pogoje za elektronske pogodbe med potrošniki in poslovnimi subjekti. Zadnji velik korak naprej je vključitev zavarovalnih pogodb, o čemer so se države članice dolgo pogajale, kar je omenil komisar Frattini, in vključitev pogodb o prevozu blaga.
<P>
Na koncu moramo nujno omeniti, da so se v Združenem kraljestvu, ki se je prvotno odločilo, da se ne bo vključilo v sprejemanje uredbe zaradi svojih zadržkov v zvezi z rimsko konvencijo, zdaj očitno odločili, da bodo le sodelovali ob upoštevanju besedila, doseženega s pogajanji.
<P>
Zato to besedilo priporočamo Parlamentu. Mislimo, da pomeni zelo pozitiven rezultat za potrošnike in podjetja ter neposredno dokazuje možnost zelo učinkovitega prispevka Parlamenta k postopku soodločanja, tudi v zvezi s takšnimi zapletenimi vprašanji.
<P>
Predsednik Sveta nam je zagotovil, da bomo v primeru sprejetja predlogov sprememb v prvi skupini na seznamu glasovanja dosegli sporazum na prvi obravnavi. To bi bil izjemen in nepričakovan uspeh Parlamenta in predsedstva in kot poročevalec iz nove države članice, Romunije, me veseli, da sem lahko k temu nekoliko prispeval. Ob koncu svojega mandata v vlogi romunskega poslanca v EP moram povedati, da sem tudi zelo ponosen.
<SPEAKER ID="048" NAME="Predsednik">
Gospod Dumitrescu, ob tej priložnosti vam želim veliko uspeha in sreče v življenju, ko boste predali svoje naloge, ki ste jih tako dostojanstveno opravljali v vsem tem času.
<SPEAKER ID="049" NAME="Klaus-Heiner Lehne">
v imenu skupine PPE-DE. - (DE) Gospod predsednik, gospe in gospodje, skupina PPE-DE je zadovoljna z rezultatom tega procesa. Tako je zlasti zaradi dejstva, da je poročevalec zaradi dovršenih pogajalskih sposobnosti, velike potrpežljivosti in trmaste vztrajnosti uspel izpogajati in doseči kompromis, ki ga je na koncu sprejel tudi odbor za pravne zadeve. Zato se našemu poročevalcu posebej zahvaljujem.
<P>
Iz rezultata je bilo razvidno, da je bila potrpežljivost najboljša politika. Namesto hitrih odločitev pri eni sami obravnavi je bilo ustrezneje nadaljevati pogajanja s Svetom in Komisijo, ker je bil prav ta način primeren za razpravo na eni obravnavi za razrešitev vseh zapletenih vprašanj, namesto da bi dve leti razpravljali na srečanjih spravnega odbora, ki bi moral razpravljati o enakih težavah kot danes mi.
<P>
Mislim, da je člen 5 jedro te uredbe, in veseli nas, da smo lahko spremenili njegovo vsebino, da izraža prvotni namen rimske konvencije, tj. usklajevanje interesov potrošnikov in ponudnikov. Če bi se odobril predlog Komisije, bi verjetno precej resno vplival na e-trgovino ter mala in srednje velika podjetja, kar bi hkrati vplivalo na dobavo blaga in storitev potrošnikom.
<P>
Stalno smo kritizirali dejstvo, da Komisija kljub medinstitucionalnemu sporazumu iz decembra 2003 v tem primeru ni izvedla ocene učinka. Vseeno smo prepričani, da je to zadnja takšna napaka, ki se v prihodnjih zakonodajnih predlogih Komisije ne bo ponovila.
<P>
Na koncu želim pripomniti le, da je celotna razprava o potrošniških pogodbah, načelu namembne države in načelu države izvora ter odnosu med ponudniki ali dobavitelji in potrošniki le še okrepila stalno sporočilo Parlamenta, da dolgoročno potrebujemo neobvezen instrument za pogodbeno pravo, ki ureja čezmejno trgovino, zato nas veseli, da je ta zahteva vključena v uvodne izjave predloga resolucije, ki ga obravnavamo.
<SPEAKER ID="050" NAME="Manuel Medina Ortega">
v imenu skupine PSE. - (ES) Gospod predsednik, mislim, da je to dober primer pravilnega delovanja evropskih institucij. Kljub institucionalni zapletenosti Parlament, Komisija in Svet dobro obvladujejo to vprašanje in upam, da lahko z ustreznim glasovanjem na tej parlamentarni seji sprejmemo resolucijo na prvi obravnavi brez dodatnih zamud.
<P>
Gospodu Frattiniju se zahvaljujem, da je omogočil takšen izid, poročevalcu pa za ves njegov trud pri doseganju tega sporazuma.
<P>
Kot je bilo že večkrat navedeno, se je naša razprava osredotočila na člen 5, ki zadeva varstvo pravic potrošnikov. Pri pogodbenih zadevah potrošnik ni enakovreden, ampak je običajno v neugodnem položaju. Če navedem enostaven primer osebe, ki mora podpisati pogodbo za najem vozila na letališču; potrošnik ne more prebrati vsebine pogodbe, ne pozna zakonodaje, ki velja za pogodbo, in je v celoti v rokah ponudnika pogodbe, razen če je pravno zaščiten.
<P>
Cilj tega predloga uredbe je, da se brez odpovedovanja načelom, ki urejajo izbiro veljavne zakonodaje, zagotovi sistem varstva potrošnikov, kar je zdaj izraženo v besedilu, ki ga je predlagal Svet, da izbira zakonodaje ne sme povzročiti zmanjšanega varstva potrošnika, ki je zagotovljeno na podlagi neodtujljivih pogodbenih določb zakonodaje, ki bi brez možnosti izbire veljala na podlagi odstavka 1.
<P>
Na splošno je glavna težava v Evropski uniji slabo usklajevanje materialnega prava. Te formule, ki veljajo za kolizijsko pravo, so le dopolnilne in upamo, da bo Komisija nadaljevala s svojim zakonodajnim prizadevanjem in predložila besedila, ki bodo potrošnikom zagotovila materialno varstvo, enotno po vsej Evropski uniji, zaradi česar ne bo več treba uporabljati teh zapletenih kolizijskih določb.
<SPEAKER ID="051" NAME="Katalin Lévai" AFFILIATION="PSE">
(HU) Najlepša hvala, gospod predsednik. Gospod komisar, gospe in gospodje, dokument, ki ga obravnavamo, je zelo pomemben z gospodarskega, družbenega in političnega vidika, njegov glavni cilj pa je bil uskladitev vsebine uredbe Bruselj I in zakonodajnega dela v zvezi z uredbo Rim II za vzpostavitev ustreznega ravnotežja med njima. Oblikovala se je dobra kompromisna rešitev, kar smo slišali tudi v pripombah naših kolegov poslancev, razlog za to pa je dejstvo, da so Svet, Komisija in Evropski parlament zgledno sodelovali. Unija je kot svoj cilj določila vzpostavitev območja svobode, varnosti in pravice, kar zahteva kompromisne rešitve, kot so te, in pomeni velik napredek za potrošnike. Potrošnika se lahko pred sodiščem obravnava le v njegovi domači državi, zato takšna rešitev za pogodbeno pravo, ki je tako pomembno za gospodarsko življenje, v vsakem primeru napoveduje napredek. Najlepša hvala.
<SPEAKER ID="052" NAME="Andrzej Jan Szejna" AFFILIATION="PSE">
(PL) Gospod predsednik, na začetku se zahvaljujem poročevalcu za njegov prispevek k pripravi osnutka uredbe, ki je tako pomembna za prihodnost Evropske unije. Ne smemo pozabiti, da je rimska konvencija edini pravni instrument na področju mednarodnega zasebnega prava na ravni Skupnosti, ki je zdaj v obliki mednarodne pogodbe.
<P>
Konvencijo je treba spremeniti, da se upoštevajo sedanje in prihodnje potrebe na notranjem trgu Evropske unije. Tudi iz tega razloga je predlagana uredba politično zelo občutljiva, zlasti kar zadeva varstvo potrošnikov ter možnosti za mala in srednje velika podjetja, da zagotavljajo proizvode in storitve prek spleta.
<P>
Poročilo, ki ga obravnavamo, predstavlja kompromis med zagotavljanjem možnosti za varstvo potrošnikov ter spodbujanjem dejavnosti malih in srednje velikih podjetij na skupnem trgu EU. Prav tako sproža pomembno vprašanje standardizacije klavzul v pogodbah, ki urejajo transakcije prek spleta. Strinjam se, da je Evropska komisija morala sprejeti ustrezne ukrepe na tem področju. To je storila in pozdravljam doseženi kompromis. Poročevalcu se še enkrat zahvaljujem in podpiram sprejetje uredbe.
<SPEAKER ID="053" NAME="Predsednik">
Ta razprava je končana.
<P>
Glasovanje bo potekalo ob 11.00.
<P>
(Seja je bila prekinjena ob 10.50 in se je nadaljevala ob 11.00.)
