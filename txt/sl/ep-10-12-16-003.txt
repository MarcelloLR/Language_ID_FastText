<CHAPTER ID="003">
Sodelovanje Švice v programu "Mladi v akciji" in akcijskem programu na področju vseživljenjskega učenja (razprava) 
<SPEAKER ID="047" NAME="Predsednik">
Naslednja točka je priporočilo gospe Pack v imenu Odbora za kulturo in izobraževanje o osnutku sklepa Sveta o sklenitvi Sporazuma med Evropsko unijo in Švicarsko konfederacijo o pogojih za sodelovanje Švicarske konfederacije v programu "Mladi v akciji" in akcijskem programu na področju vseživljenjskega učenja (2007-2013) (12818/2010 - C7-0277/2010 - 2010/0231(NLE)).
<SPEAKER ID="048" NAME="Doris Pack" LANGUAGE="DE">
Gospod predsednik, zelo sem zadovoljna, da imamo danes priložnost voditi to razpravo, ker se spominjam, da sva v Evropskem svetu oba vedno sodelovala s Švico in se zato oba zavedava, kako pomembno je sodelovanje v teh programih za Švico. Leta 2006, preden so bili ti programi prenovljeni, smo se v Evropskem parlamentu zavedali, da ne obstajamo v osami, ampak da si moramo prizadevati, da se nam pridružijo tudi vsi drugi. Čeprav Švica ni del Evropskega gospodarskega prostora, je bila zainteresirana za sodelovanje na področju usposabljanja in izobraževanja. Tako kot vsi drugi sem bila tudi sama zelo zadovoljna s tem razvojem. Leta 2004 sem bila del delegacije, ki je obiskala Odbor za izobraževanje švicarskega parlamenta. Podrobno smo razpravljali o pomembnih vprašanjih, na primer o mobilnosti in sodelovanju med šolami in univerzami. Takrat mi je bilo jasno, da bo prišlo do tega predloga, ki ga zdaj pozdravljam.
<P>
Pri pripravi teh programov nismo mislili samo na lastne interese, ampak tudi na interese vseh sosednjih držav, kot so države zahodnega Balkana in tudi Švica sama, umeščena v sredini. Zato smo danes dosegli dober napredek. V zvezi s predhodno razpravo vam lahko zdaj povem, da namerava Švica zaprositi tudi za sodelovanje v kulturnem programu. Zainteresirana je tudi za sodelovanje v programu znaka kulturne dediščine, kar lahko stori samo, če sodeluje v tem programu.
<P>
Gospe in gospodje, kaj moramo storiti danes? Rečemo lahko bodisi "da" bodisi "ne". Nihče izmed nas si ne bi drznil reči "ne", ker smo vedno podpirali sodelovanje Švice. Dodati moram, da s "sodelovanjem" mislim, da bo tudi plačala svoj delež. V skladu s členom 128 je naša edina možnost, da rečemo "da" ali "ne", in seveda bomo jasno rekli "da".
<P>
Katere so ključne točke tega sporazuma s Švico? Seveda bodo pogoji, pravila in postopki za projekte in pobude, ki vključujejo švicarske sodelujoče, enaki kot za sodelujoče iz držav članic in projekte, ki jih predlagajo. Švica bo morala ustanoviti nacionalno agencijo za usklajevanje izvajanja programov na nacionalni ravni, kot smo storili tudi v svojih državah, in bo vsako leto plačala prispevek za vsak program. Leta 2011 bo ta znašal 1,7 milijona EUR za program "Mladi v akciji" in 14,2 milijona EUR za program za vseživljenjsko učenje. V zvezi s finančnim nadzorom in revizijami bo morala Švica skrbeti za skladnost z določbami EU, vključno s tistimi, ki zadevajo nadzor organov EU in švicarskih organov. Sporazum se bo uporabljal, dokler ena od pogodbenic uradno ne obvesti druge, da ga želi odpovedati. Vendar pa menim, da nihče ne bi sodeloval v tovrstnem programu z namenom, da ga kdaj koli odpove. Je v interesu mlajše generacije v Švici in seveda v interesu mladih iz držav v soseščini Švice, ki bi radi sodelovali v šolskih izmenjavah s Švico kot del programa Comenius-Regio ali v posameznih šolskih partnerstvih ter tudi v programu Erasmus.
<P>
Seveda bodo predstavniki švicarskih organov pri vprašanjih, ki zadevajo njihovo državo, sodelovali na zasedanjih odbora. Naj povem naslednje: želimo si, da bi Švica s tem napravila odločilni korak. Že dolgo je izražala interes za takšen sporazum. Upamo, da se bo evropska zavest v Švici okrepila, ko bo mlajša generacija imela priložnost sodelovanja z drugimi mladimi Evropejci. Morda to pomeni, da bo izid prihodnjih referendumov drugačen od tistih v preteklosti. Svoje upe stavimo na mlajšo generacijo in ta dva odlična programa. Prepričana sem, da bo čez tri leta dodan kulturni program.
<SPEAKER ID="049" NAME="Androulla Vassiliou">
članica Komisije. - Gospod predsednik, v skladu s Pogodbo o delovanju Evropske unije je za sklenitev tega sporazuma med Evropsko unijo in Švicarsko konfederacijo potrebna odobritev Parlamenta, preden lahko sporazum začne veljati.
<P>
Zahvalila bi se Odboru za kulturo in izobraževanje in zlasti njegovi predsednici Doris Pack za njun konstruktivni pristop k sporazumu.
<P>
Odkar je Švica zavrnila pristop k Evropskemu gospodarskemu prostoru, doslej noben sporazum ni omogočal posrednega ali neposrednega sodelovanja glede izobraževanja med EU in Švico.
<P>
Vendar pa je Švica že dolgo kazala zanimanje za naše izobraževalne in mladinske programe. Razvila je celo nacionalni podporni sistem za spodbujanje partnerstev z organizacijami držav članic EU, ki so dejavne v teh programih. Poleg tega je Švica sodelovala v bolonjskem procesu in pri oblikovanju evropskega visokošolskega prostora.
<P>
Švica je tudi pozorno sledila razpravi o izobraževalnih politikah v Evropski uniji, čeprav od zunaj. Bo prva država, ki bo sodelovala v naših programih in ki ni niti država članica EU niti članica Evropskega gospodarskega prostora, prav tako pa ne trenutna ali morebitna država kandidatka EU.
<P>
Komisija pozdravlja sodelovanje Švice v obeh programih. Sporazum bo švicarskim izobraževalnim in mladinskim organizacijam ter tudi posameznim študentom, učiteljem in mladim omogočil sodelovati v programu EU "Mladi v akciji" in programu za vseživljenjsko učenje pod povsem enakimi pogoji kot državljani EU. Za projekte in pobude, ki jih predložijo sodelujoči iz Švice, bodo veljali enaki pogoji, pravila in postopki kakor za projekte iz držav članic.
<P>
Švica je ustanovila nacionalno agencijo za usklajevanje izvajanja programov na nacionalni ravni. Vsako leto bo plačala prispevek za vsak program in bo pri vprašanjih, ki zadevajo Švico, sodelovala na zasedanjih programskih odborov kot opazovalka.
<P>
Hvala, spoštovani poslanci, za dobro delo, ki ste ga opravili v tem primeru.
<SPEAKER ID="050" NAME="Marco Scurria" LANGUAGE="IT">
Gospod predsednik, gospe in gospodje, tudi jaz bi se vsekakor zahvalil predsednici Odbora za kulturo in izobraževanje gospe Pack za delo in predanost v zvezi s tem dokumentom.
<P>
To, o čemer govorimo danes, je pomembno, saj instrument, kot je "Mladi v akciji", omogoča širjenje zamisli, približevanje in prijateljstvo med državami Evropske unije, vendar tudi in predvsem med tistimi, ki niso njen sestavni del, kot so Švica in druge države.
<P>
Veliko bogastvo naših večletnih programov z akcijami, kot so "Mladi v akciji", Erasmus, Erasmus Mundus, permanentno izobraževanje, MEDIA, MEDIA Mundus in mnogi drugi, je tisto, ki omogoča oblikovanje odnosov med državami Evropske unije in tretjimi državami.
<P>
S temi programi smo oživili Evropsko unijo in številnim državljanom - predvsem mladim ljudem - omogočili, da se srečujejo, izmenjujejo izkušnje, spoznajo druge in sami postanejo znani. Učiteljem in delavcem na splošno smo dali možnost, da izboljšajo svojo strokovno usposobljenost, direktorjem, proizvajalcem in združenjem različnih držav pa smo dali možnost, da bolje opravijo delo.
<P>
Zato so ti programi pomembni in smo bili nekoliko zaskrbljeni, ko jih nismo videli v delovnem programu Komisije za naslednje leto. Tako bomo danes odobrili pomemben korak, ki omogoča rast EU, krepi državljanstvo na naši celini in je - glede na to, da smo o njem govorili malo prej v zvezi z znakom evropske dediščine - tudi korak, ki prispeva k oblikovanju naše evropske identitete.
<SPEAKER ID="051" NAME="Joanna Senyszyn">
v imenu skupine S&D. - (PL) Gospod predsednik, v imenu Skupine naprednega zavezništva socialistov in demokratov v Evropskem parlamentu podpiram osnutek poročila poročevalke o odobritvi sodelovanja Švicarske konfederacije v programu "Mladi v akciji" in akcijskem programu na področju vseživljenjskega učenja. O sporazumu so potekala ustrezna pogajanja in ščiti interese EU, pravna podlaga za evropske programe na področjih, povezanih z izobraževanjem, usposabljanjem in mladino, pa omogoča sodelovanje Švice. Načela, ki urejajo to sodelovanje, so bila natančno opredeljena, kar zagotavlja ustrezno in pošteno izvajanje programov. Švica si želi sodelovanja z EU na področju izobraževanja, usposabljanja in mladine, zato mora biti naš sporazum samoumeven.
<P>
Zadovoljni smo, da so izobraževalni programi EU tako privlačni in učinkoviti, da se jim pridružujejo druge države. Zadnja raziskava Evropske komisije kaže, da program "Mladi v akciji" povečuje jezikovno znanje mladih in njihove možnosti na trgu dela. Vendar pa se priložnosti za izobraževanje odraslih še vedno ne izkorišča v celoti, čeprav na tem področju obstaja ogromen potencial.
<SPEAKER ID="052" NAME="Hannu Takkula">
v imenu skupine ALDE. - (FI) Gospod predsednik, takoj na začetku se želim zahvaliti odlični predsednici našega odbora Doris Pack, ki je pripravila tudi to poročilo. Rečem lahko, da je bil ta predlog v rokah Doris Pack v dobrih rokah. Kot naša cenjena komisarka dobro ve, ima gospa Pack veliko poklicnih izkušenj in znanja prav na področju vseživljenjskega učenja in programov na področju mladine. Ko so potekale priprave v zvezi s tem vprašanjem, je bilo veselje gledati, kako dobro je napredovalo delo. Odlično je, da bodo mladi v Švici prav tako lahko delili to zgodbo o uspehu, ki smo jo ustvarili v Evropski uniji.
<P>
Res je, da se celo tisti, ki kritično gledajo na Evropsko unijo, ki ji morda celo nasprotujejo, soglasno strinjajo, da ima Evropska unija resnično zgodbe o uspehu, kot so programi na področju vseživljenjskega učenja, usposabljanja in kulture. To je eden izmed najboljših vidikov Evropske unije in tudi vidik, za katerega si moramo še naprej močno prizadevati, da ostane viden.
<P>
Zaradi Evropske unije in teh programov smo mlade Evropejce lahko spodbudili, da uberejo pot izobraževanja in usposabljanja ter povečajo svoj osebni kapital. Vendar pa se je povečal tudi kapital narodov.
<P>
V zvezi s tem je zelo pomembno, da Švica na noben način ni izključena iz tega sistema sodelovanja, čeprav ni članica EU ali EGP. Namesto tega je treba mladim v Švici dati priložnost, da sodelujejo v programih, zato je treba zadeve razvijati vzajemno. Menim, da bo to ustvarilo dodano vrednost v vseh pogledih.
<P>
Gospod predsednik, nazadnje bi se zahvalil naši poročevalki. Upam, da bo ta program zgodba o uspehu tudi za Švico, tako kot je bil za nas, državljane držav članic Evropske unije.
<SPEAKER ID="053" NAME="Marek Henryk Migalski" LANGUAGE="PL">
Gospod predsednik, komisarka, to poročilo je bilo v Odboru za kulturo in izobraževanje, kjer so se vsi strinjali, da je bilo dobra zamisel, sprejeto soglasno. Resnično je dobra zamisel, ki bi morala biti popolnoma nesporna, ker ponazarja vrednote, o katerih razpravljamo. Pravzaprav bi to lahko bilo eno izmed tistih poročil, ki ga je Parlament soglasno podprl, čeprav je položaj Švice edinstven, kot je povedala komisarka. Je zelo zanimiva država, ki je zelo posebna v političnem smislu in ki se udeležuje zelo zanimivih oblik sodelovanja z Evropo, čeprav ni pogodbenica prav številnih evropskih sporazumov, zaradi tega pa je vredno plesti povezave s to državo z nespornimi in splošno sprejetimi tovrstnimi programi.
<SPEAKER ID="054" NAME="Jaroslav Paška" LANGUAGE="SK">
Gospod predsednik, čeprav se Švica še ni odločila postati država članica Evropske unije, je dolgo kazala interes za obsežno sodelovanje z EU na področju izobraževanja in strokovnega usposabljanja mladih. Po vzpostavitvi programov "Mladi v akciji" in za vseživljenjsko učenje leta 2006, je bila oblikovana pravna podlaga za sodelovanje med Švico in EU na tem področju.
<P>
Evropska komisija je v skladu s priporočili Evropskega sveta po pogovorih s švicarskimi sogovorniki sestavila sporazum, ki nam omogoča razviti učinkovito sodelovanje z našimi švicarskimi prijatelji na področju izobraževanja in strokovnega usposabljanja mladih ter tudi na področju vseživljenjskega učenja. Sporazum je pravilen, uravnotežen in izraža interese obeh podpisnic glede razširitve medsebojnega sodelovanja in podpore izmenjavi znanja in izkušenj zaradi izboljšanja kakovosti izobraževalnega postopka.
<P>
Po mojem mnenju, komisarka, ta sporazum med EU in Švico zato predstavlja korak v pravo smer.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Gospod predsednik, čestital bi poročevalki gospe Pack, povsem pa se tudi strinjam z njenimi priporočili glede programa "Mladi v akciji" in programa za vseživljenjsko učenje ter sodelovanja Švice v njih. Rekel bi, da Švica ni samo lepa in urejena država; zaradi njene neposredne demokracije, konfederacije kantonov, je zelo zanimiva za Evropsko unijo. Po drugi strani mora biti Evropska unija prav tako zanimiva za Švico, saj jo z vseh strani obdajajo države članice EU. Švica svoj življenjski utrip prilagaja Evropski uniji. Prepričan sem, da bo po sprejetju programa to mogoče narediti še bolje. Švica se bo še bolj približala Evropski uniji, EU pa jo bo bolje razumela; kot je omenila kolegica Doris Pack, bomo lahko pričakovali boljše izide referendumov.
<SPEAKER ID="056" NAME="Liam Aylward" AFFILIATION="ALDE">
Gospod predsednik, pozdravljam namero Švice, da okrepi svoje sodelovanje z EU na področju izobraževanja, usposabljanja in mladine. Program "Mladi v akciji" je zelo pomemben program za mlade evropske državljane. Je program, ki ga je treba bolj izpostaviti, njegove namene in cilje pa je treba uresničiti predvsem v zvezi z dejavnostmi Evropska prostovoljna služba programa "Mladi v akciji".
<P>
Glede na to, da je naslednje leto evropsko leto prostovoljstva, je posebno pomembno, da se krepi Evropsko prostovoljno službo, ki podpira sodelovanje mladih v prostovoljnih dejavnostih in katerega cilj je razviti solidarnost in spodbujati aktivno državljanstvo med mladimi.
<P>
Na Irskem prostovoljstvo v lokalnih športnih organizacijah zagotavlja športne in vodstvene priložnosti tisočem mladih. Te organizacije spodbujajo aktivno državljanstvo med mladimi ob sočasnem spodbujanju zdravja, vadbe in dejavnega življenjskega sloga. Okrepiti je treba program in njegove prostovoljske ukrepe ter utreti pot močnim povezavam s Švico.
<P>
Program "Mladi v akciji" ponuja mnoge možnosti in vse ukrepe za izboljšanje njegovih ciljev ter spodbujanje in podporo mladih v EU je treba podpreti in odločno spodbujati.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Gospod predsednik, poročevalka, zahvalila bi se vam za vaše delo in povedala, da resnično podpiram vaše priporočilo, naj Evropski parlament sprejme sklep Sveta o sodelovanju Švice v programu "Mladi v akciji" in programu za vseživljenjsko učenje, ker sporazum Komisije s švicarskimi organi izpolnjuje vse zahteve, določbe in pogoje. Poleg tega bo švicarska nacionalna agencija sodelovala pri izvajanju programov na nacionalni ravni in bo vsako leto finančno prispevala k vsakemu programu. Ta dvostranski sporazum je zelo pomemben za Švico samo in tudi Evropsko unijo, ker bodo mladi v Švici lahko izkoristili različne priložnosti v skladu s programom "Mladi v akciji" in obratno. Mladi državljani Evropske unije bodo lahko sodelovali v vsej projektih skupaj z mladimi Švice. Zato sem zadovoljna, da Švica kljub temu, da ni del Evropskega gospodarskega prostora in ni država članica EU, tesno sodeluje z Evropsko unijo na področju izobraževanja, usposabljanja in mladine.
<SPEAKER ID="058" NAME="Seán Kelly" AFFILIATION="PPE">
Gospod predsednik, vse odkar sem prišel v Evropski parlament, se sprašujem, zakaj se Švica in Norveška nista pridružili Evropski uniji, in radoveden sem, ali je to zato, ker imata najboljše obeh svetov. Koristi, da sta v Evropski uniji brez obveznosti. Danes sem tudi nekoliko v dvomih. Komisarka je omenila, da bo Švica morala plačati. Seveda bo morala plačati, toda običajno nečlani plačajo več kot člani kluba.
<P>
Vendar pa se bom uklonil izredni modrosti in izkušnjam Doris Pack in rekel, da je to morda pot naprej. Morda bo to pripomoglo k večji evropski zavesti med državljani Švice in se bodo morebiti nekoč pridružili Evropski uniji. Če se bo to zgodilo, kar upam, da se bo, bo po mojem mnenju vse zasluge treba pripisati komisarki in Doris Pack za njun ozaveščen pristop. V tem času dobre volje sem pripravljen podpreti predloge.
<SPEAKER ID="059" NAME="Alajos Mészáros" AFFILIATION="PPE">
(HU) Gospod predsednik, komisarka, evropska mladina je generacija, ki je imela prednost odrasti na mirni celini skoraj brez meja, ki jo zaznamujejo mobilnost in večjezičnost in ki zagotavlja tudi vrsto kulturnih in gospodarskih priložnosti. Da bi zagotovili, da se vse več mladih udeležuje aktivnega državljanstva, moramo vzpostaviti stabilne programe pomoči na področju mladinske politike. Res je, da Švica ni članica Evropskega gospodarskega prostora, vendar tesno sodeluje z Evropsko unijo ne samo na področju izobraževanja, usposabljanja in mladine. Od leta 2008 je Švica sodelovala v številnih projektih, katerih cilj je zmanjšanje gospodarskih in socialnih razlik znotraj razširjene Evrope, in jih tudi financirala. Švica je izrazila solidarnost in zavezanost širitvi Evropske unije in namerava vzpostaviti trdne gospodarske in politične odnose z novimi državami članicami. Strinjam se s ključnimi točkami sporazuma o sodelovanju Švice v programu, s katerim bi postala enakovredna partnerica...
<P>
(Predsednik je prekinil govornika)
<SPEAKER ID="060" NAME="Silvia Costa" AFFILIATION="S&amp;D">
(IT) Gospod predsednik, gospe in gospodje, če bo danes ta program uspešen, se je za to treba zahvaliti odločnosti gospe Pack in volji komisarke Vasiliu.
<P>
Kot italijansko-švicarski državljanka sem srečna, da je Švica prva država zunaj Evropske unije, ki bo sodelovala v izobraževalnih programih EU za mlade na področju visokošolskega izobraževanja in nadaljevanja usposabljanja. Spomnimo se, da je Švica, čeprav ni del Evropske unije, pomembno prispevala k oblikovanju vrednot in svoboščin, ki so skupna dediščina evropske celine.
<P>
Znak uspešnosti programov, kot je program "Mladi v akciji", je, da Švica zahteva razširitev mobilnosti naših evropskih programov na njene mlade, zato je izredno pomembno, da Švica ne zahteva samo večjega gospodarskega območja, ampak tudi večje izobraževalno območje. Menim, da bo zelo zanimivo za mlade Evropske unije in Švice, da se bodo bolje spoznali, in prepričana sem, da bo to položilo temelje, ki bodo vplivali tudi na prihodnost Evropske unije.
<SPEAKER ID="061" NAME="Andreas Mölzer" AFFILIATION="NI">
(DE) Gospod predsednik, razumljivo je, da si želi Švica, ki zagotavlja nekaj finančne podpore za program "Mladi v akciji" in program za vseživljenjsko učenje, zdaj sodelovati v teh programih. Vendar pa bi bilo v duhu učenja dobro tudi, če bi se EU zgledovala po Švici, ko gre za neposredno demokracijo. Ko se prebivalstvo Švice izreče proti gradnji minareta, se to odločitev sprejme. Enako velja za nedavno pobudo za izgon tujih zločincev. Švicarski organi se zavedajo, da ljudje, ko rečejo "ne", tudi mislijo "ne", zato ne glasujejo, dokler ne dobijo izida, ki ga hočejo, kot se je zgodilo v EU na primer v primeru Irske.
<P>
Dejstvo je, da bi prvotna zavrnitev ustavne pogodbe za Evropo takrat morda nekaterim Švicarjem olajšala glasovanje za Schengenski in Dublinski sporazum. Morda bi jim bilo lažje povezati se s svobodno zvezo držav kot pa s centralistično Evropsko unijo. To je nekaj, česar ne morejo skriti glasovi, ki jih je trenutno slišati v Švici in ki pozivajo k pristopu k EU. V Evropski uniji ni vse samo krasno; težnje po centralizaciji se krepijo in razvoj se vedno bolj pomika v smeri prehodne zveze.
<P>
(Predsednik je prekinil govornika)
<SPEAKER ID="062" NAME="Piotr Borys" AFFILIATION="PPE">
(PL) Gospod predsednik, želim se toplo zahvaliti gospe Pack in komisarki za to pobudo. Menim, da mora biti Švica, enklava, ki jo z vseh strani obdajajo države članice EU, dejansko odprta za programe. Mislim, da se mladi ne zavedajo vedno, da zato, ker še niso del Evropske unije, ne morejo izkoristiti tega nadnacionalnega evropskega programa, ki predstavlja odličen način za povezovanje mladih in izmenjavo najboljših praks ter ki res zagotavlja, da sta sodelovanje in vseživljenjsko učenje lahko resnično evropska.
<P>
Zahvalil bi se tudi predvsem za dejstvo, da bomo danes lahko model evropskih programov prenesli v državo, ki ni država članica Evropske unije. V enakem duhu sprejemanja in povabila bi spodbudil tudi gospo Pack in komisarko, naj morda razširita podobne programe, da bodo vključevali druge države, ki si to želijo. Tu imam v mislih predvsem vzhodno partnerstvo in tudi Balkan ali z drugimi besedami države, ki uradno še niso države članice Evropske unije.
<SPEAKER ID="063" NAME="Hella Ranner" AFFILIATION="PPE">
(DE) Gospod predsednik, kot vsi tu imam občutek, da bi se Švica na ta način lahko precej približala Evropi in morda kmalu postala polnopravna članica Evropske unije, kar je treba vsekakor navdušeno pozdraviti. Ta majhna bela pika na sredini zemljevida Evrope nas mora spodbuditi.
<P>
Glede na naše ocene bo program "Mladi v akciji" dosegel približno milijon ljudi. Pomemben prevladujoči cilj je sodelovanje mladinskih organizacij. To je znak naslednji generaciji, da je njihovo aktivno sodelovanje zelo dobrodošlo. Zahvalila bi se tudi gospe Pack za njena prizadevanja.
<P>
Seči moramo iz Unije do drugih držav, v tem primeru Švice, saj je to edini način za uspeh. Enostavno čakati, da Švica zaprosi za pridružitev Evropski uniji, v časih, kot so ti, verjetno ne bo zadostovalo. Poleg tega ne smemo pozabiti, da nam predvsem finančna podpora Odboru za kulturo in izobraževanje daje razlog za upanje, da se bo Švica kmalu pridružila tudi drugim programom.
<SPEAKER ID="064" NAME="Androulla Vassiliou">
članica Komisije. - Gospod predsednik, zahvalila bi se vsem, da so toplo pozdravili to pobudo. V veselje mi je bilo kot prvo dejanje v vlogi komisarke za izobraževanje, kulturo in mladino podpisati ta akt med Evropsko unijo in Švicarsko konfederacijo. Pozdravljam ta razvoj in si želim, da bi se nam lahko Švica pridružila tudi v kulturnem programu, česar pa zaradi notranjih ustavnih razlogov ne more storiti.
<P>
Kot so poudarili številni govorniki, pozdravljamo vzpostavljanje tesnejših odnosov med mladino Švice in mladino držav članic EU. Nanje gledamo kot na utiranje poti večji podpori evropskemu projektu v Švici, ki si bo, upamo, v prihodnosti premislila in se odločila pridružiti Evropski uniji.
<P>
Opažam tudi, da spoštovani poslanci spodbujajo druge nečlanice EU, naj se pridružijo temu programu, kar bomo seveda podprli. Najlepša hvala za vašo podporo.
<SPEAKER ID="065" NAME="Doris Pack" LANGUAGE="DE">
Gospod predsednik, z veseljem opažam, da so nekateri kolegi poslanci iz vrst evroskeptikov glasovali za ta predlog, s čimer so se strinjali, da je lepo, da se bo Švica pridružila programu in bo evropsko sodelovanje v zvezi z izobraževanjem obsežnejše. To bo odprlo obzorja morda tudi samim poslancem, toda zagotovo mlajši generaciji v Švici. Zadovoljni smo s tem.
<P>
Gospoda Mölzerja ni več tu, vendar pa sem opazila, da ni omenil dejstva, da Švica v zvezi s tem sodelovanjem ni izvedla referenduma. Izjemno je, da se je Švica odločila proti temu koraku prav na tem področju. Nenazadnje je lahko prepričana, da je mlajša generacija dolgo čakala na priložnost za takšno sodelovanje. Gospod Mölzer očitno ni opazil, da v tem primeru referenduma ni bilo. Z ljudmi se ni treba posvetovati glede vsakega vprašanja. Dobre stvari, kot je pristop k Evropski uniji, bodo samoumevne. Upam, da bo imela mlajša generacija koristi od plodnega sodelovanja v teh izobraževalnih in mladinskih programih in da bodo pripadniki mlajše generacije postali pravi Evropejci, ki bodo na neki stopnji rekli: "Zdaj je čas, da se tudi mi pridružimo Evropski uniji in s preostalo Evropo delimo vsa druga politična področja. Smo ena celina in moramo biti enotni tudi glede teh vprašanj". Prepričana sem, da bodo ti izobraževalni programi imeli pomembno vlogo pri dvigu evropske zavesti med ljudmi po vsej Švici.
<SPEAKER ID="066" NAME="Predsednik">
Hvala, gospa Pack, čestital bi vam ne samo za to poročilo, ampak tudi za trdo delo in navdušenje ter za to, da ste bili konec tedna v Madridu in promovirali nagrado LUX. Žal se vam 17. ne bom mogel pridružiti, čeprav bi resnično rad bil tam. 18. in 19. se bom lahko udeležil srečanj. Hvala, resnica je namreč, da Parlament potrebuje ljudi kot je gospa Pack, da bi dosegel učinkovitost, ki jo vsi potrebujemo.
<P>
(Aplavz)
<P>
Razprava je končana.
<P>
Glasovanje bo potekalo danes ob 12.00.
<P>
Pisne izjave (člen 149 poslovnika)
<SPEAKER ID="999" NAME="Iosif Matula" LANGUAGE="RO">
Spodbudno se mi zdi, da hoče Švica sodelovati v izobraževalnih in mladinskih programih Evropske unije, zlasti ker še ni članica EU ali Evropskega gospodarskega prostora. Ta udeležba v programih EU je pomembna tudi s tega vidika, da doslej nismo imeli neposrednega sporazuma na področju kulture in izobraževanja. Vendar pa udeležba Švice v bolonjskem procesu in oblikovanje evropskega visokošolskega prostora zagotavljata, da lahko skupaj ustvarimo pogoje za dosego ciljev strategije 2020, v procesu pa vzpostavimo močno povezavo med državami članicami in tretjimi državami. Srečanja med mladimi, izmenjava izkušenj med učitelji in raziskovalci ter povečane priložnosti za vseživljenjsko učenje bodo pomagali oblikovati skupno evropsko identiteto. Vendar pa bi poudaril, da moramo preučiti tudi vključitev drugih držav, ki mejijo na EU, v naše programe, saj se izobraževanje in kultura ne smeta ustaviti na naših mejah. To nam bo omogočilo ponovno zgraditi evropsko celino in spodbuditi mlade, da dejavno sodelujejo pri oblikovanju naše skupne prihodnosti.
<SPEAKER ID="067" NAME="Mario Mauro" LANGUAGE="IT">
Sodelovanja Švice, države, ki se je odločila, da ne bo del Evropske unije, v programu "Mladi v akciji" in v akcijskem programu na področju vseživljenjskega učenja, ni mogoče vnaprej izključiti, ampak ga je treba skrbno preučiti. Zato podpiram pogoje sporazuma, doseženega med Komisijo in švicarsko vlado, in zato glasujem za poročilo gospe Pack. Prav je, da Švici zagotovimo koristi programa, vendar pa je prav tudi, da zaščitimo vse finančne in druge interese Evropske unije.
<SPEAKER ID="068" NAME="Joanna Katarzyna Skrzydlewska" LANGUAGE="PL">
Cilj programa za vseživljenjsko učenje, ki je vključen v sedmi okvirni program, je razviti različne oblike učenja skozi celotno poklicno življenje ljudi s spodbujanjem sodelovanja med programi izobraževanja in usposabljanja v državah, ki sodelujejo v programu. Ciljna skupina programa niso samo študenti ali dijaki srednjih šol, ampak tudi odrasli prek programa Grundtvig in osebje za usposabljanje, za katere se zagotavlja študijske obiske. Vsakoletno povečanje proračuna, ki je namenjen za ta program in leta 2011 znaša 1.028 milijard EUR, je znak utemeljene potrebe po razvoju in sodelovanju na tem področju.
<P>
V času tako visoke brezposelnosti mladih zaradi pomanjkanja izobraževanja, prilagojenega potrebam trga dela, in pomanjkanja ustreznega strokovnega usposabljanja za diplomante se moramo osredotočiti na to, da kar najbolj izkoristimo priložnosti, ki nam jih zagotavlja program za vseživljenjsko učenje, in najdemo rešitev za tako težek položaj. Pozdravljam pobudo, da se Švico vključi v sodelovanje na tem področju. Upam, da bo skupna izmenjava izkušenj pripomogla k povišanju stopnje zaposlenosti in povečala mobilnost trga dela.
