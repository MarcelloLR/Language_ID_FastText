<CHAPTER ID="021">
Vodenje in partnerstvo na nacionalni in regionalni ravni ter osnova za projekte regionalne politike (kratka predstavitev) 
<SPEAKER ID="240" NAME="Predsednik">
Naslednja točka je kratka predstavitev poročila gospoda Beaupuyja v imenu Odbora za regionalni razvoj o vodenju in partnerstvu na nacionalni in regionalni ravni ter osnovi za projekte regionalne politike.
<SPEAKER ID="241" NAME="Jean Marie Beaupuy">
poročevalec. - (FR) Gospod predsednik, komisar, gospe in gospodje, moram povedati, da sem bil izredno zadovoljen, ko sem sam uporabljal načela upravljanja med pripravo tega poročila z različnimi zainteresiranimi stranmi.
<P>
Ta metoda se je še dodatno izkazala kot koristna pri pripravi poročila, ker mi je omogočila, da sem upošteval skoraj vse predloge svojih kolegov poslancev, 9. septembra pa se je to odrazilo v soglasnem glasovanju v Odboru za regionalni razvoj.
<P>
Toda to soglasje bi bilo brez vrednosti, če ne bi bilo konkretno oblikovano v besedilo, ki je natančno in skladno, kar vam bom v kratkem dokazal. Zato se želim toplo zahvaliti vsem kolegom poslancem, ki so sodelovali pri tem poročilu, zlasti pa poročevalcem v senci, ki bi si zelo želeli nocoj tu izkazati svojo zavezo.
<P>
Komisar, vsa zahvala gre tudi službam Komisije in hvaležen bi vam bil, če bi jim to sporočili, saj je bilo to sodelovanje tako konstruktivno kot prijetno.
<P>
Zahvalil se bom tudi Evropskemu ekonomsko-socialnemu odboru in njegovemu poročevalcu, gospodu van Ierslu, Odboru regij, gospodu Kisyovu in številnim organom, ki so odigrali svojo vlogo.
<P>
Zakaj gre torej pri upravljanju in partnerstvu? Sestaviti moramo samoiniciativno poročilo o tem vprašanju vodenja in partnerstva, ker sta "upravljanje" in "partnerstvo" izraza, ki se uporabljata vsak dan. Dovolj je, da vzamete v roke časopis ali poročilo in tam boste ti besedi vedno našli.
<P>
Komisar, je čas za besede in je čas za dejanja. Je čas za določanje ciljev in je čas, da si zagotovimo sredstva za dosego le-teh. Že nekaj let nenehno poslušamo, da je treba upravljanje izboljšati. Vključeno je v naše predpise, o njem razpravljamo v debatah, toda nismo dosegli velikega napredka. Kaj se zares dogaja, ko vidimo, da se celovit pristop pojavlja v mnogih poročilih Komisije in Parlamenta?
<P>
Ali naše evropske politike o prometu, okolju in regionalnem razvoju zares upoštevajo druga drugo? Kje je celovit pristop, ki se ga nadejamo? Vsaka politika ima svoj proračun, ministra, lastnega komisarja in urnik. Prav v zvezi s strukturnimi skladi pa lahko tudi vidimo, da ESRR, ESS in EKSRP na tem področju delujejo vsak zase.
<P>
Komisar, pri izpolnjevanju vaših dolžnosti skupaj s kolegi se zavedate, da vsi menimo, da je zelo pomembno doseči lizbonske cilje. Vendar ali mislite, da bo to mogoče, če bomo tako nadaljevali, s takšnim porazdeljenim pristopom na tem področju? Ali menite, da lahko organizacija, ne glede na to, kako močna ali odločna je, uspe kljub temu, da uporablja pristop "vsak zase" na tako pomembnem področju?
<P>
Danes je čas, da različni zasebni in javni akterji združijo naše sposobnosti, proračune in urnike, ko se ukvarjamo z isto zadevo na istem geografskem območju. Moje poročilo predlaga 37 posebnih ukrepov, kako to doseči, vendar jih ne bom našteval, omenil bom le tri ključne točke.
<P>
Prva ključna točka je, da moramo dati različnim zainteresiranim stranem, tj. zasebnim, javnim, posameznikom ali organizacijam, sredstva za izvajanje tega upravljanja. Prva točka, kot sem jo izpostavil pri vaši kolegici gospe Danuti Hübner, je priprava praktičnih navodil o upravljanju. Ne govorimo več o abstraktnih sporočilih - navodila morajo biti praktična.
<P>
Druga točka predstavlja usposabljanje izvoljenih predstavnikov v okviru programa Erasmus. Naši lokalno in regionalno izvoljeni predstavniki bi morali biti prava gonilna sila sprememb v okviru novega upravljanja ozemelj. Poleg tega - in to je druga ključna točka - morajo naše evropske in nacionalne ustanove predstavljati zgled. Zato v svojem poročilu pozivam k letnemu sestanku ministrov, ki so odgovorni za kohezijske politike v Svetu. Komisar, sami veste, da obstajajo tudi razlike med komisarji in različnimi generalnimi direktorati. Delo med resorji mora biti učinkovitejše. Kar zadeva Odbor regij, je le-ta predvidel mojo prošnjo, saj je pred dvema tednoma odgovoril na naše predloge.
<P>
In tretjič, komisar, gotovo bomo potrebovali obvezujoče postopke. Ker se mi je čas iztekel, jih ne bom mogel podrobneje predstaviti, vendar ne pozabite, da pričakujemo, da bo Komisija zdaj delovala na čelu te revolucije v obstoječi praksi. Preiti moramo od besed k dejanjem. Jaz in moji kolegi, ki smo delali na teh besedilih, pričakujemo, da bo Komisija sprejela hitre in učinkovite odločitve.
<SPEAKER ID="242" NAME="Joe Borg">
član Komisije. - Gospod predsednik, v imenu Komisije bi se rad zahvalil gospodu Beaupuyu za njegovo poročilo o vodenju in partnerstvu na področju regionalne politike, saj sta partnerstvo in vodenje dejansko ključni načeli kohezijske politike.
<P>
Poročilo gospoda Beaupuyja vsebuje številne predloge, zlasti pa zagovarja potrebo po krepitvi celovitega pristopa, večji decentralizaciji kohezijske politike ter popolnem priznanju in povezovanju različnih partnerjev, predvsem lokalnih in mestnih organov, v programe regionalne politike.
<P>
Poročilo tudi predlaga razvoj orodij za krepitev partnerstva in novega upravljanja. Gospodu Beaupuyu lahko zagotovim, da so glavna sporočila njegovega poročila v skladu s tem, kar Komisija zagovarja in spodbuja. Praksa je pokazala, da je sposobnost vzpostavljanja pristnih partnerstev pogosto pogoj za uspeh in učinkovitost programov, ki jih podpirajo strukturni in kohezijski skladi.
<P>
To je razlog, da se je to načelo ohranilo in okrepilo v vseh programskih obdobjih s tem, ko se je razširila sestava takšnega partnerstva in njegov obseg.
<P>
Zaradi skupnih prizadevanj Komisije in Parlamenta ter pritiska civilne družbe predstavljajo predpisi iz leta 2006 za tekoče obdobje korak dlje, saj prvič izrecno vključujejo nove partnerje iz civilne družbe.
<P>
O mehanizmih uresničevanja so razpravljali med pogajanji o vsakem nacionalnem strateškem referenčnem okviru in operativnem programu za obdobje 2007-2013, Komisija pa si jih je prizadevala izboljšati, da bi bili manj institucionalni. Še vedno obstajajo pomembne razlike med državami članicami in regijami, toda na splošno je prišlo do dejanskih izboljšanj pri uporabi načela partnerstva. Na Poljskem, na primer, je bil zaradi zahtev kohezijske politike pospešen dialog s civilno družbo in zlasti z nevladnimi organizacijami.
<P>
Sčasoma je kohezijska politika razvila močan večstranski sistem upravljanja, ki vključuje številne partnerje, tako na vertikalni kot horizontalni ravni. Ker ne obstaja recept, ki bi bil primeren za vse, je za uspeh politike nujno potrebno intenzivnejše vključevanje regionalnih in lokalnih organov - kot tudi vseh zadevnih zainteresiranih strani - pri oblikovanju, izvajanju in ocenjevanju posegov glede na sistem, prilagojen skupini in seveda regiji. Kljub temu je treba priznati, da nas čaka še veliko dela, če želimo vzpostaviti pravo in aktivno partnerstvo in upravljanje, ne samo pri postopku priprave in pogajanja, temveč tudi v drugih fazah življenjske dobe operativnih programov, ki so: izvajanje, spremljanje in ocenjevanje. Gospodu Beaupuyu lahko sporočim, da službe komisarja Hübnerja trenutno delajo na raziskavi regionalnega upravljanja v kontekstu globalizacije, da bi pridobile jasnejši pogled na obstoječe stanje in prakse. Ta raziskava nam bo zagotovila obsežne informacije o tem, ali bi bila navodila, kot zahteva gospod Beaupuy v svojem poročilu, koristna v tej zadevi.
<P>
Komisija je tudi prepričana, da je treba kohezijsko politiko poenostaviti, zagotoviti mora dodano vrednost za regionalni razvoj in obenem biti bližje evropskim državljanom. Komisija se strinja, da je treba ponuditi celovit pristop različnih sektorskih politik na določenem ozemlju, da bi dosegli boljše rezultate. Bolj poglobljeno moramo razmisliti na eni strani o tem, kako se kohezijski skladi trenutno izvajajo in usklajujejo, in na drugi strani o tem, kako bi lahko bili začrtani za naslednje programsko obdobje po letu 2013, da bi ohranili realno skladen strateški razvoj na regionalni ravni. Ta skrb je dejansko izražena v številnih prispevkih, predloženih v okviru javnih posvetovanj o prihodnosti politike.
<P>
Poročilo med orodji za izboljšanje novega upravljanja predlaga ustanovitev programa Erasmus za lokalne predstavnike. Komisija si bo po najboljših močeh prizadevala uresničiti to zanimivo zamisel, čeprav je to lahko težko, če jo organ za nadzor proračuna odobri kot pilotni projekt.
<P>
Poleg temeljnega načela kohezijske politike, ki je in mora ostati osrednji steber za doseganje novih ciljev trajnostnega razvoja, ter z namenom pomagati regijam, da se soočijo z bližnjimi globalnimi izzivi, ki bodo imeli vse večji vpliv na njihov razvoj, Komisija meni, da moramo vsi še naprej krepiti mehanizme uresničevanja kohezijske politike, ki temeljijo na načelih celovitega pristopa, partnerstva in večstranskega upravljanja.
<P>
Komisija je prepričana, da bosta poročilo gospoda Beaupuyja in podpora Parlamenta v veliki meri prispevala k izboljšanju stanja.
<SPEAKER ID="243" NAME="Predsednik">
S tem se razprava zaključi.
<P>
Glasovanje bo potekalo v torek.
<P>
Pisne izjave (člen 142)
<SPEAKER ID="244" NAME="Bairbre de Brún  " AFFILIATION="GUE/NGL">
v pisni obliki. - (GA) V celoti pozdravljam to odlično poročilo gospoda Beaupuyja o vodenju in partnerstvu.
<P>
Na žalost se načelo partnerstva pri porabi strukturnih sredstev ne upošteva vedno. Kljub temu sem bila na Severnem Irskem priča zelo dobrim primerom, kako naj bi delovalo partnerstvo, in koristim pravilnega partnerstva.
<P>
Pozdravljam tudi pozive, ki jih to poročilo vsebuje, k tesnejšemu sodelovanju in stikom med lokalnimi in regionalnimi organi ter drugimi ravnmi upravljanja, zlasti z Evropsko komisijo. Skupščina Severne Irske mora graditi na že vzpostavljenih povezavah z Evropsko komisijo. To velja zlasti za delo delovne skupine, ki jo je ustanovil predsednik Evropske komisije gospod Barroso.
<P>
Skupščina Severne Irske in naše lokalne skupnosti so pripravljene prevzeti večjo vlogo pri izvajanju programov EU na ravni Skupnosti. To poročilo navaja, kako jih je mogoče za to opolnomočiti.
<SPEAKER ID="993" NAME="Rumjana Želeva  " AFFILIATION="PPE-DE">
v pisni obliki. - (BG) Dovolite mi, da najprej čestitam gospodu Beaupuyu za odlično poročilo. Kot poročevalka v senci skupine PPE-DE sem glasovala za to poročilo, ki podpira dobro vodenje in partnerstvo v regionalni politiki.
<P>
Ob tej priložnosti bi vas rada opomnila, da je bilo julija, po kritičnem poročilu Komisije o Bolgariji, začasno prekinjeno financiranje v okviru treh predpristopnih programov, PHARE, ISPA in SAPARD. Istočasno so bili vpeljani postopki, ki omogočajo začetek operativnih programov za uporabo sredstev iz strukturnih in kohezijskih skladov. S tem se je moja država znašla v zelo težkem položaju. Ob sprejetju tega poročila želim izraziti upanje, da bodo zamrznjena sredstva za Bolgarijo odmrznjena ter da bodo bolgarski državljani lahko v celoti izkoristili ugodnosti članstva Bolgarije v Uniji.
<P>
V skladu s pozivom poročila državam članicam bi rada pozvala h krepitvi procesa decentralizacije za izvajanje regionalne politike v Bolgariji, kar bi zagotovilo najučinkovitejše delovanje sistema upravljanja na več ravneh na podlagi načel partnerstva in subsidiarnosti.
<P>
Hvala za vašo pozornost.
<SPEAKER ID="245" NAME="Grażyna Staniszewska  " LANGUAGE="PL">
Ključno je, da se spoštuje načelo partnerstva na vseh ravneh upravljanja pri izvajanju regionalne politike. To je še zlasti pomembno za učinkovitost. Če želijo nacionalni in regionalni organi v celoti mobilizirati družbo, si morajo prizadevati vključiti in pritegniti lokalne prebivalce, tako k načrtovanju sprememb kot zatem k spremljanju uporabe strukturnih skladov. Če se prebivalci ne poistovetijo z regionalnimi cilji, to vedno privede so nasprotij in zadržuje ukrepanje, kar pa povzroči številne zamude.
<P>
Nujno je tudi pristno in ne plitko partnerstvo v kontekstu Evropske skupnosti, saj lahko le na ta način zagotovimo, da državljani prejmejo informacije o naravi dejavnosti Evropske unije. Partnerstvo je ključno, ampak tudi stane. Zato moramo zanj nameniti 2-3 % strukturnih sredstev. Obstoječe prostovoljno načelo ne deluje. Če regije niso zavezane porabiti denarja za organizacijo sestankov, delavnic ali ocenjevanje izvajanja, tega preprosto ne storijo. Še največkrat je načelo partnerstva omejeno na pošiljanje načrta po pošti in v nekaterih primerih je za pripombe na voljo vsega teden dni.
<P>
Menim, da bi bilo pametno temu problemu nameniti bistveno več pozornosti, če želimo zagotoviti, da Evropa postane skupnost aktivnih, zavednih in sodelujočih državljanov.
