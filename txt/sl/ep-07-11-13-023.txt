<CHAPTER ID="023">
Regionalni vpliv potresov (razprava)
<SPEAKER ID="413" NAME="Predsednik">
Naslednja točka je poročilo Nikolaosa Vakalisa v imenu odbora za regionalni razvoj o regionalnem vplivu potresov.
<SPEAKER ID="414" NAME="Nikolaos Vakalis" AFFILIATION="PPE-DE">
poročevalec. - (EL) Gospa predsednica, gospod komisar, gospe in gospodje, to poročilo sem zahteval potem, ko sem ugotovil naslednje: čeprav je zaradi potresov v 20. stoletju umrlo 1,5 milijona ljudi po svetu, poškodovanih pa jih je bilo še več; čeprav so potresi druga najsmrtonosnejša naravna nesreča na svetu; in čeprav so bili potresi četrta najpogostejša naravna nesreča v državah članicah in državah kandidatkah, smo se v EU na težavo odzvali le občasno in postransko ter le v okviru drugih naravnih nesreč.
<P>
Počutim se zaščitenega in zadovoljnega, da je odbor za regionalni razvoj odobril moje poročilo ter da ga vse politične skupine podpirajo. Sporočilo Evropskega parlamenta je jasno: v prihodnosti EU ne sme in ne more obravnavati težave potresov občasno in postransko, nanjo se moramo osredotočiti kot posamezen, ločen primer ter proučiti vse posamezne vidike in sestavne dele.
<P>
Poročilo zlasti poziva Komisijo, da ne izgublja časa s pripravami sporočila, ki vsebuje oceno tveganja za potrese in proučitev preventivnih, upravljavskih ukrepov ter ukrepov za pomoč in obnovo. Drugače povedano, sporočilo mora biti enakovredno sporočilu o poplavah. Evropski parlament pričakuje, da bo Komisija vsaj v obsegu takega sporočila proučila številne predloge iz poročila.
<P>
Prvič, sprejetje zaščitnih ukrepov pri potresih mora biti v prihodnosti ključna zahteva za financiranje infrastrukture iz strukturnih skladov, zlasti kar zadeva dejstvo, da potresi ogrožajo skupno gospodarsko in socialno kohezijo prizadetih regij. Potresi so predvsem grožnja življenju, infrastrukturi, zaposlitvi, okolju, kulturni dediščini in turizmu.
<P>
Drugič, spodbujati moramo gradnjo novih stavb, ohranjanje in posodabljanje starih stavb in struktur s spomeniki, ki jih značilnosti potresa lahko ogrozijo.
<P>
Tretjič, Evropska komisija mora zagotoviti, da se več sredstev nameni javnemu obveščanju in usposabljanju strokovnjakov, ki se ukvarjajo s potresi.
<P>
Četrtič, razviti je treba evropsko strategijo za raziskovanje potresov. Upoštevati je treba tako socialne kot tudi gospodarske koristi, ki jih prinese takšen ukrep.
<P>
Petič, tehnični protokol je treba pripraviti na podlagi skupnega ukrepa EU v primeru resnega potresa s posebnim poudarkom na ključni infrastrukturi za promet, energijo, telekomunikacije in zdravstvo.
<P>
Nazadnje, oživiti je treba predlog gospoda Barnierja. Nadaljevati se mora tudi predlog Sarkozyja in Karamanlisa za evropske sile civilne zaščite na podlagi zakonodajnega - poudarjam zakonodajnega - predloga Komisije.
<P>
Gospa predsednica, gospod komisar, poročilo, ki ga bo jutri sprejel ta parlament, navaja posebne predloge. Komisija in države članice se želimo nanje takoj odzvati in ukrepati v skladu z odgovornostmi vsake stranke.
<P>
Naj zaključim z zahvalo poročevalcem v senci za njihovo odlično sodelovanje ter kolegom poslancem in vsem političnim skupinam, ki so izboljšali moj prvotni predlog na podlagi poseganj in predlogov sprememb.
<SPEAKER ID="415" NAME="Stavros Dimas">
komisar. - (EL) Gospa predsednica, gospe in gospodje, Komisija, tudi sam se zahvaljujem poročevalcu gospodu Vakalisu za to izjemno informativno in dragoceno poročilo.
<P>
Potresov ni enostavno obravnavati. Potrebne so ustrezne priprave in predhodno sprejeti zadostni ukrepi, da lahko obvladamo najresnejše učinke.
<P>
Leto 2007 je bilo pomembno leto za razvijanje načinov obravnave naravnih nesreč na ravni EU. Nismo imeli le najobsežnejše edine mobilizacije mehanizma EU civilne zaščite v boju proti gozdnim požarom v Grčiji, ampak sta se sprejela tudi dva nova zakonodajna ukrepa o civilni zaščiti: finančni instrument za civilno zaščito in revidirani evropski mehanizem civilne zaščite. Kot je bilo objavljeno septembra in v skladu z resolucijo Evropskega parlamenta o gozdnih požarih in poplavah, bo poleg tega Komisija začela s posebno pobudo za krepitev zmogljivosti EU pri obvladovanju takih nesreč.
<P>
Hiter in učinkovit odgovor na izredno stanje je jasno ključnega pomena, zlasti pri tveganjih, kot so potresi, ki jih je praktično nemogoče napovedati. Tudi če se pojavijo nepredvideni dogodki, morajo kljub temu učinkovit odziv spremljati ustrezni preventivni ukrepi, kot so zgodnje opozarjanje, za omejitev morebitne škode in nadzor nad razmerami.
<P>
Iz teh razlogov bo Komisija v letu 2008 oblikovala popolno pobudo za boljše preprečevanje nesreč na splošno.
<P>
Po odzivanju in preprečevanju je obnova tretja stopnja pri obvladovanju nesreč, kot so potresi. V tem okviru pozdravljam poziv Parlamenta Svetu, da spodbuja predlog o solidarnostnem skladu.
<P>
Finančni instrument za civilno zaščito zagotavlja dolgoročni okvir financiranja za civilno zaščito, kot so dejavnosti odzivanja na potrese. Nova uredba je skoraj podvojila dostopna sredstva. Komisija ima tudi posebne načrte za obravnavo vprašanj, povezanih s potresi, in po zaslugi kapitala, ki ga je Evropski parlament dodelil proračunu EU v letu 2006, Komisija že podpira projekt STEP. Projekt se izvaja na podlagi partnerstva med Italijo, Portugalsko in Nemčijo ter želi oblikovati mobilno enoto za ocenjevanje in upravo za obvladovanje potresov. Komisija podpira poziv poročevalca gospoda Vakalisa k boljšemu usklajevanju. Dogodki zadnjega poletja so pokazali, da so še vedno mogoče izboljšave, čeprav je bilo odzivanje civilne zaščite EU prepričljivo. Na podlagi priporočil iz Barnierjevega poročila Komisija zdaj oblikuje vnaprej pripravljene enote civilne zaščite, ki jih sestavljajo strokovnjaki za odzivanje na nesreče in se lahko takoj mobilizirajo.
<P>
Nazadnje, poročevalec gospod Vakalis poudarja pomembnost sodelovanja s tretjimi državami. Mehanizem civilne zaščite omogoča sodelovanje s tretjimi državami in programom Euromed pri preprečevanju, ublažitvi in obvladovanju naravnih nesreč in nesreč, ki jih povzroči človek, ter je dober primer sodelovanja v tem sektorju.
<SPEAKER ID="416" NAME="Lambert van Nistelrooij">
v imenu skupine PPE-DE. - (NL) Gospa predsednica, gospod komisar, najprej čestitam gospodu Vakalisu za njegovo poročilo. Kot Grk je obravnaval zadevo, ki prizadene tudi njegovo regijo in državljane. Dokončal je lastno samoiniciativno poročilo v zelo kratkem času in ga popolnoma podpiram.
<P>
Nadzor nad nesrečami in preprečevanje nesreč bi zelo rad obravnaval v širšem okviru, in sicer glede na podnebne spremembe. Padavine, resne padavine, poplave, višja morska gladina itd. bodo vse pogostejši.
<P>
V zvezi s tem ljudje resnično računajo na Evropsko unijo. Od 31. oktobra do 2. novembra sem sodeloval na razpravi Združenih narodov v New Yorku s predstavniki več celin in regij. Prav tako računajo na Evropo in nas prosijo, da naredimo vse, kar je v naši moči v zvezi s preprečevanjem, preventivnimi programi in preprečevanjem nesreč, ter želijo, da izkoristimo naše znanje in izkušnje.
<P>
Menim, da moramo to dejansko ponuditi poleg inovacij in solidarnosti na svetovni ravni. Moja domovina Nizozemska je tudi delno pod morsko gladino in ima posebno znanje in izkušnje, ki jih lahko uporabimo na tem področju. Zato sem zadovoljen, da lahko določimo dober primer z različnimi skladi v Evropski uniji.
<P>
Ponavljam podporo temu, kar je bilo povedano na razpravi s Komisijo to dopoldne: naš solidarnostni sklad mora biti bolj prilagodljiv. Imamo zelo dober sklad, zelo dober primer, vendar je Evropski svet do njega še vedno zadržan.
<P>
Nazadnje, gospa predsednica, poročilo gospoda Vakalisa ima posebno evropsko razsežnost. Nesreče so pogosto večnacionalne, ne ustavijo se ob meji, zato pozivam Komisijo, da predloži pobude z namenom zaščite naših državljanov in pomoči.
<SPEAKER ID="417" NAME="Vasile Dîncu">
v imenu skupine PSE. - (RO) Gospa predsednica, gospod poročevalec, dragi kolegi, poročilo o regionalnem vplivu potresov ni bila lahka naloga, zlasti ker je prišlo, tako kot potresi: zelo hitro in nepričakovano. Zaradi tega čestitam našemu kolegu, gospodu Vakalisu, za način, na katerega je uspel postati kapitan te ladje.
<P>
Ker potresi nimajo ideološkega pomena, mnenja skupin niso bila v neskladju. Naša edina naloga je bila poiskati pragmatične načine za zapolnitev vrzeli v zakonodaji in ustvariti učinkovite mehanizme za odzivanje na evropski ravni.
<P>
Želim povedati, da smo glede na prvotno intuicijo gospoda Vakalisa med obdobjem raziskave za to poročilo odkrili resne vrzeli glede preprečevanja potresov na ravni Evropske unije.
<P>
Nimamo enotnih mehanizmov za posredovanje v primeru potresa. V številnih evropskih državah in regijah nimajo kart potresne nevarnosti. V več državah nimajo ustreznih nacionalnih zakonov. Zelo malo vlagamo v raziskave. Nimamo evropskega raziskovalnega programa na področju potresnega tveganja.
<P>
Zaščite potresnega tveganja v zavarovalnih policah ni ali pa je nepomembno. Nimamo izobraževalnih kampanj za prebivalce, čeprav imamo Eurocod 8, ki vsebuje napotke o zaščiti pri potresih. Kljub temu to ne velja za uredbe o načrtovanju mest za nove zgradbe.
<P>
Na kratko, predlagali smo tudi druge zadeve. Gospod Vakalis jih je nekaj navedel. Člani Stranke evropskih socialdemokratov smo ponovili podporo vzpostavitvi evropskih sil za civilno zaščito, pri čemer smo pozvali Komisijo, naj predloži predloge za ta namen. Predlagali smo evropski centralizirani instrument za preprečevanje in obvladovanje potresnih kriz. Vztrajali smo pri naprednih raziskavah in programu, ki se financira na evropski ravni.
<P>
V zvezi z vsem tem je gospod Vakalis deloval kot odličen pobudnik, pripravil je izjemno strnitev kompromisnih predlogov sprememb, ko smo zagrozili s pripravo poročila v velikosti slovarja. Iz tega razloga menim, da je poročilo rezultat odličnega skupinskega dela, ter čestitam gospodu Vakalisu in kolegom, ki so sodelovali pri tem poročilu.
<SPEAKER ID="419" NAME="Marios Matsakis">
v imenu skupine ALDE. - Gospod predsednik, čestitke gospodu Vakalisu za njegovo odlično delo. To poročilo poudarja, da EU ne namenja dovolj pozornosti potresom, čeprav imajo lahko katastrofalne posledice za gospodarstvo in družbo na prizadetih območjih. Poročevalec zagovarja - upravičeno - da je nujno potreben sklop upravnih in finančnih ukrepov za odpravo tega neželenega položaja. Takšni ukrepi morajo biti namenjeni zmanjšanju nastale škode ter olajševanju hitrega in učinkovitega odziva ter nadomestila za prizadete posameznike in skupnosti.
<P>
Gospod Vakalis navaja, da je treba nameniti posebno pozornost področju raziskav. S tem se strinjam. Seveda pri tem ni nujno, da gre za raziskave napovedovanja potresov, kar se je izkazalo za omejeno, ampak raziskave protipotresne gradnje. Pozornost je treba usmeriti na primer na stabilne, trdne in lahke materiale. Varnostni ukrepi, ki preprečujejo udare elektrike ali požare, ki jih povzroči električni tok, po potresnih sunkih, so drugo področje, na katerem lahko raziskave pomagajo preprečiti izgube življenja. Raziskave telekomunikacijskih sistemov, ki v paniki po potresu ne prenehajo delovati, ter raziskave posebne opreme za odkrivanje in reševanje žrtev, ujetih pod porušenimi zgradbami, so lahko prav tako zelo koristne.
<SPEAKER ID="420" NAME="Sebastiano  Musumeci" AFFILIATION="Nello">
v imenu skupine UEN. - (IT) Gospod predsednik, gospod komisar, gospe in gospodje, menim, da predlog resolucije o regionalnem vplivu potresov prvič na smiseln in razumljiv način obravnava vprašanje potresne ranljivosti v delih Unije ter posledično pristojnost služb civilne zaščite. Zato poročevalca opozarjam: hvali, kjer je hvala pričakovana.
<P>
Ta zadeva, v katero sem neposredno vpleten, me navdušuje, ko živim v evropski regiji z največjim tveganjem za potresne in vulkanske dejavnosti: na Siciliji ob vznožju Etne. Imel sem čast biti komisar italijanske vlade za izredne razmere nedavno v času resnega izbruha tega vulkana. Zato sem zelo dobro seznanjen z zadevo in tudi vem, kako zelo Italija zaostaja, kadar gre za napovedovanje in preprečevanje tveganja, ne le kar zadeva potresno tveganje.
<P>
Tudi Evropa vseeno zelo zaostaja za tem. Parlament in Komisijo sem leta pozival k ustanovitvi evropske agencije za civilno zaščito, odgovorne za usklajevanje nujnih upravljavskih storitev držav članic in pripravo enotne politike o preprečevanju, napovedovanju in usposabljanju osebja ter prostovoljcev.
<P>
Za današnjo resolucijo se zdi, da gre končno v to smer. Po pravici povedano, Evropska unija kot celota še vedno nima kulture civilne zaščite, kar pogosto ostaja le predmet okroglih miz in volilnih obljub, čeprav je ogrožena pravica vsakega posameznika do varnosti. Preden se lokalne akterje, province, občine in regije vpraša po dejanskih primerih, mora Evropa pokazati, da si končno želi obrniti list, in menim, da ta resolucija lahko predstavlja prvi ustrezen korak v to smer.
<SPEAKER ID="421" NAME="Diamanto Manolakou">
v imenu skupine GUE/NGL. -(EL) Gospod predsednik, potresi so neizogibni, vendar je treba sprejeti zaščitne ukrepe, da se zmanjša možnost smrti in uničenja ter omogoči ljudem večja varnost.
<P>
Poročevalec predlaga številne veljavne ukrepe, ki jih ne bom ponavljala. Vendar moram poleg tega poudariti potrebo po predhodnem potresnem pregledu in utrditvi struktur, ki so težavne, tako javne kot zasebne zgradbe, kot so tovarne, šolske ustanove, rekreacijske centre: pri tem mislim na prostore, v katerih se združujejo ljudje v velikem številu. Hkrati moramo zavarovati in razširiti odprte površine za nastanitev prebivalstva po katastrofalnem potresu, ker se je zaradi dobre zemlje spodbudil razvoj gradnje.
<P>
Kar zadeva novo gradnjo, je treba preveriti kakovost materialov in zanesljivost gradbenikov, ker so včasih prezrta človeška življenja v interesu večjega dobička, kot nam je znano na podlagi potresov v Grčiji. Posebni zaščitni ukrepi se morajo najprej uporabiti na območjih večjega tveganja za potrese. To so v bistvu gosto pozidana območja, ki so socialno in gospodarsko prikrajšana ter tudi v smislu stanovanj.
<P>
Prav je, da Skupnost nameni pomoč za obnovo. To je denar državljanov. Vlada bo prav tako morala upoštevati postopke, prilagojene pogojem tal in stanovanj na območju, tako da se zagotovi kar najboljša zaščita pred potresi in izboljšanje stanovanjskih stavb.
<SPEAKER ID="422" NAME="Georgios Georgiou">
v imenu skupine IND/DEM. - (EL) Gospod predsednik, čestitam kolegu, gospodu Vakalisu, in se zahvaljujem komisarju, gospodu Dimasu, za upanje, ki nam ga daje za prihodnost.
<P>
Pred ognjem lahko zbežite. gospod predsednik, in če znate plavati, se lahko izognete poplavam. Med potresom lahko le upate, da je bog na vaši strani. Ker to zadeva naše metafizične želje in upanja, bi bilo dobro, da je EU na naši strani. Včasih na žalost to ne drži, ker se je solidarnostni sklad aktiviral le za en potres, pri čemer je veliko pripravljenost pokazal v primeru poplav in požarov. Seveda razumemo, da glede na uredbe škoda presega 3 milijarde, vendar se ne podirajo Onassisove hiše ali hiše Billa Gatesa; gre za domove revnih ljudi. Zato lahko uredbe opustimo. Ker je sredozemsko regijo pogosto prizadel neznosen preskus, ki je mejil na nepošteni fizični kazni, po možnosti pozivamo k aktiviranju strukturnega razvojnega sklada, solidarnostnega sklada (ob upoštevanju možnosti spremembe strogih pravil), Evropskega sklada za regionalni razvoj ter tudi sklada za civilno zaščito. To bo omogočilo financiranje ključnih raziskovalnih programov in tudi odpravo škode, kjer se to lahko doseže humano in pošteno.
<SPEAKER ID="423" NAME="Rolf Berend" AFFILIATION="PPE-DE">
(DE) Gospod predsednik, gospod komisar, gospe in gospodje, to odlično poročilo našega kolega, gospoda Vakalisa se nevidno povezuje s tremi poročili o naravnih nesrečah, ki jih je Parlament sprejel lansko leto in jih to poročilo pomembno dopolnjuje, ni obravnavalo vprašanja potresov. Vemo, da je v več državah in regijah - zlasti v južni Evropi in Sredozemlju - veliko tveganje za potrese. Zato podpiram poziv poročevalca Komisiji, naj pripravi sporočilo z oceno tveganj, ki jih predstavljajo potresi, ter predlaga protiukrepe in nadaljnje ukrepe, potrebne za njihovo obravnavo, kot je to storila v primeru poplav.
<P>
Vprašanje financiranja je seveda ključno in kot poročevalec za solidarnostni sklad ne morem razumeti, zakaj Svet še vedno zavlačuje - dejansko odlaga - s prilagoditvijo solidarnostnega sklada, ki ga je ta parlament podprl. Pri tem je potrebno takojšnje ukrepanje za zagotovitev, da je solidarnostni in finančni instrument na voljo v prihodnosti, tako da se škoda naravnih nesreč, vključno s potresi, lahko hitro, učinkovito in prilagodljivo odpravi. Brez te prilagodljivosti, zlasti v smislu časovnega razporeda in ukrepov za financiranje, se je v preteklosti pokazalo, da so se potrebe žrtev potresa dejansko zapostavljale.
<P>
Upoštevati moramo - kot je povedal prejšnji govornik - da se je solidarnostni sklad, ki je trenutno še vedno vzpostavljen, uporabil le enkrat v povezavi s škodo, ki jo je povzročil potres. Potresi so kljub temu naravne nesreče tako kot poplave, gozdni požari in nevihte. Obstajajo druge oblike financiranja poleg neposrednega financiranja, ki se mora prav tako uporabiti, kot so državne subvencije ali posojila Evropskega investicijskega sklada. To je edini način za zagotovitev, da so ustrezna sredstva na voljo za soočanje s potresi. Poročilo dobro prispeva k temu procesu.
<SPEAKER ID="424" NAME="Wolfgang Bulfon" AFFILIATION="PSE">
(DE) Gospod predsednik, potres je v Furlaniji pred 30 leti ubil več kot 3 000 ljudi in je nekaj, kar se zelo živo spomnim. Podobe uničenja, ki so nastale v nekaj sekundah, in dirka s časom za reševanje poškodovanih iz ruševin je nekaj, česar ne bom nikoli pozabil. Zato je zlasti dobrodošlo, da Evropski parlament obravnava to pomembno vprašanje. Brez odločnega prizadevanja reševalcev - vključno s prostovoljci iz sosednjih držav - se je s tovrstno nesrečo skoraj nemogoče soočiti, ker je koristna le takojšnja pomoč.
<P>
Kljub temu dejstvu je v EU še vedno slabo sodelovanje pri raziskavah v zvezi s tveganjem za potrese in ni skupnega mehanizma na evropski ravni za krizne intervencije. Potrebna so zavezujoča pravila za čezmejno sodelovanje, pospešiti pa je treba sodelovanje z organizacijami za nujno pomoč. Pozdravljam predlog za vključitev navodil Eurocode 8 v uredbe o načrtovanju v ranljivih državah. V večini evropskih držav trenutno ni pravne podlage za ocenitev glavnih gradbenih struktur, vendar gre za tiste javne zgradbe strateškega pomena za civilno zaščito in drugo kritično infrastrukturo, ki mora v primeru nesreče ostati nepoškodovana in operativna ter zahteva posebno varstvo. Ocena pomembnih zgradb se mora zato vključiti v regionalne programe kot ključni element.
<P>
Nazadnje, to priložnost izkoriščam za izražanje spoštovanja obnovi, ki so jo opravili ljudje, ki so jih prizadele te nesreče. To je dober primer, kako je na podlagi lastnih prizadevanj upanje za boljšo prihodnost tudi po popolnem uničenju. Zato se iskreno zahvaljujem poročevalcu za njegovo delo.
<SPEAKER ID="425" NAME="Oldřich Vlasák" AFFILIATION="PPE-DE">
(CS) Gospe in gospodje, spomnil bi rad na besede Johanna Wolfganga von Goetheja, da se nima smisla prerekati s potresom. Čeprav so te besede stare že 150 let, so še vedno resnične. Kot je opisano v poročilu gospoda Vakalisa, se moramo naučiti živeti s potresi in biti nanje popolnoma pripravljeni. Poročevalcu čestitam za določitev praktičnih navodil in nadaljnje poti.
<P>
Ni dvoma, da je potres uničujoč pojav. Po ocenah geofizikov in zgodovinarjev so potresi od začetka civilizacije zahtevali 150 milijonov človeških življenj. Dobra polovica človeškega prebivalstva danes živi na območjih s potresno dejavnostjo. V Evropi potresi nimajo vedno katastrofalnih posledic, kljub temu moramo vseeno biti varni pred njimi. Potres, ki doseže le 5. stopnjo po Richterjevi lestvici, je lahko nevaren, tako da lahko povzroči zrušenje razmajanih objektov, posedanje streh, prizadetost zgradb ter škodo na plinovodih in vodovodih.
<P>
Osebno menim, da so ukrepi, ki so bili nedavno sprejeti za odpravo negativnih vplivov potresov, ustrezni. Ti vključujejo: uvedbo enotne telefonske številke za klic v sili; izgradnjo celovitih sistemov za njune primere; spodbujanje mednarodnega sodelovanja ter izmenjavo informacij med reševalnimi skupinami. Tem ukrepom moramo slediti s stalno krepitvijo sodelovanja reševalnih skupin v sosednjih regijah in državah, z boljšimi kvalifikacijami in spretnostmi strokovnjakov civilne zaščite, zagotavljanjem širše uporabe informacijskih tehnologij in spodbujanjem usposabljanja za morebitne nesreče in njihove simulacije.
<P>
Ne smemo se usmeriti na nemogoče, na primer vzpostavljanje skupnih organov ali usklajevanje zakonodaje. Usmerimo se raje na pomanjkljivosti v obstoječem sistemu. Nenazadnje moramo spoznati, da so potresi le ena oblika naravnih nesreč, kot so to poplave, požari ali suša, in da je treba težavo naravnih nesreč obravnavati kot celoto.
<SPEAKER ID="426" NAME="Ljudmila Novak" AFFILIATION="PPE-DE">
Pravijo, da prijatelja spoznaš v nesreči. Regija, kjer je prišlo do močnega ali celo katastrofalnega potresa, pa zagotovo potrebuje hitro in učinkovito pomoč Evropske unije, še posebej takrat, ko je država sama ne more zagotoviti v polni meri.
<P>
Glede na pogostost potresov v Evropi, število žrtev in materialno škodo je naravnost neverjetno, da so se samo enkrat uporabila sredstva iz solidarnostnega sklada za pomoč žrtvam potresa. Že ob katastrofalnem požaru v Grčiji se je pokazalo, da Evropska unija za takšne katastrofe ni dovolj dobro organizirana.
<P>
Strinjam se s predlogom, da moramo vlagati več sredstev v raziskave za boljše spremljanje potresne nevarnosti in so za ta namen že zagotovljena sredstva v sedmem okvirnem raziskovalnem programu. Pametno pa je sodelovati tudi z državami, ki imajo na tem področju že sedaj veliko znanja in izkušenj.
<P>
Strateški načrt ravnanja ob primeru potresov, hitro ukrepanje, usklajeno reševanje in čezmejna pomoč lahko rešijo mnoga človeška življenja. Seveda pa tudi predhodni ukrepi lahko marsikaj preprečijo. Kdo si lahko predstavlja Bruselj brez Grand Placea ali Pariz brez Eifflovega stolpa ali London brez kraljeve palače? Vsaka država in regija ima svoje bisere, kulturne dediščine, ki jih mora zaščititi v največji možni meri pred potresi. Prav tako pa je potrebno dosledno upoštevati standarde za potresno varno gradnjo, še posebej na območjih z visoko stopnjo potresne aktivnosti.
<SPEAKER ID="427" NAME="Stavros Dimas">
komisar. - (EL) Gospod predsednik, ponovno se zahvaljujem vsem govornikom v nocojšnji razpravi za njihove izjemno pozitivne prispevke.
<P>
Komisija podpira odobritev poročila o regijskem vplivu potresov. Državljani pričakujejo, da države članice in institucionalni organi ukrepajo učinkovito in v duhu solidarnosti, kadar se soočajo z nesrečami. S preprečevanjem okoljske škode in škode, ki jo povzroči človeška dejavnost, se krepijo in razvijajo viri civilne zaščite in zmogljivosti na lokalni, nacionalni in evropski ravni. Komisija je prepričana, da bo Parlament še naprej podpiral ta cilj v prihodnosti.
<P>
Nazadnje naj vas opozorim, gospe in gospodje, da Komisija 22. in 23. novembra organizira drugi forum civilne zaščite v Bruslju. Foruma se bo udeležilo približno 500 udeležencev, ki delajo na področju civilne zaščite ali se za to zanimajo. Udeležencem bo omogočil izmenjavo mnenj in dal možnost srečanja z drugimi, ki si delijo interese in civilno zaščito ter delujejo na istem področju. Zato pozivam kolege poslance, da se foruma udeležijo in spoznajo skupnost civilne zaščite.
<P>
Ponovno čestitam poročevalcu gospodu Vakalisu za njegovo odlično poročilo.
<SPEAKER ID="428" NAME="Predsednik">
Ta razprava je končana.
<P>
Glasovanje bo potekalo jutri.
<P>
Pisna izjava (člen 142)
<SPEAKER ID="429" NAME="Margie Sudre  " AFFILIATION="PPE-DE">
v pisni obliki. - (FR) Tektonskih gibanj ne povzročajo le potresi, ampak tudi vulkanski izbruhi. Poleg tega se lahko te naravne nesreče stopnjujejo z zemeljskimi plazovi in cunamiji.
<P>
Najbolj oddaljene regije Evropske unije, ki jih pogosto prizadene ta vrsta nesreče, so razvile ključne izkušnje pri opažanju, preprečevanju in odzivanju na te pojave.
<P>
Upam, da Komisija in države članice spodbujajo vzpostavljanje centrov odličnosti na področju znanstvenih, tehnoloških in arhitekturnih inovacij v regijah, ki jih prizadenejo te naravne nesreče, zlasti v najbolj oddaljenih regijah.
<P>
Dvojni cilj teh struktur bi bila zagotovitev javne varnosti in trajnega razvoja podeželja na podlagi medregijskega sodelovanja in povezovanja raziskovalnih ustanov, MSP in lokalnih organov v mreže v zadevnih regijah.
<P>
Zahvaljujem se poročevalcu za sprejetje mojih predlogov sprememb za ta namen in mu zagotavljam, da v celoti podpiram njegovo prenovljeno prošnjo za Komisijo, da čim prej objavi ambiciozen predlog o pravih evropskih silah za civilno zaščito.
