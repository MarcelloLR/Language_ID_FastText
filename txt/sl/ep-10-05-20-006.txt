<CHAPTER ID="006">
Sprememba dnevnega reda
<SPEAKER ID="092" NAME="Predsednik">
Gospe in gospodje, davi se je sestala konferenca predsednikov. Konferenco smo končali pred 10 minutami. Imeli smo podrobno razpravo o tem, kako organizirati glasovanje o resolucijah o strategiji Evropa 2020. Kot vam je dobro znano, je namen te strategije v naslednjem desetletju prinesti našim državljanom po vsej Uniji nova delovna mesta, blaginjo in stabilnost. Gre torej za strategijo, ključno za prihodnost Evropske unije, pa tudi za svet zunaj Unije, kajti močni smo lahko le, če smo močni tudi navznoter.
<P>
Med razpravo na konferenci predsednikov smo slišali pozive, naj bi o resolucijah o strategiji Evropa 2020 glasovali že danes, z utemeljitvijo, da bi bilo resolucije dobro sprejeti čim prej, da bi lahko odgovorno sodelovali v razpravah o tej temi z drugimi evropskimi institucijami. Slišali pa smo tudi argumente, da potrebujemo strategijo, sprejeto s prepričljivo večino. Če hočemo vplivati na razmere v Uniji, moramo zbrati prepričljivo večino v podporo resolucijam.
<P>
Obstaja strah, da danes take večine morda ne bi zbrali. Torej na eni strani potrebujemo strategijo čim prej, po drugi strani pa želimo resolucijo z močno podporo. Potrebujemo oboje.
<P>
V zvezi z resno razpravo predsednikov naših političnih skupin sem se odločil predlagati, naj se razprava odloži. Tak predlog je v skladu s členom 140 Poslovnika.
<P>
Ponavljam: odločitev je zelo pomembna, saj se zavedamo, da resolucijo potrebujemo čim prej, obenem pa potrebujemo resolucijo z močno podporo, in te zadeve so zelo pomembne.
<SPEAKER ID="093" NAME="Joseph Daul">
v imenu skupine PPE. - (FR) Gospod predsednik, hvala za vašo izjavo. Rad bi dodal, da so, kar zadeva poplave, naši madžarski prijatelji v enakih težavah kot naši poljski prijatelji. Zato enake misli kot našim poljskim sodržavljanom veljajo tudi našim madžarskim sodržavljanom.
<P>
(Aplavz)
<P>
Podpiram vaše stališče. V krizi se morajo demokratične sile združiti. To sem imel v mislih, ko sem konferenci predsednikov pred sedanjim zasedanjem v Strasbourgu predlagal, naj se odločanje odloži do junija, saj sem zaznal določena razhajanja in negotovosti. Ni mi uspelo pridobiti večine v konferenci predsednikov - naš parlament je demokratična ustanova - zato smo skušali sestaviti to resolucijo.
<P>
Med včerajšnjim odmorom za kosilo smo v razpravi v naših skupinah ugotovili, da časa zmanjkuje. Ne trdim, da je bilo delo površno, saj bi to pomenilo, da ne cenim dela, ki so ga opravili naše službe, naši podpredsedniki in ljudje, zadolženi za priprave. Pomislili pa smo, pred vsemi ali vsaj nekaterimi vodji delegacij, da bi bilo verjetno najbolje, za ugled Parlamenta, besedilo umakniti in glasovati naslednjič, saj se kriza, če mi dovolite opazko, ne bo končala do junija. Pretresli smo zadevo in se dogovorili za sklep, naj vodje velikih skupin zahtevajo odlog glasovanja do junija.
<P>
Martin Schulz mi je dejal - edini, ki je to rekel - da najprej potrebujem večino v svoji skupini, ampak večino v svoji skupini tako ali tako potrebuje vsakdo. Zato sinoči v naši skupini nismo razpravljali o spremembah, niti nismo danes razpravljali o resoluciji, saj skupina podpira odlog, da bi lahko našli rešitev, ki jo po mnenju Parlamenta nujno potrebujejo naši sodržavljani.
<P>
V tem času sem prejel pismo Guya Verhofstadta, to pa nas je napeljalo k odločitvi, da zahtevamo preprost tritedenski odlog. V tej krizi vas pozivam, da ga odobrite, da bomo lahko v Parlamentu našim sodržavljanom dokazali, da smo močna institucija in da smo njegovi člani odgovorni ljudje.
<SPEAKER ID="094" NAME="Predsednik">
Gospod Schulz bi rad spregovoril proti predlogu.
<SPEAKER ID="095" NAME="Martin Schulz">
v imenu skupine S&D. - (DE) Gospod predsednik, na začetku svojega govora je gospod Daul omenil težave na Madžarskem. Danes je v težavah veliko držav. Tudi Slovake so hudo prizadele poplave. Globoko sočustvujemo s prebivalci vseh držav, ki so jih zadele te tegobe, tudi z Madžari, Poljaki in Slovaki.
<P>
Gospod predsednik, z gospodom Daulom sta opisala dogajanje na konferenci predsednikov, včerajšnje in današnje. Z vidika postopka nimam k opisu ničesar dodati. V imenu gospoda Cohn-Bendita, gospoda Biskyja in lastnem imenu pa bi rad razložil, da davi na konferenci predsednikov nismo glasovali za predlog odloga glasovanja, ker smo prepričani, da bi morali in da lahko glasujemo že danes.
<P>
Volja za sprejem resolucije te vrste je v Parlamentu bolj prisotna in uživa širšo podporo kot februarja. Dogodki zadnjih dni se ne nanašajo na postopek, pač pa na vsebino. Vendar pa je nekaj popolnoma jasno. Ugotavljamo odmik od vsebine, o kateri smo februarja dosegli splošno soglasje, in glede na resnost krize to niti ni presenetljivo. Na voljo imamo več rešitev. O nekaterih rešitvah ljudje menijo, da so dobre in demokratično legitimne, naša rešitev pa je drugačna in po našem mnenju boljša. Ne smemo se popolnoma izčrpati z iskanjem popolnega soglasja. Zdaj je čas za odločna stališča. Vi se lahko odločno postavite na svoje stališče, mi pa prav tako. Skušali smo najti soglasno rešitev, pa se ni obneslo. Torej moramo skušati zbrati večino za eno ali za drugo stališče.
<P>
Če se bo večina odločila za odlog, moram v imenu Skupine naprednega zavezništva socialistov in demokratov v Evropskem parlamentu že zdajle povedati, da bomo seveda pripravljeni na nova pogajanja. izhodišče za ta pogajanja pa bo besedilo, ki smo ga predložili skupaj s kolegi iz Skupine Zelenih/Evropske svobodne zveze. Torej, gospod predsednik, po mojem mnenju bi morali glasovati danes.
<P>
(Parlament se je strinjal s prošnjo)
<SPEAKER ID="096" NAME="Predsednik">
Rad bi se zahvalil gospodu Daulu in gospodu Schulzu, ker sta nas opomnila, da imajo poplave tudi drugod po Evropi. Popolnoma prav imata, naše sočutje je namenjeno vsem prizadetim državam in vsem ogroženim ljudem po Evropi.
<SPEAKER ID="097" NAME="Jan Březina" AFFILIATION="PPE">
Gospod predsednik, poplave se širijo na Poljsko s Češkega, kjer so v prvi fazi povzročile ogromno škodo. Češka republika je tudi del Evropske unije.
<SPEAKER ID="098" NAME="Predsednik">
Gospe in gospodje, o tem sem govoril pred nekaj trenutki, v zahvali gospodu Daulu in gospodu Schulzu. Tudi vam, gospod Březina, hvala, ker ste nas opomnili na to. Poplave so res katastrofalne. Najlepša hvala.
