<CHAPTER ID="018">
Evropski svetovalni organ za upravljanje statističnih podatkov - Evropski svetovalni odbor za politiko statističnih informacij Skupnosti (razprava)
<SPEAKER ID="197" NAME="Predsednik">
Naslednja točka je skupna razprava o naslednjih poročilih:
<P>
poročilo gospe Sharon Bowles v imenu odbora za ekonomske in monetarne zadeve o predlogu sklepa Evropskega parlamenta in Sveta o ustanovitvi Evropskega svetovalnega organa za upravljanje statističnih podatkov - C6-0348/2006 - in
<P>
poročilo gospe Ieke van den Burg v imenu odbora za ekonomske in monetarne zadeve o predlogu sklepa Evropskega parlamenta in Sveta o ustanovitvi Evropskega svetovalnega odbora za politiko statističnih informacij Skupnosti - C6-0379/2006 -.
<SPEAKER ID="198" NAME="Joaquín Almunia">
komisar. - (ES) Gospod predsednik, gospe in gospodje, leta 2005 je Komisija s podporo Sveta in Parlamenta začela postopek za preureditev upravljanja statističnih podatkov v Evropski uniji z namenom, da okrepi neodvisnost, celovitost in odgovornost nacionalnih statističnih institucij vseh držav članic Unije ter seveda evropskega statističnega urada Eurostata.
<P>
Prvi vidik tega postopka je bilo sprejetje Evropskega statističnega kodeksa ravnanja maja 2005. Izvajanje tega kodeksa je povzročilo tesnejše sodelovanje med Eurostatom in nacionalnimi statističnimi institucijami ter boljšo zanesljivost statističnih podatkov, zbranih za različne namene; vendar se sklicujem zlasti na en cilj, ki je bil tukaj predmet razprave v teh letih, namreč čezmerni javni primanjkljaj.
<P>
Ko je Komisija predlagala kodeks ravnanja, je tudi priporočila, da mora biti središče samoregulacije izravnano z ustanovitvijo sistema poročanja za spremljanje upoštevanja kodeksa. To je povzročilo idejo o ustanovitvi neodvisnega zunanjega svetovalnega organa, ki dejavno sodeluje pri spremljanju izvajanja kodeksa ravnanja v evropskem statističnem sistemu v celoti.
<P>
Obenem je Komisija upoštevala, da je ustrezno revidirati delovanje in sestavo Evropskega svetovalnega odbora za statistične informacije na gospodarskem in socialnem področju, in sicer z namenom, da postane učinkovitejši ter ima bolj strateško vlogo. Ekonomsko-finančni svet in, splošneje, nacionalne statistične oblasti so se strinjali s priporočiloma in Komisija ju je izvedla z dvojnim predlogom oktobra lani; danes razpravljamo o teh predlogih v upanju, da bodo sprejeti med prvo obravnavo, pri čemer upam, da bomo lahko potrdili, ali se v tem strinjate z menoj.
<P>
Zato zlasti čestitam obema poročevalkama, gospe Bowles in gospe Van den Burg, za njuno delo in kakovost njunih poročil.
<P>
Ta postopek okrepitve evropskega upravljanja statističnih podatkov dopolnjuje nov predlog Komisije za revidiranje uredbe o pripravljanju evropske statistike, sprejet 16. oktobra, pred komaj nekaj dnevi. Ta predlog tudi odobrita Svet in Parlament v okviru postopka soodločanja, zato bomo imeli v naslednjih mesecih priložnost, da ponovno razpravljamo o tem.
<P>
Ta sklop pobud bo Unijo oskrbel s sodobnim, zanesljivim in učinkovitim evropskim statističnim sistemom, ki bo lahko izboljšal zaupanje javnosti v uradne statistične podatke. Ponovno se sklicujem na razprave, ki smo jih imeli v zadnjih letih v tem parlamentu o pomembnosti zanesljivih proračunskih podatkov ali zanesljivih podatkov drugih nacionalnih javnih financ, bruto domačega proizvoda in tako dalje, ter o potrebi po indeksu cen, na katerega bi se lahko javnost popolnoma zanesla.
<P>
V zvezi s poročilom, o katerem razpravljamo ta večer, bi rad preprosto poudaril, da bi bilo po našem mnenju bolje, če bi več spoštovanja namenili institucionalnemu ravnotežju, kot po našem mnenju predvideva začetni predlog, v zvezi z imenovanjem članov Evropskega svetovalnega organa za upravljanje statističnih podatkov ter osnutkom in prenosom poročila tega organa. V vsakem primeru Komisija priznava, da so predlogi sprememb k prvotnim predlogom nesporno pomembni, saj jih podpirata Svet in Parlament, poleg tega pa ne spreminjajo vsebine naših prvotnih predlogov.
<P>
Gospod predsednik, zaradi tega bi se rad, preden končam, ponovno zahvalil poročevalkama in odboru za ekonomske in monetarne zadeve za njihovo odlično delo ter nenehno podporo dela, ki ga opravlja Komisija za posodobitev našega statističnega sistema, da postane zanesljivejši in krepkejši.
<SPEAKER ID="199" NAME="Sharon Bowles  " AFFILIATION="ALDE">
poročevalka. - Gospod predsednik, ta sklep obravnava ustanovitev evropskega svetovalnega organa za upravljanje statističnih podatkov. Statistiko uporabljajo države članice, EU, uporablja se na mednarodni ravni, uporablja pa jo tudi veliko drugih zainteresiranih strani za različne namene. Uporablja jo na primer Evropska centralna banka za gospodarske analize, Komisija pa prek Eurostata izdela statistiko, ki jo pripravi na podlagi podatkov držav članic.
<P>
Pred nekaj leti so se pojavila vprašanja o verodostojnosti statistike, ki so jo predložile nekatere države članice institucijam EU, in jasno je bilo, da je potreben nekakšen nadzor kakovosti. Kot je povedal gospod komisar, je bil zato pripravljen kodeks ravnanja o statističnih postopkih. Za preverjanje skladnosti in upoštevanja kodeksa ravnanja se za vsak nacionalni statistični urad izvede medsebojni pregled, pri katerem sodelujeta druga država članica in Eurostat. Poleg tega je bilo predlagano, da se za dodatno preverjanje uvede neodvisen svetovalni organ na visoki ravni. V tem predlogu je obravnavan prav ta organ, ki se zdaj imenuje evropski svetovalni organ za upravljanje statističnih podatkov.
<P>
Rečemo lahko, da sta obe strani precej občutljivi glede tega, koliko naj bi organ posegal v zadevna vprašanja. Zahvaljujem se sedanjemu portugalskemu predsedstvu in prejšnjemu nemškemu predsedstvu ter tudi Komisiji za odkritost glede teh občutljivih vprašanj. Parlament je bil seveda odločen, da organ ne sme biti le element, ki omogoča potrditev poročila Komisije. Vendar smo se dogovorili za uravnotežen in izvedljiv predlog, ki vključuje večino predlogov sprememb Parlamenta v takšni ali drugačni obliki. Še posebej me veseli, da smo se uspeli dogovoriti s Svetom o tem, da je treba spodbujati dialog ne le med organom, tem odborom za statistični program in evropskim statističnim svetovalnim odborom, ampak tudi z organi zainteresiranih strani iz držav članic.
<P>
Organ bo poročal Parlamentu in Svetu ter bo v svoje poročilo vključil oceno o njihovem izvajanju kodeksa ravnanja v evropskem statističnem sistemu v celoti. Organ bo svetoval Komisiji tudi o ustreznih ukrepih za lažje izvajanje kodeksa ravnanja, ker je povezan z Eurostatom in evropskim statističnim sistemom v celoti. Svetoval bo tudi glede obveščanja uporabnikov in posredovalcev podatkov o kodeksu ravnanja ter glede posodabljanja tega kodeksa. Vključeni so tudi ukrepi za zagotavljanje neodvisnosti organa in sodelovanje Parlamenta pri imenovanjih. Tako Svet po posvetovanju s Komisijo izbere predsednika organa, Evropski parlament pa imenovanega predsednika potrdi. Parlament in Svet imenujeta po tri člane organa. Predsednik ne sme biti trenutni član nacionalnega statističnega urada ali Komisije ali oseba, ki je bila na takšnem položaju v zadnjih dveh letih. Razmišljali smo o podobnih izključitvah za vse člane, vendar to pravzaprav ni smotrno. Vendar smo dodali zahtevo, da mora organ zagotavljati različno dopolnilno strokovno znanje in izkušnje. Če nam ne bi uspelo doseči pravega ravnovesja, mora imeti organ možnost, da ugotovi, ali lahko izpolni svoje naloge ali ne, zato je določena klavzula o pregledu, ki se izvede po treh letih. Tako bodo organ in drugi imeli dovolj časa, da ugotovijo, ali so postopki uspešni in učinkoviti oziroma ali so potrebne spremembe, pri čemer mora takšen pregled biti resen.
<P>
Parlament, portugalsko predsedstvo in Komisija so se o tej dokumentaciji zelo učinkovito pogovarjali, za kar se jim zahvaljujem. Veseli me, da lahko ta predlog izpeljem z eno samo obravnavo ob podpori poročevalcev v ozadju, ki se jim prav tako zahvaljujem.
<SPEAKER ID="200" NAME="Ieke van den Burg  " AFFILIATION="PSE">
poročevalka. - Gospod predsednik, dovolite mi najprej dve uvodni pripombi. Prva je, da tema o statistiki očitno ni zelo privlačna in je vedno uvrščena na konec dnevnega reda. Malo pa me skrbi dejstvo, da se nekateri politiki, poslanci Evropskega parlamenta in drugi, pogosto pritožujejo glede pripravljanja statistike. Kadar pa imajo priložnost, da stvari zares izboljšajo, pri izboljšavah ne sodelujejo dejavno.
<P>
Drugič, upam, da bo vsaj gospod komisar cenil to razpravo. Z gospo Bowles sva izjavili, da ta razprava za naju niti ni potrebna. Poudariti pa je treba, da ste vi ukrepali glede statistike in da si to vprašanje zasluži pozornost. Zato upam, da nam ne boste zamerili, ker vas zadržujemo tukaj ob tej uri.
<P>
Naj vam čestitam za zelo konkretne ukrepe, ki ste jih sprejeli glede težav s statistiko, s katerimi smo se v preteklosti že večkrat srečali. Vem, da ste to morali storiti v političnem manevrskem prostoru, ki vam ga omogoča Svet, saj se zavedamo, da Evropska komisija držav članic ne more prisiliti, da ustanovijo neodvisne statistične urade, in jim predpisati, kako naj delajo ter ravnajo s številkami in podatki.
<P>
Ministri in poslanci Evropskega parlamenta, ki se najglasneje in najodločneje pritožujejo, da številke drugih niso zanesljive, obenem ne želijo, da se vmešavate v njihove zadeve ter posegate v njihovo neodvisnost in njihov način obravnavanja statistike. To je težava, ki jo morate rešiti.
<P>
Vendar, gospod komisar, v zvezi s tem menim, da je bila vaša odločitev razumna, ker ste izbrali pragmatičen pristop od spodaj navzgor, ker ste se posvetili predvsem medsebojnim pregledom in kodeksu ravnanja ter ste spremenili strukturo upravljanja statističnega sistema z ustanovitvijo novega upravljavskega organa na visoki ravni, o katerem je govorila gospa Bowles, in z reformo sedanjega Evropskega svetovalnega odbora za statistične informacije na gospodarskem in socialnem področju, ki se je ukvarjal z gospodarsko in socialno statistiko, v preprostejši in manjši svetovalni odbor s širšimi pooblastili.
<P>
V poročilu gospe Bowles in mojem poročilu smo poskušali to še dodatno izboljšati ter utrditi in okrepiti pristop Komisije. Hkrati smo se v skladu z vašim predlogom prepričali, da lahko ta nova organa v evropski družini delujeta pravilno ter bolj neodvisno od Komisije in Eurostata.
<P>
To morda ni popolnoma v skladu z namero Komisije, vendar se zahvaljujem generalnemu direktorju Eurostata, ker je zelo velikodušno sprejel dejstvo, da smo mu v sistemu, ki smo ga pripravili, odvzeli glasovalne pravice.
<P>
Zahvaljujem se tudi portugalskemu predsedstvu in gospe Cordeiro za učinkovito predsedovanje delovni skupini Sveta in pogajanje za sporazum na prvi obravnavi o tem vprašanju. To je bil zelo učinkovit postopek, ki nam je prihranil veliko časa in birokratskega dela. Tu lahko gospod Hans-Peter Martin, ki je prav tako prosil za besedo, vidi primer, kako lahko zelo učinkovito delamo pri tej vrsti postopka soodločanja.
<P>
Zelo na kratko bi predstavila še nekaj elementov statističnega organa, kar bom naredila v pisni obliki. Če preberete dokumentacijo, lahko vidite, kje so spremembe, zato tega ne bom ponavljala zdaj, ampak bom izpostavila svojo željo, da se bo zaradi teh dveh organov zares povečala ozaveščenost in izboljšal način delovanja statističnega sistema ter da bosta prispevala k zanesljivim številkam in omogočila, da bodo naše gospodarske dejavnosti temeljile na zanesljivih podatkih.
<SPEAKER ID="201" NAME="Jean-Paul Gauzès">
v imenu skupine PPE-DE. - (FR) Gospod predsednik, komisar, gospe in gospodje, izboljšanje evropskega statističnega sistema je del obsežnejše naloge dobrega gospodarskega upravljanja v Uniji, zlasti v zvezi s prilagoditvijo pakta stabilnosti in rasti. Strinjam se z željo, ki so jo izrazile Komisija in države članice, da je treba povečati kakovost statističnih informacij. Menim, da je odločanje o tem, kaj predstavlja čezmerni deficit, odvisno od zanesljivosti podatkov. Nezanesljivi podatki postavljajo pakt stabilnosti in rasti v nevarnost.
<P>
V zameno za prilagodljivost v izvajanju pakta, ki je bilo uvedeno v okviru reforme, ki jo je marca 2005 sprejela Evropska komisija, morajo biti potrebne številke nesporne in preverljive. Prilagodljivost je pomembna tudi v zvezi s sedanjo širitvijo območja eura. Iz prejšnjih izkušenj se moramo kaj naučiti. Evropska unija je že morala revidirati statistiko v zvezi s proračunskim primanjkljajem držav članic in stopnjo dolgov; zdaj bi se različne države članice rade vključile v območje eura, zato se bo obseg statističnih informacij, ki jih je treba obdelati, povečal, prav tako pa se bo povečalo število strank, vpletenih v razprave.
<P>
Predlagano izboljšanje evropskega statističnega sistema načrtuje tudi obravnavati upravičene skrbi, ki so nastale v zvezi s pravno veljavnostjo podatkov, ki jih pripravijo države članice in sistemov za njihov nadzor. Paziti moramo, da ne podvomimo v celoten statistični sitem in zmožnost Eurostata, da preveri proračunske podatke, ki jih pripravijo države članice.
<P>
Zato podpiram reformo, ki bo povzročila najprej ustanovitev evropskega svetovalnega odbora za politiko statističnih informacij Skupnosti in nato ustanovitev evropskega svetovalnega organa za upravljanje statističnih podatkov, pri čemer bosta oba organa lahko dejavno pomagala pri spremljanju izvajanja kodeksa ravnanja s pomočjo celotnega evropskega statističnega sistema.
<P>
Brez oklevanja podpiram predloge, ki sta jih pripravili naši odlični poročevalki.
<SPEAKER ID="202" NAME="Wolf Klinz">
v imenu skupine ALDE. - (DE) Gospod predsednik, komisar, gospe in gospodje, kot ste že poudarili, gospod komisar, so statistični podatki bistveni za Evropsko unijo in države članice na veliko političnih področjih. Če se je treba izogibati napačnim odločitvam in neugodnim razvojem, mora biti statistika pomembna, zanesljiva, odprta za samo eno interpretacijo ter zato tudi primerljiva. To pa na žalost ni bilo vedno tako. Zato se strinjam z ustanovitvijo evropskega svetovalnega odbora za politiko statističnih informacij Skupnosti in evropskega svetovalnega organa za upravljanje statističnih podatkov. Upam, da bodo predlogi sprememb, ki jih je predložil Evropski parlament, obema organoma dodelili pristojnosti, ki jih bosta potrebovala.
<P>
Dovolite, da poudarim predvsem to, da bo svetovalni odbor za politiko statističnih informacij neodvisen in da bo predstavljal vse zainteresirane strani. Odbor bo imel veliko manj članov kot njegov predhodnik, evropski svetovalni odbor za statistične informacije na gospodarskem in socialnem področju, in bo zaradi zmanjšanja števila članov iz 79 na 24 precej bolj učinkovit. Strinjam se z dejstvom, da mora biti evropski nadzornik za varstvo podatkov član svetovalnega odbora s pravico glasovanja, ker je bilo generalnemu direktorju Eurostata odobreno le članstvo brez pravice glasovanja. To poudarja neodvisnost odbora.
<P>
Poleg tega je svetovalni organ za upravljanje statističnih podatkov uporabno dopolnilo k svetovalnemu odboru. Organ bo spremljal in, upam, dejavno spodbujal uporabo kodeksa ravnanja v vseh evropskih statističnih zadevah.
<P>
Samo upa se lahko, da bodo s pomočjo teh dveh organov potrebe uporabnikov bolj vplivale na statistični program dela in da se bo kodeks ravnanja tako trdno ukoreninil, da bodo lažne informacije ali nenatančni podatki namerno ali po pomoti postali stvar preteklosti.
<P>
Na koncu se zahvalim obema poročevalkama za njuno delo in pripravljenost za odkrito in konstruktivno razpravo o spornih točkah.
<SPEAKER ID="203" NAME="Mieczysław Edmund Janowski">
v imenu skupine UEN. - (PL) Gospod predsednik, zahvaljujem se gospe Bowles in gospe Van den Burg za njuni poročili.
<P>
Zavedati se moramo vloge evropskega statističnega sistema, ki je lahko najboljši sistem na svetu. Zdaj ne govorimo le o jasnosti seznamov številk, tabel ali diagramov. Najpomembnejše vprašanje je zanesljivost in popolnost statističnih podatkov na ravni Evropske unije, držav članic in tudi regij, kar želim poudariti. Zato je bistveno zagotoviti stalnost informacij in tudi dostop do njih. Tukaj dodajam, da so lahko le statistični podatki, zbrani in pregledani na enak način, v skladu s statističnimi načeli, zanesljivi in prosojni ter jih ne bodo prizadeli kratkoročni interesi ali minljive prednostne naloge. Moja izkušnja z regionalno politiko je jasno pokazala, da taka tveganja obstajajo.
<P>
Zato moramo biti veseli, da imamo statistični program EU za obdobje 2008-2012. Vendar bo za njegovo delovanje potrebno ustrezno financiranje in predvsem ustrezno posvetovanje, spremljanje kodeksa statističnih postopkov ter upravljanje statistik. Glede na različne sisteme, ki se uporabljajo v državah članicah, je zelo pomembna potreba po njihovem usklajevanju in poenotenju na ravni 27 držav in statističnih uradov ter tudi Eurostata. V zvezi s tem podpiram obe poročili.
<SPEAKER ID="204" NAME="Hans-Peter Martin" AFFILIATION="NI">
(DE) Gospod predsednik, obstaja splošno strinjanje o tem, kako pomembna je statistika, ne le za ljudi, ki jim je uspelo priti sem ob tej pozni uri. Vprašanje je, ali bo cilj, h kateremu po mojem domnevanju vsi težimo, dosežen z ukrepi, ki jih začenjamo tukaj. Čudi me, gospod komisar, ko govorite o še eni novi uredbi, o kateri bi morali razpravljati. Morda nam lahko poveste, ali bodo njene določbe tudi prizadele ta svetovalna organa.
<P>
Naslednje vprašanje je: vedno obstaja velika nevarnost za svetovalne organe, da se osamosvojijo in vse razvlečejo. Ali ne bi bilo bolj smiselno, da bi na koncu dneva s pomočjo zunanjih posvetovanj, če bi bilo to potrebno, jedrnato, kratko in jasno ocenili težave, ki so se pojavile v Eurostatu, in se nato hitro sporazumeli s Parlamentom, namesto da odgovornost naprtimo drugemu in odložimo vprašanje? Navsezadnje vsak od nas ve, da težavo predstavlja vmesnik med Eurostatom in nacionalnimi statističnimi uradi. Največ, kar lahko stori svetovalni organ, je, da uvrsti težavo nazaj na dnevni redi, vendar to zagotovo ni pot do prosojnosti in učinkovitosti.
<SPEAKER ID="205" NAME="Joaquín Almunia">
komisar. - (ES) Gospod predsednik, najprej se zahvaljujem vsem, zlasti poročevalkama, pa tudi vsem drugim, ki ste sodelovali pri razpravi, za vašo udeležbo in sodelovanje pri izboljševanju upravljanja statističnih podatkov v Evropski uniji in, z drugo reformo odbora, za izboljševanje udeležbe uporabnikov v gospodarskem in družbenem življenju Evrope z namenom, da se doseže boljši statistični sistem, bolj verodostojen sistem.
<P>
Tukaj razpravljamo o sistemu in, kot je dejala gospa Van den Burg, morajo Evropska statistična agencija (Eurostat) ter nacionalne statistične agencije 27 držav članic izpolnjevati zahteve in upe, ki jih prenašamo nanje; morajo sodelovati, delovati usklajeno ter spodbujati drug drugega; zato je kodeks ravnanja in način, kako se uporablja, po mojem mnenju zelo pozitivna stvar. Upam, da ta novi organ zmore oceniti svojo vrednost in spodbuditi delo s prihodnostjo v mislih, ker je na veliko področjih zelo pomemben dostop do dobre statistike.
<P>
Gospod Gauzès se je skliceval na pakt stabilnosti in rasti. Tudi jaz sem se v svojem uvodnem govoru. Za nas je zelo pomembno, da imamo zanesljive številke pri spremljanju proračunske discipline v tem večstranskem okviru. Vendar je tudi zelo pomembno, da imamo zanesljive številke o nacionalnih proizvodih za financiranje Evropske unije; zelo pomembno je tudi, da imamo zanesljiv indeks cen; podobno je zelo pomembno, da imamo statistiko o zunanji trgovini; ter tudi, da imamo statistiko o zunanjih naložbah ali vzorcih trgovanja ali finančnih tokovih.
<P>
Z vseh vidikov, o katerih smo razpravljali, ali poslušali v mojem primeru, pri prejšnji točki, energiji, je izredno pomembna statistika energije, prav tako pa tudi statistični podatki o priseljevanju in o zadevah, povezanih s tretjim stebrom, ki je do zdaj znan pod tem imenom. Obstaja tako veliko področij dejavnosti, zlasti vsa področja dejavnosti Evropske unije, ki potrebujejo dobre statistične podatke, da je pomembnost te razprave, ki ni prav privlačna zadeva, kot je dejala gospa Van den Burg, razumljiva, in upam, da oba organa izpolnjujeta naše zahteve, ki jim jih postavljamo v okviru teh dveh uredb.
<P>
Sledil bo še en zelo pomemben sklop pravil v zvezi s statistično zakonodajo. Glede na kombinacijo tega paketa ter zelo ustreznih prizadevanj Eurostata in vseh uradnikov v evropskem statističnem uradu in nacionalnih statističnih institucijah 27 držav članic upam, da bodo, če je mogoče, v naslednjih nekaj letih vsi dvomi v zvezi s kakovostjo evropske statistike odpravljeni ter da bo to povzročilo večjo učinkovitost in boljšo usklajenost naših politik in naših odločitev o zahtevah in težnjah evropskih državljanov, ker je to pravzaprav tisto, s čimer se ukvarjamo, ko razpravljamo o statistiki.
<P>
.
<SPEAKER ID="206" NAME="Predsednik">
Razprava je končana.
<P>
Glasovanje bo potekalo v sredo, 24. oktobra.
