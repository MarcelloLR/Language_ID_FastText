<CHAPTER ID="012">
Razpored dela
<SPEAKER ID="018" NAME="Predsednik">
Končni osnutek dnevnega reda, ki ga je v četrtek, 4. februarja 2010, pripravila konferenca predsednikov v skladu s členom 137 Poslovnika, je bil razdeljen. Predlagane so naslednje spremembe:
<P>
Ponedeljek:
<P>
Ni sprememb.
<P>
Torek:
<P>
Skupina Evropske ljudske stranke (Krščanskih demokratov) je vložila zahtevo po uvrstitvi izjav Sveta in Komisije o težavnem monetarnem in gospodarskem položaju držav evrskega območja na dnevni red. To zadeva države članice, ki imajo finančne težave.
<SPEAKER ID="019" NAME="Corien Wortmann-Kool">
v imenu skupine PPE. - (NL) Za Parlament je pomembno, da razpravlja o najnovejših dogodkih v evrskem območju in tudi o ukrepih, ki jih je sprejela Evropska komisija za države evrskega območja, ki so v nevarnem območju.
<P>
Vidimo, da ti dogodki v zadnjih tednih zelo vplivajo na menjalni tečaj evra in so privedli tudi do zmede na finančnih trgih. Zato bi pred četrtkovim neformalnim vrhom radi slišali izjavi Sveta in Komisije ne le glede že predlaganih načrtov, temveč tudi glede ukrepov, ki jih je še vedno mogoče sprejeti za čimprejšnjo povrnitev zaupanja v evro.
<SPEAKER ID="020" NAME="Hannes Swoboda">
v imenu skupine S&D. - (DE) Gospod predsednik, rad bi odločno podprl to pobudo. Pomembno je, da razpravljamo o tem vprašanju in obravnavamo temeljne težave, ne da bi zašli v strankarsko-politični prepir glede tega, kdo je kriv za krizo.
<P>
Imam dve prošnji. Prvič, če se moji kolegi poslanci iz Skupine Evropske ljudske stranke (Krščanskih demokratov) strinjajo, bi v naslov vključili socialne učinke, da bo jasno, da so tukaj na preizkušnji socialni učinki krize v teh državah.
<P>
Drugič, radi bi govorili tudi s Komisijo, vendar o tem želimo razpravljati s člani Komisije, ki bodo odgovorni za to vprašanje v prihodnosti. Ker nova Komisija še ni nastopila funkcije, bi morali prositi predsednika Komisije, naj se udeleži take razprave ali pošlje nekoga, ki bo član nove Komisije, na primer gospoda Almunia ali gospoda Rehna. Razumno bi bilo, da bi imeli v tej težavni in pomembni razpravi sogovornika, ki bo nato opravljal enako nalogo v Komisiji.
<SPEAKER ID="021" NAME="Predsednik">
Če se strinjamo s to prošnjo in jo vključimo kot točko na dnevni red, bodo prisotni predstavniki Komisije. O tem bom govoril z gospodom Barrosom. Ali želi kdo izraziti nasprotovanje prošnji? Ne vidim nikogar. Sedaj bomo nadaljevali z glasovanjem. Kdo podpira to prošnjo?
<SPEAKER ID="022" NAME="Corien Wortmann-Kool">
v imenu skupine PPE. - (NL) Rada bi odločno podprla predlog gospoda Swobode. Seveda gre za vse posledice, vključno s socialnimi.
<SPEAKER ID="024" NAME="Ioannis Kasoulides">
v imenu skupine PPE. - Gospod predsednik, to so resnično tri resolucije, ki jih je sprejel Odbor za zunanje zadeve ob preučevanju poročila o napredku na področju širitve, ki ga je pripravila Komisija.
<P>
Zato so mogoči skupno obravnavanje, preučevanje in razprava.
<SPEAKER ID="026" NAME="Marta Andreasen">
v imenu skupine EFD. - Gospod predsednik, vem, da ste imeli preobsežen dnevni red na seji konference predsednikov prejšnji teden in ni bilo veliko časa za razpravo o uvrstitvi te točke na dnevni red, vendar so člani različnih političnih skupin na januarskem plenarnem zasedanju - kot ste vsi videli - izrazili zaskrbljenost glede točk, obravnavanih v vprašanju glede zlorab nepremičnin v Španiji, katerih lastniki so tujci. Komisija ima v sredo zvečer možnost, da odgovori.
<P>
Zato vabim kolege, naj podprejo ta predlog. V imenu skupine EFD vas vabim k poimenskemu glasovanju. Če večina podpira ta predlog, bi rada predlagala drugo poimensko glasovanje, da se razprava zaključi z resolucijo.
<SPEAKER ID="027" NAME="Gerard Batten" AFFILIATION="EFD">
Gospod predsednik, rad bi se zavzel za pobudo gospe Andreasen, ker nam o tej težavi pišejo mnogi naši volivci in menim, da je to nekaj, o čemer bi moral Parlament razpravljati.
<SPEAKER ID="028" NAME="Guy Verhofstadt" LANGUAGE="FR">
Gospod predsednik, rad bi opozoril samo, da zelo protievropsko usmerjena skupina uporablja Evropski parlament za obravnavanje tega vprašanja. To je zaželeno, vendar pobudi kljub temu nasprotujem, gospod predsednik.
<P>
(Aplavz)
<SPEAKER ID="030" NAME="Gerard Batten" AFFILIATION="EFD">
Gospod predsednik, če mi dovolite majhno pripombo. Moj kolega tam zadaj (gospod Guy Verhofstadt) nas je označil za "protievropsko usmerjene". To ni res; usmerjeni smo proti Evropski uniji.
<SPEAKER ID="031" NAME="Predsednik">
To ni bila točka dnevnega reda. Prosim, da ne komentirate zadeve, ko določamo dnevni red in ni časa za takšne stvari.
<P>
Četrtek:
<P>
Konfederalna skupina Evropske združene levice/Zelene nordijske levice je vložila predlog za razpravo o primerih kršitev človekovih pravic, demokracije in pravne države. Skupina predlaga, naj se razprava o Madagaskarju nadomesti z razpravo o smrtni kazni, zlasti o primeru Mumia Abu-Jamala.
<SPEAKER ID="032" NAME="Sabine Lösing">
v imenu skupine GUE/NGL. - (DE) Gospod predsednik, menimo, da točka o Madagaskarju danes ni zelo pomembna. Zato bi vas radi prosili, da se ta čas uporabi za razpravo o primeru gospoda Mumia Abu-Jamala, afroameriškega novinarja, ki je bil po procesu na podlagi posrednih dokazov leta 1982 spoznan za krivega umora policista.
<P>
Mumia Abu-Jamal je bil obsojen na smrt in na izvršitev smrtne kazni čaka 30 let. Zaenkrat dogodki v zvezi s tem umorom niso ustrezno pojasnjeni in dokazi nikoli niso bili primerno raziskani. Smrtna kazen je vsekakor ena najočitnejših kršitev človekovih pravic, ki jih poznamo. Čeprav bi bila smrtna kazen v tem procesu lahko znižana na dosmrtno kazen, je tožilstvo konec januarja zavrnilo to možnost. Življenje gospoda Abu-Jamala je zdaj ogroženo kot še nikoli. Radi bi, da se o tej zadevi razpravlja na plenarnem zasedanju, da se lahko odločimo, kako ukrepati, da bi zagotovili pogojno odložitev smrtne kazni in Mumii Abu-Jamalu dali možnost, da v pravičnem procesu dokaže svojo nedolžnost.
<SPEAKER ID="033" NAME="Véronique De Keyser" LANGUAGE="FR">
Gospod predsednik, strinjam se, da je položaj Mumie Abu-Jamala kritičen in da je o primeru gotovo treba razpravljati. Vendar je položaj na Madagaskarju popolnoma kaotičen. Vsa država trpi zaradi prehodne politične oblasti, ki je bila postavljena nezakonito in vodi to državo v anarhijo.
<P>
Zelo težko je reči, da je ena zadeva pomembnejša od druge. Mislim, da lahko rešimo Madagaskar. Gospod predsednik, še enkrat lahko posredujete pripombe Združenim državam in jih prosite, naj pogojno odložijo smrtno kazen. To ne bo prvič in, bojim se, žal tudi ne zadnjič. Vsekakor v imenu svoje skupine zavračam umik resolucije, ki smo jo pripravili o Madagaskarju, kjer obstaja tudi resnična nevarnost za celotno prebivalstvo.
<SPEAKER ID="034" NAME="Predsednik">
V skladu z vašim predlogom bom temeljito analiziral problem in podal izjavo na to temo.
<P>
(Parlament je zavrnil zahtevo.)
<P>
(Razpored dela je bil sprejet.)
