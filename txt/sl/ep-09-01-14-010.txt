<CHAPTER ID="010">
Čas za vprašanja (vprašanja Svetu) 
<SPEAKER ID="405" NAME="Predsednica:">
Naslednja točka je čas za vprašanja (B6-0001/2009).
<P>
Na Svet so naslovljena naslednja vprašanja.
<P>
Zadeva: Pravica v Rusiji
<P>
Kako predsedstvo Sveta gleda na pravosodni sistem v Rusiji, zlasti zaprtje opozicijskih politikov - na primer Platona Lebedeva in Mihaila Hodorkovskega, s procesi proti katerima in načinom pridržanja je kršena celo ruska zakonodaja? Koliko pomena bo dano tem zlorabam pri pogajanjih o partnerskem in pridružitvenem sporazumu z Rusijo?
<P>
Zadeva: Pravosodni sistem v Rusiji
<P>
Ena od glavnih ovir za neomejene politične in gospodarske odnose z Rusijo in za nov partnerski sporazum so pomembne pomanjkljivosti ruskega pravosodnega sistema. Kako ukrepa Svet, da bi spodbudil revizijo političnih sodb - kot so tiste v primeru Jukos, zaradi katerih so zaprti Hodorovski, Lebedev in Bahminova - in prav tako nezakonito izvrševanje teh sodb ter podprl oblikovanje pravosodnega sistema, neodvisnega od avtoritarnih političnih struktur?
<P>
Zadeva: Pravna država in pravosodni sistem v Rusiji
<P>
Kot skupnost, ki temelji na vrednotah, bi morala EU za temelj svojih odnosov s tretjimi državami postaviti pravno državo in spoštovanje človekovih pravic. Pravosodni system v Rusiji je predmet politiziranja in se odkrito uporablja kot orodje v rokah kremeljskih vladarjev. Zato bi morala EU postaviti nezakonitost in korupcijo na prednostni seznam, ko bo želela nadaljevati z odnosi.
<P>
Glede na nedavne spektakularne primere v zvezi s Hodorkovskim, Lebedevim in Bahmino je moje vpršanje Svetu: kako Svet odgovarja Rusiji v primeru takih nezakonitih in skorumpiranih sodnih odločitev? Kako bo Svet obravnaval to vprašanje v odnosih med EU in Rusijo in kako bo ukrepal za zagotovitev, da bo Rusija spremenila svoj pravosodni system?
<SPEAKER ID="407" NAME="Alexandr Vondra">
predsednik Sveta. - Vem, da je moj prijatelj Milan Horáček človek, ki se že dolgo posveča spremljanju razmer glede človekovih pravic v Rusiji, in rad bi se mu zahvalil za to, saj je to točno tisto, kar bi moral ta organ, ta organizacija početi.
<P>
V zvezi z vprašanjem o tej konkretni zadevi bi mu rad zagotovil, da je Svet ravno tako zaskrbljen glede razvoja dogodkov v zvezi s pravno državo in demokracijo v Rusiji.
<P>
Svet meni, da mora naše partnerstvo z Rusijo temeljiti na spoštovanju mednarodnega prava, demokratičnih načel in človekovih pravic. Zato bo Svet še naprej pritiskal na Rusijo, naj v celoti izpolni obveznosti, ki jih je sprejela kot članica Sveta Evrope in seveda OVSE ter tudi v okviru SPS - Sporazuma o partnerstvu in sodelovanju z EU.
<P>
Primeri, ki ste jih navedli vi in vaša kolega, so zelo zaskrbljujoči in Svet bo še naprej budno spremljal dogajanje.
<P>
Svet redno omenja svoje skrbi glede Rusije kot del političnega dialoga, zlasti na posvetovanjih o človekovih pravicah, uvedenih marca 2005, ki potekajo dvakrat letno.
<P>
Rusko ravnanje na tem in na drugih področjih bo upoštevano pri pogajanjih o novem sporazumu z Rusijo - to je zelo pomembno - in tudi pri drugih vidikih odnosov med EU in Rusijo.
<P>
Ena od prednostnih nalog EU je tudi doseči trdne določbe o človekovih pravicah v novem SPS, o katerem trenutno tečejo pogajanja, kot je navedeno v direktivi o pogajanjih, ki jo je Svet sprejel lani.
<P>
Strateško partnerstvo z Rusijo, o katerem govorijo nekateri, mora biti zgrajeno na skupnih vrednotah; drugače ne bi imelo smisla. EU potrebuje nov sporazum, a potrebuje ga tudi Rusija. Odločilnega pomena je, da pogajanja in samo besedilo sporazuma odsevajo vrednote, ki so nam drage, kot je pravna država. Osebno lahko obljubim, da bi rad poudaril, da je enotnost EU tu najbolj odločilnega pomena za doseganje rezultatov.
<SPEAKER ID="408" NAME="Milan Horáček" AFFILIATION="Verts/ALE">
(DE) Gospa predsednica, težave imam s tem, da nam je Svet v preteklosti večkrat dejal, da imajo odnosi z Rusijo prednost, toda v konkretnih primerih Mihaila Hodorkovskega, Platona Lebedeva in Svetlane Bahmina ni videti nobenega napredka.
<SPEAKER ID="409" NAME="Bernd Posselt" AFFILIATION="PPE-DE">
(DE) Gospod Vondra, visoko vas cenim kot izkušenega aktivista glede človekovih pravic in zelo cenim tudi češko ustvarjalnost, od tod moje vprašanje. Nam lahko pomagate najti nove načine, kako vprašanje zapornikov v zadevi Jukos privesti bliže rešitvi po letih govorjenja, z drugimi besedami, kako razviti nekaj akcionizma? In še, kako se lahko pri pogajanjih z Rusijo v praktičnem smislu bolj osredotočimo na vprašanja človekovih pravic?
<SPEAKER ID="410" NAME="Tunne Kelam" AFFILIATION="PPE-DE">
Namestnik predsednika vlade, hvala za vaše odgovore. Se strinjate, da bi tudi gospodarski odnosi danes imeli boljšo osnovo, če bi Svet odločno in prepričljivo predstavil ta problem ruski strani in ji pokazal, da je EU resna glede takega škandaloznega kršenja prava?
<P>
Bi se strinjali, da EU ne more pričakovati, da bo Rusija izpolnila svoje gospodarske obveznosti, razen če sta primera Hodorovskega in Lebedeva pravično in pregledno rešena?
<SPEAKER ID="411" NAME="Alexandr Vondra">
predsednik Sveta. - Mislim, da ne morete pričakovati - glede na to, da imamo češko predsedstvo -, da bomo ostali tiho. Nisem bil tiho, ko smo razpravljali o energetski varnosti, in nisem bil tiho v preteklosti, ko smo razpravljali o primeru Hodorovski in drugih primerih.
<P>
Verjetno veste, da bomo imeli februarja sestanek trojke, na katerem bo predsedstvo zastopal zunanji minister Karel Schwarzenberg. Seveda bomo razmislili o ravnanju glede primerov, o katerih govorite, vendar je to, ali bo to dalo kakšne rezultate, povsem v ruskih rokah. Lahko ustvarimo določeno okolje, da vzdržujemo pritisk, vendar je od Rusije odvisno, ali se bo odzvala.
<SPEAKER ID="412" NAME="Daniel Hannan" AFFILIATION="NI">
Rad bi izrekel dobrodošlico namestniku predsednika vlade v Parlamentu in Češki republiki v predsedstvu. Želim si, da bi lahko vsak poslanec tega parlamenta rekel isto. Moram reči, da me je šokirala vsebina nekaterih vprašanj, danes namenjenih češkemu predsedniku vlade. Eden od naših kolegov, gospod De Rossa iz Republike Irske, ga je pozval, naj umakne svojo pripombo, da Lizbonska pogodba mogoče ni tako čudovita, kot misli gospod De Rossa, kar je bilo poleg vsega drugega precej žaljivo za večino De Rossovih lastnih volivcev...
<P>
(Predsednica je prekinila govornika.)
<P>
Zadeva: Liberalizacija svetovne trgovine
<P>
Kot del prednostnih nalog češkega predsedstva je Češka na spletni strani predsedstva orisala svoje ambicije v zvezi z liberalizacijo svetovne trgovine. Lahko predsedstvo bolj podrobno razloži svoje ambicije v tem smislu in posebej glede korakov, ki jih predlaga glede zanesljivosti preskrbe s hrano v EU?
<SPEAKER ID="414" NAME="Alexandr Vondra">
predsednik Sveta. - Zahvaljujem se vam za to vprašanje, saj prihajam iz države, ki je velika prijateljica svobodne trgovine. To je osnova našega gospodarstva - okoli 80 % našega BDP je nekako ustvarjenega z dejavnostjo v zvezi s to trgovino. Zato ste lahko prepričani, da se naše predsedstvo vnema za to, da bi Unija ostala v celoti zavezana temu, da se na krogu razvojnih pogajanj v okviru STO v Dohi doseže uravnotežen, ambiciozen in celovit sporazum. Zelo si bomo prizadevali za to.
<P>
Glede vprašanja ambicij mojega predsedstva v zvezi z liberalizacijo svetovne trgovine je predsedstvo jasno opredelilo svoje glavne prednostne naloge glede tega v okviru 18-mesečnega programa Sveta za francosko, češko in švedsko predsedstvo ter v svojem lastnem delovnem programu, ki je bil objavljen prejšnji teden in ga je predsednik vlade danes tudi do neke mere predstavil tu.
<P>
V skladu s tem programom trgovinska politika ostaja zelo pomembno orodje za izkoriščanje priložnosti in spopad z izzivi globalizacije ter za spodbujanje gospodarske rasti, delovnih mest in napredka za vse državljane Evrope. Vztrajno si bomo prizadevali za spodbujanje odprtega, tržno usmerjenega in na pravilih temelječega svetovnega sistema trgovanja v korist vseh.
<P>
Trgovinske politike bi morale prispevati tudi k okoljskim in podnebnim ciljem Unije, zlasti s spodbujanjem širitve trgovine z okoljskim blagom in storitvami. Unija ostaja v celoti zavezana doseganju uravnoteženega, ambicioznega in celovitega sporazuma v krogu pogajanj STO v Dohi.
<P>
Poleg tega si je moja država za svoje predsedovanje Svetu zastavila tri prednostna področja. Eno od teh prednostnih področij bo Evropska unija v svetu. V tem okviru bo moja država poudarila pomen trgovinske politike kot sredstva za spodbujanje konkurenčnosti, gospodarske rasti in ustvarjanja novih delovnih mest v skladu z novo strategijo trgovinske politike EU, imenovano Globalna Evropa, ter revidirano strategijo glede rasti in delovnih mest.
<P>
Hkrati z večstranskim sistemom bo češko predsedstvo podprlo prizadevanja Komisije za dosego trgovinskih sporazumov z obetajočimi partnericami ali regijami - kot so Koreja, Indija, ASEAN, Mercosur ter države Andske skupnosti in Srednje Amerike in potencialno tudi Kitajska - in za dosego sporazumov o prosti trgovini z najbližjimi sosedami EU, na primer z Ukrajino, ali za začetek pogajanj o takih sporazumih, ko bodo izpolnjeni predpogoji za to, kot v primeru Rusije.
<P>
Predsedstvo bo svoj program na trgovinskem področju predstavilo Odboru za mednarodno trgovino 20. januarja 2009.
<P>
Glede varnosti preskrbe s hrano v EU je predsedstvo mnenja, da protekcionizem ne bo pripomogel k zanesljivosti preskrbe s hrano v Evropi ali po svetu. Zato predsedstvo podpira liberalizacijo svetovne trgovine v okviru RAD in razprave o reformi SKP z namenom povečati konkurenčnost evropskega kmetijstva. To pomeni odpravo izvoznih nadomestil.
<P>
Tudi ti elementi, kot sta pregledna liberalizacija svetovne trgovine in konkurenčno kmetijstvo, so podlaga za povečanje zanesljivosti preskrbe s hrano. Zanesljiva preskrba s hrano v EU je zelo povezana z mednarodno trgovino z živilskimi proizvodi, zaradi katere so na voljo po konkurenčnih cenah in ki ustrezno spodbuja tiste države članice, kjer je živila mogoče proizvesti najučinkoviteje.
<P>
Zanesljiva preskrba s hrano danes ni odvisna samo od lokalne proizvodnje hrane, temveč od sposobnosti države, da financira uvoz hrane prek izvoza drugega blaga. V tem smislu je lahko odprt, večstranski trgovinski sistem z različnimi državami, ki dobavljajo živilske proizvode, boljše zagotovilo za stabilno in varno preskrbo.
<SPEAKER ID="415" NAME="Mairead McGuinness" AFFILIATION="PPE-DE">
Hvala, Svet, za podroben odgovor, ki ga bom morala proučiti, čeprav mislim, da se ne bomo strinjali. Rada bi vas opozorila na poročilo o zanesljivi preskrbi s hrano na globalni ravni, ki smo ga izglasovali v tem Parlamentu, pri katerem sem bila poročevalka in ki zelo jasno pravi, da nam trg ne bo dal zanesljive preskrbe s hrano in gotovo kmetom ne bo dal stabilnega prihodka, ki ga potrebujejo. Bi mi torej lahko pojasnili, ali verjamete, da je prosta trgovina v kmetijstvu pot naprej, in ali je to vaša prednostna naloga v okviru vašega predsedstva?
<SPEAKER ID="416" NAME="Alexandr Vondra">
predsednik Sveta. - Lahko vam dam kratek odgovor - da! Če bi v kmetijstvu obstajala prosta trgovina, na svetu ne bi bilo lakote.
<SPEAKER ID="417" NAME="Bernd Posselt" AFFILIATION="PPE-DE">
(DE) Gospod Vondra, venomer ponavljamo, da kmetijska politika obstaja za 3 % tistih, ki kmetujejo, jemo pa vsi. Kar se mene tiče, jem z velikim tekom in rad bi zelo jasno izrazil svoje prepričanje, da je zanesljiva preskrba s hrano bistvenega pomena. Trenutno lahko opazujemo, kakšni so problemi z energetsko odvisnostjo. Sem za prosto svetovno trgovino, vendar moramo biti sposobni, da se prehranimo s pridelki lastne zemlje, zato moramo ohraniti naše kmetijske strukture: tega ne smemo prepustiti zgolj trgu.
<SPEAKER ID="418" NAME="Syed Kamall" AFFILIATION="PPE-DE">
Najprej bi rad, kot kolega pred menoj, gospod Hannan, izrekel dobrodošlico češkemu predsedstvu - to bo zanimiv kontrast glede na prejšnje predsedstvo EU - in se še enkrat opravičil za sramotno obnašanje nekaterih mojih kolegov v tem Parlamentu.
<P>
Je že v redu, da bi radi zagnali pogovore STO, toda imeli smo indijske volitve, imeli smo volitve v ZDA in zdaj imamo evropske volitve. Kako lahko pri vseh teh volitvah in spremembah administracij res zaženemo pogovore STO?
<SPEAKER ID="419" NAME="Alexandr Vondra">
predsednik Sveta. - Mislim, da smo bili pri reformi SKP med tistimi, ki smo poskušali spodbuditi Komisijo, naj pripravi nove predloge za preoblikovanje proračuna, belo knjigo. S kolegom iz Švedske sem celo poskušal organizirati nekakšno skupno prizadevanje, saj je leto 2009 leto češkega in švedskega predsedovanja in imamo precej podobne poglede. Toda nismo mi tisti, ki damo zakonodajni predlog.
<P>
Mojemu prijatelju Berndu Posseltu pravim, da prihajava iz podobnega kulturnega okolja, vendar menim, da veste, da sva oba živ dokaz za to, da v Evropi ni lakote, za kar se imamo preprosto zahvaliti dejstvu, da je trgovina s kmetijskimi proizvodi v zadnjih dveh desetletjih rasla. Vem, da moramo na trgu ohraniti tudi nekaj okusnih proizvodov, kot sta bavarsko in češko pivo, vendar na splošno menim, da prosta trgovina spodbuja blagostanje v Evropi in po svetu.
<P>
Tu je vprašanje glede SKP. Svet opozarja, da je bilo v okviru političnega sporazuma, doseženega o sistematskem pregledu SKP na zasedanju Sveta 20. novembra lani, v skupni izjavi Sveta in Komisije dogovorjeno, da sta Svet in Komisija v okviru razgovorov, ki so se 23. septembra začeli v Annecyju v Franciji, o prihodnosti SKP po letu 2013 in brez poseganja v nov finančni načrt za to obdobje zavezana natančni proučitvi možnosti za razvoj neposrednih plačil v Skupnosti in obravnavi različnih ravni neposrednega plačevanja med državami članicami.
<P>
Lahko vam povem, da namerava nastopajoče češko predsedstvo organizirati razpravo o tem na neformalnem srečanju kmetijskih ministrstev maja v Brnu. Moj kolega v vladi Petr Gandalovič res že komaj čaka, da se ta razprava začne.
<P>
Naš cilj je voditi razpravo o prihodnosti SKP, usmerjeno v proučitev instrumentov kmetijske politike, zlasti na področju neposrednih plačil, ki bi omogočili nediskriminatorno in učinkovito uporabo finančnih sredstev, zbranih od evropskih davkoplačevalcev in porabljenih za SKP, krepitev konkurenčnosti evropskih kmetov, izboljšanje položaja evropske kmetijske in prehrambne industrije na globaliziranem in odprtem svetovnem trgu, izboljšanje kakovosti kmetijskih proizvodov in zagotovitev? netržnih kmetijskih pridelkov ter prispevanje k trajnostnemu razvoju podeželja.
<P>
Rezultat zgoraj navedenega dialoga bi omogočil tlakovanje poti do - rad bi poudaril - posodobljene SKP, ki bo zagotavljala enake pogoje za vse države članice.
<P>
Zadeva: Prihodnost Skupne kmetijske politike 2013-2020
<P>
Eno od prednostnih področij češkega predsedstva je skupna kmetijska politika. Kakšne ukrepe bo sprejelo češko predsedstvo za dogovor o prihodnosti o skupni kmetijski politiki?
<SPEAKER ID="422" NAME="Seán Ó Neachtain" AFFILIATION="UEN">
. - (GA) Gospa predsednica, predsedniku bi se rad samo zahvalil za odgovor. Rad bi ga povprašal o načrtih češkega predsednika glede zagotavljanja pomoči prikrajšanim območjem. Kot jaz razumem, prikrajšana območja potrebujejo nadaljnjo pomoč v evropski skupni kmetijski politiki, in to nujno. Rad bi izvedel, kaj predsedstvo namerava storiti glede tega.
<SPEAKER ID="423" NAME="Alexandr Vondra">
predsednik Sveta. - Problem prikrajšanih območij po Evropi je eden od posebnih problemov, o katerih stalno razpravljamo v zvezi s SKP. Mislim, da se vsi ali skoraj vsi strinjamo, da bi morali od neposrednega plačila preiti na plačilo za podeželska območja v razvoju, če bo prišlo do prerazporeditve, in ne nadaljevati s protekcionističnimi ukrepi.
<P>
Torej obstajajo poti in sredstva in gotovo tesno sodelujemo s komisarko Fischer Boel. Nisem strokovnjak za kmetijstvo, toda menim, da boste gotovo imeli priložnost, da se obrnete tudi na našega ministra za kmetijstvo in o tem z njim podrobno razpravljate.
<SPEAKER ID="424" NAME="Avril Doyle" AFFILIATION="PPE-DE">
Češkemu predsedstvu želim veliko uspeha v njegovem mandatu. Rada bi, da bi namestnik predsednika vlade spregovoril o dosedanjih izkušnjah čeških kmetov in češke agroživilske industrije s skupno kmetijsko politiko - ali so zadovoljni in ali je zelo izboljšala njihove deleže v različnih podjetjih. Kako oni - in kako vi, Čehi - gledate na skupno kmetijsko politiko, kot se uporablja za Češko republiko?
<SPEAKER ID="425" NAME="Silvia-Adriana Ţicău" AFFILIATION="PSE">
(RO) Žal gospodarska kriza vodi do izgube delovnih mest. Kupna moč pada. Kakovost življenja pa pomeni tudi zdravo hrano.
<P>
Romunija ima zelo veliko kmetov, toda njihove kmetije so majhne. Rada bi vprašala, kakšno podporo imate v mislih za majhne kmetijske pridelovalce, zlasti v novih državah članicah.
<SPEAKER ID="426" NAME="Alexandr Vondra">
predsednik Sveta. - V novih državah članicah obstajajo različne okoliščine. Moja država na primer nima toliko majhnih kmetij kot nekatere druge evropske države. Imamo zelo konkurenčno kmetijstvo z velikimi kmetijami, če pa greste na primer na Poljsko, je položaj nekoliko drugačen.
<P>
Glede vprašanja gospe Doyle o tem, kako nam gre: no, v mojem okrožju na severnem Češkem je nekaj kmetov, ki jim gre po eni strani bolje, ker imajo več denarja. Tako imamo zdaj kmete s kravatami Hugo Boss. Tega pred petimi do desetimi leti ni bilo. Po drugi strani pa se jim zdi tudi nekoliko krivično, da obstajajo razlike med plačili za stare države članice in nove države članice. Gre za vprašanje osnovne pravičnosti v sistemu, in to je treba popraviti.
<P>
Obenem verjamemo, da je treba SKP prenoviti. To je edini način, da Evropa ostane konkurenčna. Tako imamo tu zapleten problem. Nisem strokovnjak za to, kdo gre lahko v podrobnosti, toda menim, da bi se morali biti sposobni dogovoriti vsaj o osnovnih potezah.
<SPEAKER ID="427" NAME="Predsednica">
In vprašanje gospe Ţicău?
<P>
Oprostite, namestnik predsednika vlade, nisem prepričana, ali ste odgovarjali na obe vprašanji.
<SPEAKER ID="428" NAME="Alexandr Vondra">
predsednik Sveta. - Poskušal sem odgovoriti na obe vprašanji.
<SPEAKER ID="429" NAME="Predsednica">
S tem se je čas za vprašanja iztekel.
<P>
Na vprašanja, ki zaradi pomanjkanja časa niso bila obravnavana, bo odgovorjeno pisno (glej Prilogo).
