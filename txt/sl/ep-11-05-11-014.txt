<CHAPTER ID="014">
Učinkovitost evropskih agencij, povezanih z zaposlovanjem, delovnimi pogoji in usposabljanjem (razprava) 
<SPEAKER ID="616" NAME="Predsednik">
Naslednja točka je izjava Komisije o učinkovitosti evropskih agencij, povezanih z zaposlovanjem, delovnimi pogoji in usposabljanjem.
<SPEAKER ID="617" NAME="László Andor">
član Komisije. - Gospod predsednik, rad bi se zahvalil Parlamentu, da je uvrstil vprašanje evropskih agencij na dnevni red.
<P>
Komisija pripisuje veliko pozornost učinkovitemu delovanju agencij Evropske unije. Del tega je povezan z ureditvijo upravljanja, ki velja za vse. Kot veste, medinstitucionalna delovna skupina, ki vključuje Komisijo, Parlament in Svet, zdaj razpravlja o delovanju in upravljanju agencij na podlagi, med drugim, večagencijskega ocenjevanja, ki je bilo za Komisijo izvedeno leta 2009. Dejansko je napočil čas, da oblikujemo nov skupen pristop k agencijam EU, ki bo izboljšal njihovo skupno usklajenost, učinkovitost, odgovornost in preglednost.
<P>
Končni cilj medinstitucionalne delovne skupine je, da postopoma izoblikuje splošni dogovor med tremi institucijami EU o različnih vprašanjih, o katerih je govora. Upamo, da bomo to lahko dosegli do konca letošnjega leta ali v začetku naslednjega. Sodelovanje s Parlamentom je bilo do zdaj zelo pozitivno in verjamemo, da lahko računamo na podporo Parlamenta pri naslednjih korakih.
<P>
Kot veste, so agencije EU pravno neodvisni organi, katerih pravila upravljanja so določena v pravilih financiranja. Na splošno agencije nadzoruje upravni odbor, katerega članstvo se lahko razlikuje v skladu z naravo agencije. Na primer, tri agencije na področju zaposlovanja in izobraževanja - Evropska fundacija za izboljšanje življenjskih in delovnih razmer (Eurofound), Evropska agencija za varnost in zdravje pri delu (EU-OSHA) in Evropski center za razvoj poklicnega usposabljanja (Cedefop) - imajo tristranske upravne organe s predstavniki na strani industrije, držav članic, pa tudi na strani Komisije.
<P>
Rad bi vam zagotovil, da ima ta parlament dostop do mnogih informacij, bodisi zato, ker so te informacije v domeni javnosti, bodisi zato, ker Parlament kot del proračunskega organa v Odboru za zaposlovanje in socialne zadeve z direktorji agencij opravlja zaslišanja o letnih delovnih programih in o proračunski razrešnici.
<P>
Vsaka od agencij - Eurofound, EU-OSHA, Evropska fundacija za usposabljanje in Cedefop - igra posebno vlogo. Na primer, Evropska fundacija za usposabljanje in Cedefop delujeta na različnih geografskih območjih, pa čeprav se obe ukvarjata s poklicnim izobraževanjem in usposabljanjem. Prva deluje zunaj EU, druga pa znotraj EU, in tudi njuni cilji so različni. Evropska fundacija za usposabljanje pomaga zlasti sosednjim državam pri reformah sistema izobraževanja in usposabljanja, medtem ko Cedefop spodbuja zbiranje informacij in raziskave na področju politik poklicnega usposabljanja držav članic. Komisija si prizadeva zagotoviti sinergije med tema dvema agencijama, zlasti prek izmenjave informacij, skupnih delovnih programov, skupnega prirejanja konferenc in seminarjev ter skupnih projektov.
<SPEAKER ID="618" NAME="Ingeborg Gräßle" LANGUAGE="DE">
Gospod predsednik, gospod Andor, gospe in gospodje, rada bi izrazila prisrčno dobrodošlico članom nemške Krščansko-demokratske unije (CDU) iz skupščine okrožja Wesel, ki so na galeriji. Gospodu Andorju bi rada povedala, da smo veseli njegove zahvale za naše sodelovanje v zvezi z vprašanjem o agencijah. Vendar je žalostno in obžalovanja vredno, da je predstavnik Sveta ponovno odšel iz dvorane, saj gre krivdo za dejstvo, da smo v medinstitucionalni skupini za agencije beležili le malo napredka, pripisati predvsem Svetu, ki se brani sodelovanja z nami pri uvajanju izboljšav na tem področju. Zato bi morala Komisija vedeti, da smo na njeni strani.
<P>
V zvezi z agencijami moramo izvajati več pritiska. Zdaj imamo opravka s štirimi agencijami, pri katerih se odražajo temeljni problemi vseh agencij, z drugimi besedami, sovpadanje pristojnosti, denimo med Evropsko agencijo za varnost in zdravje pri delu (EU-OSHA) in Evropsko fundacijo za izboljšanje življenjskih in delovnih razmer (Eurofound) ter med Evropsko agencijo za varnost in zdravje pri delu (EU-OSHA) in Evropsko agencijo za varnost v pomorskem prometu (EMSA), Evropsko železniško agencijo (ERA) in Evropsko agencijo za varnost v letalstvu (EASA). Močno sovpadanje lahko opazimo tudi med Evropsko fundacijo za usposabljanje (ETF) in Evropskim centrom za razvoj poklicnega usposabljanja (Cedefop). Zakaj se spričo finančnih težav Evrope ne moremo zbrati in sprejeti nekaterih temeljnih ukrepov na tem področju in združiti tiste agencije, katerih pristojnosti so zelo podobne, kot denimo agencijo, pristojno za poklicno usposabljanje znotraj Evrope, in agencijo za poklicno usposabljanje zunaj Evrope?
<P>
Za to obstaja mnogo dobrih razlogov. Težave imamo z velikostjo agencij in zato tudi z njihovo učinkovitostjo. Imamo nadzorne organe z več člani, kot imajo agencije zaposlenih. Vse to so stvari, ki vsak dan škodujejo ugledu Evropske unije, saj se vsakdo, ki si ogleda te razmere, prime za glavo in vzklikne: "Saj tega vendar ne mislite resno!" Najpomembneje pa je, da nekatere agencije niso dosegle kritične mase, ki bi jim omogočala učinkovito delo. Poleg tega je ta parlament zagotovil preveč denarja in premalo osebja. V nekaterih agencijah, kot je denimo EU-OSHA, smo v 10 letih bili priča 105-odstotnemu povečanju proračuna in 69-odstotnemu porastu osebja. Eurofound je beležil 39-odstotno povečanje proračuna in 46-odstoten porast osebja. Zato odločno pozivam svoje kolege poslance, da predstavijo spremembe v naslednji proračunski razpravi.
<P>
(Govornica se je strinjala, da sprejme vprašanje na podlagi modrega kartončka v skladu s členom 149(8))
<SPEAKER ID="619" NAME="Sylvana Rapti" AFFILIATION="S&amp;D">
(EL) Gospod predsednik, predhodna govornica je govorila o sovpadanju pristojnosti in nalog Evropske fundacije za izboljšanje življenjskih in delovnih razmer v Dublinu in Evropskega centra za razvoj poklicnega usposabljanja v Solunu, v Grčiji. Če se prav spomnim, sta bili obe organizaciji ustanovljeni leta 1975. Sprašujem se: ali je mogoče, da sta bili dve organizaciji ustanovljeni istočasno in za isti namen?
<SPEAKER ID="620" NAME="Ingeborg Gräßle" AFFILIATION="PPE">
(DE) Gospod predsednik, gospa Rapti, da, to je seveda mogoče, saj je v tem času do sovpadanja prišlo na dejanskih področjih dela. Mimogrede, tega si nisem sama izmislila. To je razkrila študija Komisije, ki omenja sovpadanje. Poleg tega je v anketah vseh tistih, ji koristijo delo agencij, prav tako veliko govora o sovpadanju. Od tod mi informacije. Z veseljem vam dam te dokumente na razpolago.
<SPEAKER ID="621" NAME="Alejandro Cercas">
v imenu skupine S&D. - (ES) Gospod predsednik, komisar, zadnjih nekaj let spremljam delo naših agencij, zlasti tistih v Bilbau in Dublinu, in mislim, da opravljajo delo, ki je plemenito in v smislu stroškovnih prednosti tudi zelo učinkovito. Obenem pa imamo koristi od ogromne preglednosti in ni dvoma, da tesno sodelujejo s Parlamentom.
<P>
Zato sem presenečen, da je bilo zasejano seme dvoma glede njihovega obstoja in njihovega dela, in osupel sem, da imajo, kot ponavadi, nekateri njihovi člani namesto politične vizije vizijo, ki se ne vrti okoli ničesar drugega razen poslovnih knjig. Drži, da so poslovne knjige zelo pomembne: Zelo pomembno je vedeti, kakšni so stroški, a prav tako moramo vedeti, kakšne so koristi, kakšni so stroški preprečevanja nesreč pri delu, a tudi kakšni so stroški, če se nesreče pri delu ne preprečujejo. Vedeti moramo, koliko znašajo stroški usposabljanja, a tudi kakšni so stroški, če se usposabljanje ne izvaja ali če se ne predvidi sprememb, ki bi jih morali narediti naši delavci in industrije.
<P>
Komisar, mislim, da imajo nekateri od vaših članov več težav z Evropo kot z agencijami. Vi pa, podobno kot Odisej, ki se vrača na Itako, ne smete prisluhniti petju siren, saj želijo speljati ladjo na čeri in ladjo Evrope potopiti.
<SPEAKER ID="622" NAME="Roger Helmer">
v imenu skupine ECR. - Gospod predsednik, v skupini ECR želimo učinkovitejši nadzor nad proračunom EU. V imenu naših davkoplačevalcev zahtevamo resnično dodano vrednost za denar, ki se porabi na ravni EU. Zlasti v teh časih gospodarske stiske želimo biti priča bolj neomajnemu odnosu do porabe na splošno: ne večji porabi, temveč boljši porabi.
<P>
Če upoštevam to logiko Odbora za zaposlovanje in socialne zadeve, dvomim v učinkovitost štirih agencij, o katerih razpravljamo: Evropski fundaciji za izboljšanje življenjskih in delovnih razmer (Eurofound), Evropski fundaciji za usposabljanje (ETF), Evropski agenciji za varnost in zdravje pri delu (EU-OSHA) in nenavadno poimenovanem Evropskim centrom za razvoj poklicnega usposabljanja (Cedefop). Nedavno sem obiskal Evropsko fundacijo za usposabljanje v Torinu in med svojim obiskom poslušal predstavitev Evropskega centra za razvoj poklicnega usposabljanja (Cedefop). Kot so dejali predhodni govorniki, gre dejansko za precej sovpadanja med programi in mislim, da bi lahko koristno združili vsaj njihovo vodenje in upravljanje.
<P>
Zato bom v nadaljevanju zastavil nekaj vprašanj. Ali Komisija za te agencije uporablja merila za učinkovitost in uspešnost? Če jih uporablja, ali jih smemo videti? Drugič, kako uspešne so te agencije glede na merila? Ali lahko Komisija Parlamentu pokaže analizo uspešnosti teh agencij? Tretjič, ali je Komisija glede na občutno sovpadanje njihovega delovanja razmišljala o njihovi združitvi? Omenjene so bile sinergije; želeli bi jih videti. Kdo določa cilje in strategijo teh agencij? Ali jih smemo videti? Bolj na splošno, očitno gre za občutno sovpadanje poročil o zadevah v zvezi z zaposlovanjem, ki jih je o teh agencijah pripravila Komisija in ki jih je pripravil oddelek za politike Evropskega parlamenta. Sprašujemo se: ali se to podvajanje obrestuje?
<SPEAKER ID="623" NAME="Franz Obermayr" AFFILIATION="NI">
(DE) Gospod predsednik, EU ima štiri agencije na področju zaposlovanja, delovnih razmer in poklicnega usposabljanja; in sicer Evropsko fundacijo za izboljšanje življenjskih in delovnih razmer (Eurofound), Evropsko fundacijo za usposabljanje (ETF), Evropsko agencijo za varnost in zdravje pri delu (EU-OSHA) in Evropski center za razvoj poklicnega usposabljanja (Cedefop), z letnim proračunom od približno 15 milijonov EUR do 20 milijonov EUR. Ogledal sem si spletna mesta teh štirih agencij. Poudarek leži na dejavnostih, kot so fotografski natečaj za preprečevanje tveganj, natečaj za praktične rešitve, kar koli že te so, in skupna organizacija evropskega dneva medgeneracijske solidarnosti. Vse to so neznansko pomembne dejavnosti, od katerih pa nobena očitno ne prinese nobenega konkretnega rezultata.
<P>
Področja, ki jih zajemajo agencije, sovpadajo. Gre za sovpadanje med agencijami in tudi z generalnimi direktorati Komisije, z oddelki v Parlamentu in z nacionalnimi organi. Očitno je, da se te razmere ne morejo nadaljevati.. Podvajanje prizadevanj moramo preprečiti z združevanjem agencij. Neučinkovite agencije je treba zapreti, saj davkoplačevalci zagotovo ne bodo razumeli, zakaj se tratijo milijoni evrov za fotografske natečaje in potem poniknejo v tej množici agencij.
<SPEAKER ID="624" NAME="Véronique Mathieu" AFFILIATION="PPE">
(FR) Gospod predsednik, sinergije, ki obstajajo med temi štirimi agencijami, zahtevajo, da vzamemo njihove cilje pod drobnogled. Medtem ko so bili njihovi cilji predstavljeni na papirju, pa nas postopek razrešnice pušča manj zadovoljne, kar zadeva njihovo učinkovitost.
<P>
Zunanji revizor je izpostavil slabo proračunsko načrtovanje, pomanjkanje jasne povezave med cilji in proračunskimi cilji, pa tudi prenose dodeljenih sredstev v naslednje obračunsko obdobje in razveljavitve znatnih odobrenih proračunskih sredstev. Če vzamemo na primer Eurofound, je Računsko sodišče v svojem poročilu iz leta 2009 izpostavilo, da fundacija v svojem proračunu ni uvedla posebne postavke za različne programe, ki se financirajo z namenskimi prejemki.
<P>
Menim, da problem tiči v tem, da nismo več prepričani, kako se prispevki EU porabljalo, saj je bilanca stanja agencije pregledana dve leti za tem. Zato nam te slabosti v proračunskem načrtovanju ne dajejo nobenega zagotovila za posebno koristnost teh štirih agencij.
<P>
V odziv na te razmere lahko razmislimo o boljšem usklajevanju njihovega dela. Na primer, zakaj ne bi oblikovali enega upravnega odbora za te štiri agencije? Medinstitucionalna delovna skupina se je s temi problemi ukvarjala dolga leta. S kakšnim odgovorom nam lahko postreže?
<SPEAKER ID="625" NAME="Sylvana Rapti" AFFILIATION="S&amp;D">
(EL) Gospod predsednik, odgovor mi je všeč, saj imam rada ocenjevanje, rada imam nadzor. Prav tako imam rada študije, ki zagotavljajo podatke, ki nam pomagajo, da lahko svoje delo v evropskih institucijah v korist evropskih državljanov opravljamo učinkoviteje. Če evropske institucije že na samem začetku pozivajo k oceni učinka, zakaj imamo potem problem s tema organizacijama, ki delujeta že od leta 1975, izvajata raziskave in študije o delu, izobraževanju in usposabljanju? Dobro vprašanje. S to razliko, da njegov namen ni gospodarski ali finančen, temveč političen. Gre za vprašanje, ki se vedno znova poraja v različnih oblikah in iz različnih razlogov, dejstvo, da se je zopet porodilo zdaj, ko je Evropa v krizi, ko trpijo delavci, ko je prikrajšano izobraževanje, pa kaže, da ima drugačen namen. Ugotovili smo, kako udrihati in zdaj udrihamo po vseh, po katerih lahko. Ali Grčija trpi? Napadimo Evropski center za razvoj in poklicno usposabljanje, saj je v Solunu, pa čeprav je bil ustanovljen leta 1975. Kar želim povedati, je naslednje: sovpadanje med pristojnostmi je eno, sodelovanje pa drugo, zlasti sodelovanje, ki je potrebno, da se zadeve v Evropi uredijo.
<SPEAKER ID="626" NAME="Anne E. Jensen" AFFILIATION="ALDE">
(DA) Gospod predsednik, te štiri agencije poznam zelo dobro in njihovo delo spremljam že več let. Mislim, da bi morali biti zelo odprti glede načina, na katerega pristopamo k temu vprašanju. Ne gre le za vprašanje sovpadanja nalog; zagotovo bi obstajale sinergije in priložnost, da se opravi kakovostnejše delo, če bi jim omogočili, da bi tesneje sodelovale. Moja kolegica iz Grčije, gospa Rapti, je omenila, da ima želja po združevanju agencij politično ozadje, prav tako je dejala, da ne smemo posegati v agencije v Grčiji. Vendar dejstvo, da so naše agencije geografsko razkropljene in se nahajajo v različnih delih Evrope, ne bi smelo predstavljati ovire za učinkovit sistem. Najpomembnejše je to, kar naše agencije uresničujejo, da so naloge, za katere jih potrebujemo, opravljene in da so opravljene čim ceneje in čim učinkoviteje. To je tisto, za kar bi si morali pri svojem delu prizadevati, gospod Andor. Zato bodite odprti v razmišljanju o tej zadevi.
<SPEAKER ID="627" NAME="Tomasz Piotr Poręba" AFFILIATION="ECR">
(PL) Gospod predsednik, agencije, ki se ukvarjajo z vprašanji zaposlovanja, igrajo posebno pomembno vlogo v zvezi z gospodarsko krizo, ki zdaj pesti Evropo. Zato je vredno podrobneje pregledati učinkovitost ukrepov, ki jih izvajajo. Nedvomno bi te agencije morale Evropejcem pomagati pridobivati spretnosti, ki jih bodo lahko uporabili na hitro spreminjajočem se in vse konkurenčnejšem trgu dela. Zato bi morali izvesti ukrepe, ki bodo, prvič, prinesli več prožnosti na evropskem trgu dela, na primer vzajemno priznavanje usposobljenosti delavcev s strani držav članic. Drugič, agencije bi morale igrati dejavno vlogo pri oblikovanju programov, ki upoštevajo gospodarske in socialne izzive, s katerimi se spopada Evropska unija, vključno z demografskimi izzivi in s preobremenjenostjo pokojninskega sistema. In za konec, izvesti bi morali raziskavo, da bi dognali dejanske probleme na evropskem trgu dela. Če povzamem, treba se je usmeriti v ukrepe, ki jih sprejemajo agencije pri obravnavanju vprašanj zaposlovanja, predvsem pa bi se morali usmeriti v pomoč državljanom EU spričo ne le gospodarske, pač pa tudi demografske krize.
<SPEAKER ID="628" NAME="Jutta Steinruck" AFFILIATION="S&amp;D">
(DE) Gospod predsednik, zelo zgovorno je, če poslanec, ki je postavil vprašanje, med razpravo zapusti dvorano. Argumenti in vprašanja, s katerimi so postregli predhodni govorniki, ponovno dokazujejo zelo zgovorno populistično naravnanost. Sredi krize smo in, kot ponavadi, se varčuje na področjih, ki zadevajo delavce. Menim, da je to zelo enostranski pristop.
<P>
Bežno bi se rada dotaknila Evropske fundacije za usposabljanje (ETF). Ta je pomembna zaradi svojega sodelovanja z Mednarodno organizacijo dela (ILO) v partnerskih državah EU. Omogoča, da se evropski socialni model prenaša v države pristopnice in zagotavlja pomoč pri razvoju izobraževalnih programov, programov poklicnega usposabljanja in programov nadaljnjega izobraževanja ter pri ustvarjanju varnih delovnih mest. Pred dvema tednoma sem bila v Beogradu in na sestankih z izvajalci izobraževanja in usposabljanja so mi ponovno zatrdili, kako pomembne so agencije. Enako se je zgodilo na sestankih v Turčiji. Evropska fundacija za usposabljanje igra zelo pomembno vlogo pri zagotavljanju pomoči državam pristopnicam, ki bodo vstopile na trg dela EU.
<P>
Če zavzamemo bolj daljnoviden pristop, je tudi arabska pomlad zelo pomembna. Ker nočemo, da v Evropo pride veliko število beguncev, moramo ljudem nuditi podporo v njihovih matičnih državah. Zagotoviti moramo izobraževanje in državam pomagati razviti programe in zmogljivosti za usposabljanje.
<SPEAKER ID="629" NAME="Jan Kozłowski" AFFILIATION="PPE">
(PL) Gospod predsednik, kot poročevalec v senci za poročilo o sodelovanju na področju poklicnega izobraževanja in usposabljanja sem dejavnosti Evropskega centra za razvoj poklicnega usposabljanja spremljal s posebnim zanimanjem. Povezovanje poklicnega usposabljanja s potrebami državljanov in trga dela predstavlja enega od ključnih dejavnikov za dvig stopenj zaposlenosti in konkurenčnosti Evropske unije. Zato vloge, ki jo igra Cedefop, ne gre podcenjevati.
<P>
Poročilo za leto 2010 je potrdilo moja prepričanja v zvezi z učinkovitostjo centra. To med drugim dokazuje čedalje večje število ljudi, ki uporabljajo objave in portal Europass. Vendar sem prepričan, da je nujno povečati vključenost centra v strukturne ukrepe, usmerjene v poklicno usposabljanje, vključno z uvedbo sistema za ocenjevanje učinkovitosti usposabljanja. Prav tako mislim, da ima agencija sijajen potencial, da pripravi osnutek zanimivega predloga v zvezi s tem.
<SPEAKER ID="630" NAME="Ilda Figueiredo" AFFILIATION="GUE/NGL">
(PT) Gospod predsednik, ne poskušam dvomiti o delu in prizadevanju uslužbencev, izvedencev in strokovnjakov štirih obstoječih evropskih agencij, pristojnih za zaposlovanje, delovne razmere in usposabljanje. Kljub temu pa je zagotovo potrebna večja usklajenost in sinergija pri delu, ki se izvaja, kar bo verjetno razjasnilo tudi njegove koristi.
<P>
Izvajajo pomembne študije, ki nam dajejo večji vpogled v probleme glede delovnih razmer, usposabljanja, dejanske kakovosti dela in celo pomanjkanja demokracije na delovnih mestih. Vendar je nujno, da Evropska komisija potem sprejme posebne ukrepe za pozitivno odzivanje na te probleme.
<P>
To, komisar, je izziv, ki ga prepuščamo Evropski komisiji.
<SPEAKER ID="631" NAME="Sylvana Rapti" AFFILIATION="S&amp;D">
(EL) Gospod predsednik, prosila sem za besedo, saj vidim, da nikomur ne jemljem časa za govor, da bi načela tri zadeve, za katere mislim, da bodo pomagale v razpravi. Prvič, da bi vprašala, ali je bila izvedena študija glede denarja, ki bi ga prihranili, če bi te štiri organizacije zaprli. Seveda ne gre za vprašanje, naslovljeno na Komisijo; naslovljeno je odsotnemu poslancu, ki je postavil vprašanje, ki ga ni več tukaj, za katerega se zdi, da odgovora noče. Druga je ta, da Mednarodna organizacija dela (ILO) nenehno uporablja podatke, ki jih zagotavljajo te organizacije, in tretja in tudi zadnja zadeva je ta, da spomnim Parlament, da je bila razrešnica za vse štiri organizacije odobrena šele včeraj. Vendar pa ni bila odobrena nobena razrešnica za policijsko akademijo v Britaniji.
<SPEAKER ID="632" NAME="Predsednik">
Zdaj je videti, gospa Rapti, da je dejstvo, da sem naredil to izjemo, spodbudilo druge poslance Parlamenta, da prav tako želijo imeti besedo. Čas smo že prekoračili. Če resnično želite imeti besedo, vam jo bom zdaj moral dati, a prosim vas, da za besedo ne prosite samo zato, da bi izrazili nekakšno nestrinjanje s postopkom. Gospa Gräßle, ali želite spregovoriti za eno minuto ? Če želite spregovoriti o vsebinski točki, je beseda vaša.
<SPEAKER ID="633" NAME="Ingeborg Gräßle" AFFILIATION="PPE">
(DE) Gospod predsednik, če bi pojasnili, ko je gospa Rapti dobila besedo, kakšne bodo posledice, bi zdaj prišli že dlje.
<P>
Gospa Rapti, s tem pristopom smo izzvali natanko te razmere, v katerih smo se zdaj znašli, in sicer da imamo problem z agencijami, ki delujejo neučinkovito, kar moramo zdaj nujno rešiti. Če želimo agencije ohraniti, jih moramo spremeniti. Lahko vas prosim le, da se nam pridružite v naših prizadevanjih. Stvari ne moremo preprosto pustiti takšnih, kot so zdaj, prav zato, ker so agencije tako neučinkovite in ker raje tratijo denar, namesto da bi ga vsak dan prislužile.
<P>
Ponovno bi rada omenila, da znaša financiranje za štiri agencije, o katerih je govora, 90 milijonov EUR. To je veliko denarja. Nisem prepričana, da so storitve, ki jih te agencije zagotavljajo, resnično vredne 90 milijonov EUR. To je točka, ki bi jo rada poudarila. To dolgujemo našim državljanom in našim davkoplačevalcem. Sama se moram pri nemških davkoplačevalcih vsak dan zagovarjati in pojasnjevati, da dobivamo to, kar smo plačali. Mislim, da imamo še dovolj prostora za izboljšave.
<SPEAKER ID="634" NAME="Hubert Pirker" AFFILIATION="PPE">
(DE) Gospod predsednik, če spremljamo razvoj agencij v Evropi, potem nam postaja postopoma jasno, da smo oboleli za "agencijitisom". Nobenih drugih področij ni, kjer bi štiri agencije delovale vzporedno. Povsod drugod delo opravi ena agencija. Če obravnavamo razmere v celoti, se zdi, da želi pravzaprav vsaka država svojo lastno agencijo. Oprostite, ampak tega ne moremo več dopuščati.
<P>
Ne bi smeli razpravljati le o tem, ali bi moralo priti do združitve. Prav tako bi morali razmisliti, za katere naloge lahko Komisija sama prevzame odgovornost in ali je agencija sploh potrebna. To pomeni, da bi se morali postopoma premakniti k razmišljanju o tem, katere agencije lahko zapremo. Predhodno govornico, ki se je dvakrat priglasila k besedi, bi rad vprašal: Kje so točno določeni ukrepi za učinkovitost? Koliko denarja so agencije dejansko zaslužile? Kje je promet, ki upravičuje stalno financiranje v višini 90 milijonov EUR na leto?
<P>
Ko bom imel odgovore na ta vprašanja, bom lahko podprl nadaljnji obstoj teh agencij. Sicer bi raje videl, da jih zapremo.
<SPEAKER ID="635" NAME="Piotr Borys" AFFILIATION="PPE">
(PL) Gospod predsednik, prepričan sem, da je izjemno pomembno, da imamo agencije, ki izvajajo učinkovite ukrepe glede trga dela in zaposlovanja, seveda pa morajo agencije odgovarjati za svoje rezultate.
<P>
Ne pozabimo, da vsak tretji državljan Evropske unije nima poklicnih kvalifikacij. Zadeve v zvezi s spremljanjem sektorja zaposlovanja, potenciala trga dela in poklicnega usposabljanja ustvarjajo neizmerno količino podatkov, ki jih nobena država članica ne more ocenjevati sama. Zato bi morale agencije odgovarjati za učinkovitost svojega dela, a spomniti bi se morali, da imajo morda rezultati tega dela zdaj neverjeten učinek na trg dela, tako da povezujejo vse poklicno usposabljanje z delovnimi mesti in poklici, za katere se že kaže, da jih bo v prihodnosti Evropske unije primanjkovalo. Danes moramo uvažati veliko število delavcev iz drugih držav za delovna mesta, ki zahtevajo ozko specializacijo, kot denimo zdravnike in medicinske sestre. To so problemi, s katerimi se spopada Evropska unija, in zato bi se morali zavedati, kako učinkoviti so ukrepi teh agencij.
<SPEAKER ID="636" NAME="László Andor">
član Komisije. - Gospod predsednik, mislim, da moramo o vseh takšnih vprašanjih razpravljati brez tabujev. Če odkrijemo slabost ali potrato, ju moramo obravnavati.
<P>
Vendar je prav tako pomembno, da resničnosti ne izkrivljamo in da slabostim, ki jih odkrijemo, ne pripisujemo prevelikega pomena samo zato, da bi imeli močan argument.
<P>
Obžalujem, da so nekateri izmed kolegov, ki so govorili, dejansko odšli, vendar pa bi jim rad odgovoril zelo konkretno. Na primer, močno zavračam stališče, da se nekatere teh agencij ukvarjajo le z odnosi z javnostmi in delajo zelo površno. Dejansko opravljajo zelo konkretno analitično in politično delo, vključno z izmenjavo izkušenj, in pomagajo uresničevati evropske politike, v teh posebnih primerih na področju zaposlovanja in socialnih vprašanj.
<P>
Mislim, da so te agencije ključne pri uresničevanju strategije Evropa 2020 in napredka h krovnim ciljem, glede katerih smo se dogovorili. Kot je bilo poudarjeno v razpravi, se zelo strinjam, da je razvoj spretnosti in poklicnega usposabljanja eden od ključnih izzivov, s katerimi se spopadamo. To je eden od ključnih strukturnih vzrokov brezposelnosti v Evropski uniji, prispevek teh agencij pa potrebujemo bolj kot kdaj koli prej.
<P>
A vendar drži, da moramo preveriti, ali so stroški upravičeni ali ne, in k temu moramo pristopiti na zelo konkreten način.
<P>
Načeloma so merila za učinkovitost in uspešnost agencije določena v njenem letnem delovnem programu, skupaj z načini, na katere je treba ta merila obravnavati. Letni delovni program agencije mora odobriti upravni odbor, predstavljen pa je zadevnemu odboru Evropskega parlamenta. Predstavniki Komisije v upravnih odborih agencij jemljejo merila za kvantitativno in kvalitativno uspešnost zelo resno in si močno prizadevajo zagotoviti, da so uporabljena.
<P>
V zvezi z vprašanjem, kako uspešne so te agencije po merilih, ki so določena, moram povedati, da je naloga upravnega odbora vsake agencije, da oceni njeno uspešnost po teh merilih. Praviloma agencije redno izvajajo zunanja ocenjevanja svojih delovnih programov in pri slednjih se upoštevajo ti dejavniki uspešnosti.
<P>
Agencije ponavadi poročajo o rezultatih zunanjih ocenjevanj v letnem poročilu direktorja o dejavnostih, ki je predložen proračunskemu organu. Kot del tega proračunskega organa lahko tudi Parlament od agencij zahteva, da utemeljijo svojo uspešnost. Agencije so prav tako podvržene ocenjevanju Računskega sodišča v povezavi s postopkom letne razrešnice, o rezultatih katerega se razpravlja v Odboru za proračunski nadzor.
<P>
Predstavniki Komisije v upravnih odborih agencij si zelo prizadevajo zagotoviti, da se priporočila, ki izhajajo iz zunanjih ocenjevanj, in tudi tista Računskega sodišča in službe Komisije za notranjo revizijo, ustrezno upoštevajo.
<P>
Vprašanje sovpadanja funkcij med dvema agencijama - Evropsko fundacijo za usposabljanje (ETF) in Evropskim centrom za razvoj poklicnega usposabljanja (Cedefop) - sem že obravnaval v svojem uvodnem govoru, vendar pa bi rad še enkrat poudaril, da je lahko prispevek teh agencij ključnega pomena, zlasti v okviru vse večjega zaposlovanja v skladu s cilji 2020. Evropska fundacija za usposabljanje (ETF) lahko zlasti spričo nedavnih sprememb na območju Sredozemlja igra zelo močno vlogo pri vnašanju blaginje v regije, ki so v sosedstvu Evropske unije.
<P>
Samo še ena zadeva v zvezi s zmožnostjo Parlamenta, da je priča razvoju strategij. Cilji agencij so določeni v finančni uredbi, ki je, kot veste, objavljena v uradnem listu. Strategijo agencije ponavadi določi direktor v dogovoru z upravnim odborom, te strategije pa so vsako leto predstavljene Parlamentu in se odražajo v letnem delovnem programu.
<P>
Zadevne štiri agencije so svoje letne delovne programe predstavile Odboru Parlamenta za zaposlovanje in socialne zadeve konec januarja letos.
<P>
Za konec bi rad povedal, da tudi jaz štejem za koristno, če bi v takšne razprave vključili predsedstvo Sveta. Lahko vam zagotovim, da bom to spremljal skupaj z njimi, prepričan pa sem, da bom s predsedstvom našel skupen jezik tudi v zvezi s tem vprašanjem.
<SPEAKER ID="637" NAME="Predsednik">
Razprava je zaključena.
<P>
(Seja, ki je bila prekinjena ob 19.25, se je nadaljevala ob 21.00)
