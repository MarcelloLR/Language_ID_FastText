<CHAPTER ID="014">
Enominutni govori o zadevah političnega pomena
<SPEAKER ID="041" NAME="Predsednik">
Naslednja točka so enominutni govori o zadevah političnega pomena (člen 50 Poslovnika).
<SPEAKER ID="042" NAME="Georgios Papastamkos" AFFILIATION="PPE">
(EL) Gospod predsednik, poleg pritiska finančnih številk je negotovost v evrskem območju ...
<P>
(Predsednik je prekinil govornika in zahteval mir v dvorani)
<SPEAKER ID="043" NAME="Predsednik">
Gospe in gospodje, prosim, ne govorite v dvorani med plenarnim zasedanjem, razen če to lahko opravite potihoma. Kolegi na obeh straneh Evropskega parlamenta in v sredini, predsedniki političnih skupin, dragi kolega iz Luksemburga, prosim, sedite in nehajte govoriti. Kolegi, to je plenarno zasedanje, zato se prosim nehajte pogovarjati in nam dajte priložnost, da nadaljujemo z enominutnimi govori.
<SPEAKER ID="044" NAME="Georgios Papastamkos" AFFILIATION="PPE">
(EL) Gospod predsednik, poleg pritiska finančnih številk je negotovost v evrskem območju prav tako posledica obširne politične retorike evropskih institucij in politikov. Menim, da se je zgrešeno evropsko gospodarsko upravljanje odzvalo prepozno. Seveda v Evropi potrebujemo finančno ravnotežje.
<P>
Hkrati je zdaj čas, da Evropska politična unija preko izhodne strategije za svetovno krizo usmeri gospodarsko unijo in uvede bolj učinkovit regulativen okvir za delovanje finančnih trgov in za zaščito evrskega območja pred špekulativnimi pritiski. V mislih imam na primer potrebo po spremembi direktive o zlorabi trga. Iz istega razloga ponavljam svoj predlog za ustanovitev evropskega bonitetnega organa.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Gospod predsednik, danes bi v Parlamentu želela izkoristiti priložnost, saj tega nisem mogla storiti na evropski dan žrtev terorizma 11. marca, za izkaz spoštovanja tem žrtvam in priznanje izredne požrtvovalnosti tistih, ki so plačali najvišjo ceno v imenu svobode.
<P>
Nujno se moramo začeti ukvarjati z direktivo za zaščito pravic žrtev terorizma, ki so vedno tiste, ki so spregledane in trpijo zaradi ponižanja, da se jih nepravično enači z njihovimi morilci.
<P>
Skrajni čas je, da mi, ki smo znotraj teh evropskih intitucij, priznamo dostojanstvo žrtev terorizma in pomagamo braniti njihovo pravico do zaščite in pravice. To pravico je treba kmalu vključiti v zakon, ki spoštuje vse tiste, ki to omogočajo, in katerega prvi člen bi moral navajati, da podpora žrtvam terorizma vključuje priznavanje njihove pravice do pravičnosti in da nobena vlada nikoli ne bi smela plačati cene za to.
<P>
Pozivam tiste, ki lahko branijo žrtve, naj nikoli ne pozabijo, da je pravi mir tisti, ki izhaja iz pravičnosti, in to je edini mir, ki ga tisti med nami, ki verjamemo v svobodo in demokracijo v Evropi in povsod drugod po svetu, moramo braniti.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Gospod predsednik, zaprtje velikega dela evropskega zračnega prostora v zadnjih tednih po izbruhu islandskega vulkana je imelo resne posledice za celotno evropsko gospodarstvo. To vsekakor velja za potnike, letalske družbe in letališča letalskega sektorja, prav tako pa drži za turistični sektor.
<P>
O tem sem želela spregovoriti. V Španiji je to naša druga največja industrija. Na otokih, od koder prihajam, je to glavna industrija. Zaskrbljeni smo zaradi učinkov vulkanskega oblaka na turistično industrijo. Govori se o izgubah v višini 42 milijonov EUR na dan. Turističnemu sektorju je zadal resen udarec in še vedno smo zaskrbljeni, kakšne bodo posledice v prihodnosti.
<P>
Gospod Tajani, komisar za industrijo in podjetništvo, se je zavezal k preučitvi izgub v tem sektorju. Moja današnja zahteva bi bila nujni sveženj pomoči za te letalske družbe in ostala podjetja v turističnem sektorju in prednostna obravnava turističnega sektorja.
<SPEAKER ID="047" NAME="Henri Weber" AFFILIATION="S&amp;D">
(FR) Gospod predsednik, Evropska unija ima mnogo orodij, s katerimi lahko postane globalna vodilna sila v proizvodnji čistih avtomobilov, zlasti električnih avtomobilov.
<P>
Komisija mora zagotoviti, da postane ta projekt velik evropski cilj, tako da spodbuja velika avtomobilska podjetja na naši celini, naj med seboj sodelujejo, kjer takšno sodelovanje poteka od raziskav in razvoja do trženja. Spodbujati mora razširjeno mrežo dostopnih in interoperabilnih točk polnjenja v Evropi, najprej v urbanih območjih. Pripraviti in uzakoniti mora skupna pravila in standarde - če je mogoče na mednarodni ravni, gotovo pa na evropski ravni - in to nemudoma. Nazadnje, spodbujati mora države članice, da postopoma zamenjajo svoje vozne parke vozil z notranjim izgorevanjem z električnimi avtomobili.
<SPEAKER ID="048" NAME="Tanja Fajon" AFFILIATION="S&amp;D">
(SL) Danes obeležujemo mednarodni dan proti homofobiji. Ne razumem, da si mnogi še vedno zatiskajo oči pred nasiljem, ki temelji na spolni usmerjenosti in identiteti. To ostro obsojam, kot tudi vse oblike nasilja, ki temeljijo na rasni in etnični pripadnosti, veri ali prepričanju, starosti ali invalidnosti.
<P>
Zelo me skrbijo zavajajoči, žaljivi in celo sovražni govori, ki smo jim še vedno priča. Vsakič znova me šokira nasilje, tako verbalno kot fizično, nad istospolno usmerjenimi osebami ali pa nad pripadniki številnih manjšin.
<P>
Večina Evropejcev danes pravi, da je treba prepovedati burke. Strinjam se, da nihče ne sme ženskam vsiljevati takšne oprave, a skrbi me, da bi prepoved dosegla ravno nasprotno: zapor za ženske, ki so burke pripravljene nositi. Ne smemo dovoliti, da bi z verskimi argumenti podžigali diskriminacijo in nasilje. Nenazadnje smo vsi ljudje, zamislimo se, ali res ne zmoremo bolj tolerirati drugačnih od sebe ali nočemo.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Gospod predsednik, gospe in gospodje, opozoriti bi vas želela na pobudo "Agenda državljanov za znanost in inovacije", ki jo je uvedlo špansko predsedstvo Sveta prek Ministrstva za znanost in inovacije.
<P>
Evropska javnost je vabljena, da obišče spletno stran "www.reto2030.eu" in izbere, katere izzive s področja znanosti in inovacij izmed tistih, ki jih je izbralo štirinajst evropskih osebnosti, je treba rešiti do leta 2030. Rezultate je mogoče videti na spletu in na tabli v hali zgradbe Evropskega sveta v Bruslju do 26. maja. Svet za konkurenčnost bo na ta dan obveščen o rezultatu.
<P>
Vse vas pozivam, da glasujete za enega od teh izzivov in širite informacije o tej pobudi v svojih državah, tako da, kot bi rekel Jean Monnet, nam bo osebna udeležba omogočila napredovati k Evropski uniji za posameznike, k Evropski uniji za javnost.
<SPEAKER ID="050" NAME="Filiz Hakaeva Hyusmenova" AFFILIATION="ALDE">
(BG) Gospod predsednik, gospe in gospodje, demokracija zahteva institucije, katerih naloga je spremljati, ali so državljanske pravice neodvisne od države in strankarskih oblasti. Zahteve v direktivah EU glede nadzornih organov so identične v smislu popolne neodvisnosti in močnih pooblastil, nepristranskosti in preglednosti.
<P>
Na žalost se v Bolgariji uvajajo spremembe nekaterih potrjenih uspehov našega demokratičnega sistema, kot je razširitev mandata za več kot pet let, možnost ponovne izvolitve in rotacijski sistem za zamenjavo osebja - vse ukrepe, ki jamčijo neodvisnost. Spremembe se uvajajo brez kakršne koli analize ali perspektive, medtem ko se oddaljujemo od dobre evropske prakse.
<P>
Zmanjšanje izdatkov je edini argument, ki se uporablja za spodkopavanje institucij, ki se borijo proti diskriminaciji, urejajo medije in varujejo konkurenčnost. Obstaja že tendenca, da se ukrepi osredotočajo na finančne in revizijske institucije.
<P>
Evropski parlament in Evropsko komisijo opozarjam na to in upam, da bo to pomagalo odvrniti takšne namene.
<SPEAKER ID="051" NAME="Luigi de Magistris" AFFILIATION="ALDE">
(IT) Gospod predsednik, gospe in gospodje, še enkrat bi želel poudariti pomen pisne deklaracije o korupciji, ki sem jo predlagal skupaj s še štirimi poslanci in jo je sprejela več kot polovica Evropskega parlamenta z namenom zavezati Svet in Komisijo k zakonodaji, ki je resnično učinkovita v boju proti korupciji.
<P>
Vrnil sem se z obiska v Grčiji v imenu odbora za proračunski odbor in eden od razlogov za grško strukturno krizo je gotovo tratenje javnega denarja, nekaj, kar se prav tako dogaja v Italiji: Italijo razjeda korupcija, kot smo nedavno videli. Ta korupcija pretežno temelji na nezakonitem upravljanju z javnim denarjem in odnosu med eno politično frakcijo in frakcijo poslovnežev ter organiziranim kriminalom belih ovratnikov.
<P>
Za Evropski parlament je pomembno, da z vso močjo izvaja pritisk nad Komisijo in državami članicami - države članice, ki tega ne bodo upoštevale, bodo kaznovane - in da se okrepijo druge institucije, pristojne za nadzorovanje korupcije in boj proti organiziranemu kriminalu.
<SPEAKER ID="052" NAME="Elisabeth Schroedter" AFFILIATION="Verts/ALE">
(DE) Gospod predsednik, gospe in gospodje, danes, na mednarodni dan boja proti homofobiji, bi vas želela prositi, da se spomnimo vseh tistih, ki so bili v naših državah članicah v zadnjem letu žrtve nasilja in osebnih žalitev ter fizičnih in psihičnih zlorab zaradi svoje spolne identitete.
<P>
V skladu s Pogodbo EU je diskriminacija na podlagi spolne usmerjenosti prepovedana, vendar se ta prepoved v državah članicah ne izvaja dosledno. V državah članicah kot je Litva, skušajo oblasti prepovedati Diversity Parade in s tem spodbujajo homofobno ozračje. V moji državi, Nemčiji, se poskuša, da se v šolah ne bi borilo proti homofobiji. Gospod predsednik, treba je zagotoviti, da se zaščita pred diskriminacijo na osnovi spolne usmerjenosti spoštuje kot človekova pravica.
<SPEAKER ID="053" NAME="Valdemar Tomaševski" AFFILIATION="ECR">
(LT) 24. februarja sem skupaj s predstavnikoma iz Latvije in Poljske predložil pisno deklaracijo o enaki obravnavi kmetov v Evropski uniji, ki opozarja na neenako subvencioniranje kmetov v državah članicah EU. V nekaterih državah članicah so subvencije sedemkrat višje od najmanjših, v povprečju pa štirikrat, in mnogo novih držav članic je pod povprečjem EU. Takšen položaj je v nasprotju z enim od najpomembnejših načel Skupnosti - načelom solidarnosti. Pozivam Svet, Komisijo in Parlament, da poenotijo neposredna plačila ali vsaj zmanjšajo razlike ter obenem neenako obravnavo kmetov držav članic. Pozivam kolege poslance, da podprejo omenjeno pisno deklaracijo številka 11 o enaki obravnavi kmetov v Evropski uniji.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Gospod predsednik, opozoriti vas želim na vprašanje kiropraktike. To je neodvisna zdravstvena stroka, ki se osredotoča na diagnozo, zdravljenje in preprečevanje mehanskih nepravilnosti kostno-mišičnega sistema in njihovega učinka na živčni sistem ter splošno zdravje z uporabo ročne terapije.
<P>
Čeprav se kiropraktika poučije kot neodvisen, usklajen univerzitetni študij po vsej Evropski uniji, še ni bil enotno priznan v Evropski uniji. Da bi zaščitili dostop do enake nege in zdravljenja po vsej Evropski uniji, vas pozivam, da podpišete pisno izjavo, ki sem jo pripravil s pomočjo in podporo ostalih poslancev, da se kiropraktika prizna na ravni Evropske unije.
<SPEAKER ID="055" NAME="John Bufton" AFFILIATION="EFD">
Gospod predsednik, britanski davkoplačevalci bodo prispevali 10 milijard GBP za podporo evru - valuti, ki smo jo odločno zavrnili - kot del pomoči v višini 215 milijard GBP iz Mednarodnega denarnega sklada. To je poleg 8 milijard GBP, če ima Grčija težave pri odplačevanju svojih dolgov, in 5 milijard GBP jamstev za posojila Latviji in Madžarski. Britanija bo na koncu dala vsega 23 milijard GBP za podporo evru.
<P>
Če pa bi bile vloge obrnjene, si lahko samo predstavljam, da bi si Komisija zadovoljno mela roke zaradi obetov glede na oslabljeni funt in šibkejši London. Nedavna težavna zakonodaja o hedge skladih je jasen znak tega. Sklicevanje na člen 122 Lizbonske pogodbe je najohlapnejša razlaga zakonodaje, kar sem jim bil priča, in po mojem mnenju izkazuje določeno politično prevaro, ki dokazuje, da vsak odstavek vsakega člena vsake pogodbe ni vreden niti papirja, na katerem je natiskan.
<P>
Predlagal bi, da utemeljitev izjemnih dogodkov ne upošteva davčne neodgovornosti, ki je ustvarila to zmedo. Zadnja poteza je oropala Britanijo vitalne pravice do veta z omogočanjem glasovanja s kvalificirano večino glede prihodnjih finančnih rešitev.
<P>
(Predsednik je prekinil govornika)
<SPEAKER ID="056" NAME="Andrew Henry William Brons" AFFILIATION="NI">
Gospod predsednik, za delovanje pravne države je bistveno, da za institucije veljajo njihovi lastni zakoni in pravila. Člen 24(2) Poslovnika jasno navaja: "Samostojni poslanci izmed sebe pooblastijo enega, ki se udeležuje sej konference predsednikov". To ne pomeni, da se predstavnik izbere z glasovanjem, toda s katero drugo metodo se sprejmejo skupne odločitve? Morda s telepatskimi znaki?
<P>
Uprava za samostojne poslance je povedala, da je treba predstavnike določiti s soglasjem. Vendar ni poskušala opredeliti, kako bi lahko prišlo do soglasja, in ni poskušala urediti izbire predstavnika po tej metodi. Ko je prišlo do poskusov izbire predstavnika z glasovanjem, so bili ti poskusi razglašeni za neveljavne.
<P>
Kakšen je bil odziv Parlamenta na vse to? Spremenili bodo pravila, tako da bo lahko predstavnike - tako imenovane - izbral predsednik Parlamenta in ne predlagatelji. Kako dolgo še, preden bo predsednik Parlamenta uveljavljal našo pravico do glasovanja na plenarnem zasedanju?
<SPEAKER ID="057" NAME="Predsednik">
Rad bi vas spomnil, da Odbor za ustavne zadeve pri Evropskem parlamentu razlaga takšne primere in se bo gotovo še naprej ukvarjal z njimi.
<SPEAKER ID="058" NAME="Slavi Binev" AFFILIATION="NI">
(BG) Gospod predsednik, gospe in gospodje, vulkanski pepel v ozračju nad Evropo je zaustavil postopke v evropskih institucijah. Zlasti je onemogočil plenarno zasedanje Evropskega parlamenta v Strasbourgu, saj skoraj polovica poslancev ni uspela priti sem.
<P>
Strasbourg je domnevno težko dostopen kraj in popolnoma nemogoč v izjemnih okoliščinah. V zvezi s tem bi želel zastaviti naslednje vprašanje: ali ni to še en znak, da se Evropski parlament mora odločiti za samo en glavni sedež, in to Bruselj? Predvidevam, da se vsi strinjamo, da bi v razmerah finančne krize z določitvijo enega glavnega sedeža Parlamenta prihranili na milijone davkoplačevalskih evrov. Prav tako bi naš potujoči cirkus, kot je naša enkrat mesečna selitev pogosto opisana, postal stvar preteklosti.
<SPEAKER ID="059" NAME="Eduard Kukan" AFFILIATION="PPE">
(SK) Zaščita ljudi, ki pripadajo etničnim manjšinam, je upravičeno pomembna sestavina mednarodnega razvoja in odnosov med državami. Prav tako o njej razpravljamo tukaj, za govorniškim odrom Evropskega parlamenta, in poudarjamo evropske vrednote in dolžnost vlad, da se držijo teh vrednot.
<P>
V tem okviru bi rad govoril o politični občutljivosti vprašanja, saj je glede tega velika možnost zlorabe, zlasti zdaj, kajti vlade pri reševanju teh vprašanj delujejo enostransko, brez posvetovanja s tistimi, ki so prizadeti.
<P>
Menim, da je nezaželeno in nesprejemljivo, da se ta vprašanja obravnavajo brez občutka, s ciljem vplivati na notranji politični položaj v drugi državi, včasih tik pred volitvami, kar bi se običajno štelo za predrznost. Če me kdo morda ni razumel, sem govoril o trenutnih problemih v slovaško-madžarskih odnosih.
<SPEAKER ID="060" NAME="Monica Luisa Macovei" AFFILIATION="PPE">
Gospod predsednik, korupcija je pomemben vzrok za krizo, kjer mogočna podjetja in mogočni posamezniki zlorabljajo politike, institucije in sredstva za zasebne koristi. Izzivi korupcije ne izginejo z razvojem. Postane le bolj prefinjena. Do zdaj notranji ukrepi še niso bili učinkoviti v vseh državah članicah. Ne smemo prezreti te realnosti, moramo jo priznati. Prišli smo do trenutka, ko morata Komisija in Svet nujno vzpostaviti trden protikorupcijski mehanizem v Uniji in državah članicah. Kakršna koli zamuda bo škodila interesom evropskih državljanov.
<SPEAKER ID="061" NAME="Zoran Thaler" AFFILIATION="S&amp;D">
(SL) Slovenija in Hrvaška sta dve sosednji državi - naciji med katerima stoletja ni bilo resnih problemov. Tudi danes je tako in večina Slovencev podpira čimprejšnje članstvo Hrvaške v Evropski uniji. Po osemnajstih letih sta obe vladi v letu 2009 uspeli doseči rešitev spora o poteku mejne črte, posebej na morju v severnem Jadranu, ki je za Slovenijo legitimno pomembno vprašanje.
<P>
Ob prisotnosti švedskega predsedstva je bil v Stockholmu podpisan sporazum o mednarodni arbitraži, ki naj pravično reši ta problem. Postopek ratifikacije je praktično pri koncu. V Sloveniji nas čaka še referendum, 6. junija letos.
<P>
Evropske politične sile, posebej Evropsko ljudsko stranko, pozivam, da se seznanijo s kampanjo, ki ta mesec poteka v moji državi Sloveniji, in prispevajo k pozitivnemu izidu, ki bo utrdil dobrososedske odnose in omogočil evropsko perspektivo nestabilnega Balkana.
<SPEAKER ID="062" NAME="Ramon Tremosa i Balcells" AFFILIATION="ALDE">
Gospod predsednik, evrsko območje se je pred desetimi dnevi močno približalo sesutju, vendar je evropski reševalni sveženj dal naši skupni prihodnosti priložnost. Menim, da ima kriza več opraviti z globoko zakoreninjenimi težavami nekaterih držav evrskega območja kot pa s špekulanti: države članice s finančno nedisciplino, neučinkovitimi trgi dela in ogromni dolgovi v zasebnem sektorju.
<P>
Da bi rešili evrsko območje, moramo preoblikovati njegovo upravljanje. Predlog upravljanja Evropske komisije iz prejšnjega tedna je vseboval nekaj dobrih zamisli: na primer, veliko več poudarka na davčni politiki in jasnem usklajevanju davčnih politik med državami članicami. Ti predlogi bi prav tako morali upoštevati skupni program strukturnih reform. Prejšnji teden se je v Španiji gospod Zapatero odločil za program zmernosti, tako da se je lahko izognil reformi trga dela, ki je bolj tvegana s stališča volitev.
<P>
In za konec, ne skrbite zaradi vrednosti evra: padec skupne valute je dober za gospodarstvo evrskega območja.
<SPEAKER ID="063" NAME="Marie-Christine Vergiat" LANGUAGE="FR">
Gospod predsednik, v Parlamentu smo z osuplostjo sprejeli novico o ustanovitvi delovne skupine, katere naloga je razpravljanje o "višjem statusu" Tunizije.
<P>
Zakaj smo osupli? Osupli smo, ker ne mine dan, ne da bi nas dosegla poročila iz te države, ki pričajo o povečanju groženj in ustrahovalnih dejanj, uperjenih proti vsem tistim možem in ženam, ki si še zmeraj upajo kritizirati metode tega režima.
<P>
Ne da bi se vračala na najnovejše rezultate občinskih volitev - 90 % odstotkov glasov je bilo za tiste, ki so blizu oblasti - bom navedla nekaj primerov. 6. maja je policija aretirala in grobo ravnala z novinarjem Zouhairjem Makhloufom v času, ko je šel na večerjo z bivšim predsednikom pariške odvetniške zbornice. 18. maja bo novinar Fahem Boukadous nedvomno obsojen na štiri leta zaporne kazni. Kaj je bil njegov zločin? Poročilo o socialnih nemirih v rudarskem mestu Gafsa in zatiranju, ki je sledilo. Odvetniki Abderraouf Ayadi, Ayachi Hammami, Mohamed Abbou in Radhia Nasraoui so žrtve nenehnega ustrahovanja.
<P>
Internet je vedno bolj cenzuriran. Podala bom en primer, gospod predsednik, če lahko: moj spletni dnevnik je zdaj cenzuriran...
<P>
(Predsednik je prekinil govornico)
<SPEAKER ID="064" NAME="Martin Ehrenhauser" AFFILIATION="NI">
(DE) Gospod predsednik, trenutno se skoraj vsaka politična razprava o gospodarski in finančni krizi ukvarja samo s tem, koliko milijard evrorv bo potrebnih za zamašitev naslednje črne luknje. Na splošno te razprave še vedno potekajo ob naslanjanju na gospoda Ackermanna in druge.
<P>
Kar pa potrebujemo, je temeljna razprava o trenutnem monetarnem sistemu. Končno bi že morali razpravljati o zadevah, kako naj iz našega sistema izločimo potrebo po rasti. Kaj lahko storimo, da bi preverili potrebo bank po zagotavljanju kredita? Ali naj ukinemo obresti? Kako naj dosežemo razliko med vrednostjo in monetarno vrednostjo? Denar bi morali uporabiti, da bi ustvarili vrednost za našo družbo, in ne, da bi ustvarili monetarno vrednost! Preden nas prehitijo dogodki, bi morali uporabiti takšno razpravo, da bi poskusili preoblikovati monetarni sistem od znotraj. To pa bo mogoče le, če bomo imeli močne in predvsem neodvisne politike.
<SPEAKER ID="065" NAME="Gerard Batten" AFFILIATION="EFD">
Gospod predsednik, prepričan sem, da se vsi zavedajo, da imamo v Združenem kraljestvu novo vlado, ki jo lahko imenujemo liberalno-demokratsko/konzervativna koalicija. V sporazumu, doseženim med konzervativno in liberalno demokratsko stranko, je zapisano: "Strinjamo se, da ne bo prišlo do nadaljnjega prenosa suverenosti ali pooblastil v času naslednjega parlamenta" - tj. Evropski uniji. Seveda, kdor koli, ki ve kar koli o tem, ve, da prenosov suverenosti, ki zahtevajo referendum, ne bo več, saj je to že bilo storjeno z Lizbonsko pogodbo. Tako ne bo potrebe, da bi spraševali Britance ali kateri koli drug narod Evropske unije; vse se bo kljub temu zgodilo.
<P>
Če pa je gospod Cameron resnično iskren glede tega, kar pravi, potem ima zlato priložnost, da drži to obljubo, kajti, kot je izpostavil moj kolega Trevor Coleman pred nekaj tedni v tej dvorani, dodatni novi poslanci v Evropskem parlamentu pomenijo, da bodo države članice morale ponovno ratificirati Lizbonsko pogodbo. Tako ima v primeru Britanije gospod Cameron zdaj zlato priložnost, da pogodbe ne ratificira ponovno ali da o njej glasujejo na referendumu Britanci. Upajmo, da bo držal besedo in to storil.
<SPEAKER ID="066" NAME="Ivo Vajgl" AFFILIATION="ALDE">
(SL) V soboto so v Avstriji na dvorcu Belvedere praznovali 55. letnico podpisa avstrijske državne pogodbe, brez dvoma pomembnega dogodka za to državo, ki je pomenil pravzaprav vzpostavitev državnosti in dignitete Avstrije.
<P>
Slovensko zunanje ministrstvo je preko svojega veleposlanika obvestilo oziroma opozorilo avstrijsko državo, ob tej priložnosti, da določila avstrijske državne pogodbe, ki zadevajo pravice slovenske manjšine v Avstriji, še vedno niso izpolnjena. Dvojezični krajevni napisi na Koroškem so še vedno tako rekoč tabu tema in vlada na Dunaju vedno znova popušča skrajnemu nacionalizmu koroških nacionalistov.
<P>
Ko Avstrijcem čestitam za njihov praznik, jih pozivam, naj svojo politiko do manjšine napravijo bolj ljubeznivo.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Gospod predsednik, danes, na mednarodni dan boja proti homofobiji, imamo priložnost ponovno potrditi našo zavezo univerzalnemu spoštovanju človekovih pravic po celem svetu, v času, ko določbe ali prakse diskriminacije na podlagi spolne usmerjenosti ali spolne identitete še zmeraj obstajajo v številnih državah.
<P>
Prav tako moramo še strožje obsoditi vedno večje število fizičnih napadov in ponavljanje homofobnih izjav. Ta kodeks tišine se mora končati tukaj. Učenje strpnosti je en del rešitve, saj se mora odnos še spremeniti, tudi v naših evropskih državah. Ne smemo spregledati vprašanja učenja strpnosti; ravno nasprotno.
<P>
Končno, evropsko diplomacijo je treba uporabiti, da se zagotovi ukinitev zakonodaje, ki homoseksualnost razglaša za zločin, v državah, kjer ta ostaja v veljavi. To priložnost želim izkoristiti za poziv v tem smislu baronici Ashton.
<SPEAKER ID="068" NAME="Andrey Kovatchev" AFFILIATION="PPE">
(BG) Gospod predsednik, želim izraziti svoje mnenje glede komentarjev določenih kolegov poslancev iz Skupine naprednega zavezništva socialistov in demokratov v Evropskem parlamentu in Skupine zavezništva liberalcev in demokratov za Evropo, ki so neutemeljeno napadli bolgarsko vlado.
<P>
Prvič od začetka svoje postkomunistične tranzicije je Bolgarija pokazala politično voljo ne le z besedami, ampak tudi z dejanji, z bojem proti korupciji in organiziranemu kriminalu. Oprijemljive rezultate, dosežene v zvezi s tem, pozdravljajo bolgarski mednarodni partnerji in civilna družba znotraj države. Podpora ministrskemu predsedniku in ministru za notranje zadeve znaša 56 % oziroma 60 %.
<P>
Vendar ostaja vprašanje, zakaj je Bolgarija toliko zaostajala in je na dnu glede življenjskega standarda v Evropski uniji. Odgovor na to vprašanje je treba poiskati v sebičnih ambicijah komunistične elite iz poznih osemdesetih let. V dvajsetletnem prehodnem obdobju so z uporabo represivnega državnega varnostnega sistema in njegovih lovk v državnem gospodarstvu tistega obdobja uspeli svojo politično moč spremeniti tudi v gospodarsko moč in jo predati svojim sinovom in vnukom ter obdržati svoje pooblaščence in ključna ministrstva, banke in industrijske sektorje v državi.
<P>
Trenutna vlada se bori proti neurejenemu zavezujočemu razmerju med politiko in gospodarstvom z uporabo vseh zakonitih elementov, ki so dovoljeni v evropski ustavni državi.
<P>
Končati bi želel s pozivom kolegom poslancem v Skupini S&D, naj se učijo iz izkušenj nemških kolegov glede naslednikov bivše komunistične stranke v NDR. BSS (Bolgarska socialistična stranka) je neposredna naslednica Komunistične sranke v Bolgariji, podobno kot je Leva stranka v Nemčiji. Težave pri oblikovanju vlade v Severnem Porenju-Vestfaliji poudarjajo, kako aktualno je ta trenutek to vprašanje tudi v Evropi.
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Prejšnji teden sem bila na delovnem obisku, da bi obiskala skupnosti sezonskih delavcev v regiji Huelva v južni Španiji. Tam sem videla nekatere odlične stvari in španske oblasti si zanje zaslužijo čestitke. Obstajajo pa tudi številne težave, povezane z zakonitim in nezakonitim priseljevanjem, pogodbami o delu, ki morajo v prihodnosti biti podpisane v maternem jeziku tistih, ki bodo šli na delo v tuje države, da ne omenjam številnih težav, povezanih z delovnimi pogoji in pogoji namestitve. Menim, da mora direktiva Evropske unije o shemi za sezonske delavce čim prej doseči Parlament, tako da bomo lahko obravnavali težave na čim bolj koristen in učinkovit način.
<SPEAKER ID="070" NAME="Metin Kazak" AFFILIATION="ALDE">
(BG) Gospod predsednik, v četrtek, 14. maja zvečer, sem v mestu Kardžali v južni Bolgariji prejel 54 000 podpisov, ki so jih zbrali državljani, ki si želijo normalne delovne pogoje in močno lokalno vlado. To peticijo je zbralo sedem občin Kardžalija v samo sedmih dneh. Ljudje podpirajo boj proti korupciji na vseh ravneh oblasti. Vendar pa so proti nasilnim metodam in dejavnostim, izvedenih zaradi razkazovanja, ki jih uporablja izvršilni organ, da bi sodišča in urad tožilca razrešil njihovih dolžnosti ter okrnil oblast lokalne vlade in jo zatrl.
<P>
Na primer, sam župan Kardžalija je bil lansko leto preiskovan tristo devetionosemdesetkrat, od tega trinajstkrat za isti projekt. Več kot 700 preverjanj je bilo v manj kot letu dni opravljenih v 30 občinah, kjer so župani člani DPS (Gibanja za pravice in svoboščine), medtem ko so županom, ki so člani GERB (Državljani za evropski razvoj Bolgarije), takšna preverjanja bila prihranjena. Poleg tega nam guverner province Kardžali ni niti dovolil, da izročimo peticijo v dejanski upravni zgradbi in smo se bili prisiljeni sestati zunaj. Zavezal sem se, da bom institucije Evrope obvestil glede tega civilnega protesta.
<SPEAKER ID="071" NAME="Predsednik">
Gospod Kazak, govorili ste prehitro za naše tolmače. Vašega govora niso mogli natančno pretolmačiti.
<P>
S tem se točka zaključi.
