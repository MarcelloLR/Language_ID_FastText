<CHAPTER ID="021">
Električna vozila (razprava) 
<SPEAKER ID="517" NAME="Predsednik">
Naslednja točka sta izjavi Sveta in Komisije o električnih vozilih.
<SPEAKER ID="518" NAME="Diego López Garrido">
predsedujoči Svetu. - (ES) Gospod predsednik, gospe in gospodje, komisar, podpredsednik Komisije, gospod Tajani, kot veste, je celotno evropsko industrijo zelo prizadela svetovna gospodarska in finančna kriza in v teh izjemno težkih razmerah za vse sektorje gospodarstva in tudi industrijo verjamemo, da je prva prednostna naloga Evrope obnovitev rasti in zaposlovanja.
<P>
Danes smo slišali dobre novice v napovedih Komisije glede okrevanja, ki poteka v celotni Evropski uniji. Čeprav je okrevanje šibko, je kljub vsemu okrevanje, in pomeniti mora predvsem industrijsko dejavnost.
<P>
Verjamemo, da industrija - in prepričan sem, da se s tem strinja podpredsednik Komisije, ker sva pred kratkim govorila o tem in se je strinjal z nami - je in mora biti nenadomestljiva gonilna sila rasti in oživitve evropskega gospodarstva. Zato moramo evropsko industrijo podpreti.
<P>
Evropska industrija - ponavljam - lahko igra vlogo gonila v gospodarstvu in če naj bo tako, moramo najprej zaščititi naš industrijski sistem pred težkimi gospodarskimi razmerami, ki smo jim priča, zatem pa moramo izboljšati konkurenčnost evropske industrije. Z drugimi besedami, evropska industrija se mora vrniti na čelo, konkurenčnost pa na svetovni trg; podpreti mora inovacije in razvoj novih tehnologij. V tem pogledu je, kot pri številnih drugih zadevah, zelo pomembno, da ima odziv na te izzive evropsko perspektivo in evropsko usmerjenost.
<P>
V industrijskem sektorju moramo poseben poudarek nameniti sektorjem, ki imajo največjo zmožnost vpliva in rasti. Eden izmed njih je nedvomno sektor vozil, saj ima veliko sposobnost prenosa tehnologij na druge dejavnosti, vpliv na zaposlovanje, izvozno zmogljivost in potencial za rast. Zato je pomembno, da se osredotočimo na sektor vozil, ki je po podatkih Komisije sektor, ki v Evropi neposredno ali posredno zaposluje 12 milijonov ljudi ter je glavni zasebni vlagatelj v raziskave, razvoj in inovacije z vložkom v višini 20 milijard EUR letno.
<P>
V evropskem voznem parku, ki bi do leta 2030 lahko dosegel 270 milijonov vozil, obstaja neka vrsta vozila, ki mu je treba posvetiti pozornost za doseganje ciljev, ki sem jih omenil prej. Govorimo o električnih vozilih, ki so eden izmed prvovrstnih primerov inovativnih strategij, ki jih je treba v tem sektorju upoštevati.
<P>
Zato je špansko predsedstvo vključilo razvoj električnih vozil med svoje prednostne naloge kot prednostno alternativno obliko prevoza, da bi zmanjšali našo odvisnost od fosilnih goriv, pridobljenih iz nafte, v prometnem sektorju ter s tem naredili jasen in odločen korak k energetsko učinkovitemu in okoljsko trajnostnemu prevoznemu sistemu. Da bi to dosegli, po mnenju Sveta potrebujemo globalno strategijo za razvoj tehnologij, v tem primeru tudi električne tehnologije.
<P>
Svet zato spodbuja razpravo o ukrepih, ki bi jih lahko sprejeli za spodbujanje proizvodnje električnih vozil v evropski industriji, zato smo 8. in 9. februarja razpravo odprli na neuradnem srečanju Sveta za konkurenčnost v San Sebastiánu. Med zelo razgreto razpravo so bila opredeljena tri osrednja področja dela: prvič, spodbujanje vodilnega evropskega trga v proizvodnji električnih vozil in njihovih akumulatorjev; drugič, podpiranje sprejetja in sprejema električnih vozil kot oblike prevoza, podobne običajnim vozilom, s čimer naj bi jih naredili enakovredne ali si za to prizadevali v prihodnosti, saj trenutno niso enakovredna in bo nekaj časa trajalo, da to postanejo; in tretjič, oblikovanje pogojev za enoten trg električnih vozil.
<P>
Dogovorjeno je torej bilo, da se Evropsko komisijo pozove k oblikovanju akcijskega načrta. V odgovor na ta poziv je Komisija - kot bo kasneje povedal gospod Tajani - objavila svojo evropsko strategijo o čistih in energetsko učinkovitih vozilih, sporočilo, izdelano 27. aprila, ki govori o električnih tehnologijah, drugih alternativnih tehnologijah na tem področju in drugih zadevah. Želimo, da bi Svet za konkurenčnost maja sprejel kakšne sklepe o sporočilu Komisije, ki je bilo predstavljeno 27. aprila, in to je naš namen.
<P>
Na kratko, menimo, da moramo zasledovati cilje te strategije in znotraj nje cilje akcijskega načrta za obdobje 2010-2012, da se širša področja ukrepanja prenesejo v 15 posebnih ukrepov, ki jih je tudi predlagala Komisija, da bi postavili temelje za uvedbo električnih vozil.
<SPEAKER ID="519" NAME="Antonio Tajani" LANGUAGE="IT">
Gospod predsednik, gospod López Garrido, kot je ravnokar povedalo špansko predsedstvo, je, gospe in gospodje, Komisija prejšnji teden sprejela sporočilo o čistih in energetsko učinkovitih vozilih in jaz sem imel čast, da to besedilo predstavim kot prednostno zadevo članom Odbora za industrijo, raziskave in energetiko med svojo obravnavo prejšnjo sredo.
<P>
Sporočilo je sestavljeno iz dveh glavnih stebrov: prvega dela o izboljšanju tradicionalnih motorjev z notranjim izgorevanjem in drugega dela, namenjenega oblikovanju načrta za spodbujanje in pospeševanje razširjene uporabe naprednih tehnologij v zvezi z izredno nizkoogljičnimi vozili, vozili na vodik, vozili na biogorivo, hibridnimi vozili in 100 % električnimi vozili. Prav električna vozila so tema nocojšnje razprave in resolucije, o kateri Parlament namerava glasovati jutri.
<P>
Vsak, ki je budno spremljal dosežke, ki vplivajo na avtomobilsko industrijo, se bo strinjal z mano, da je bilo doseženo edinstveno soglasje v korist električnih vozil. Odločilni trenutki so bili srečanje Sveta ministrov v San Sebastiánu pod španskim predsedstvom, najava nacionalnih programov za električno mobilnost in avtomobilski sejmi, ne le v Evropi, temveč tudi v Detroitu in Pekingu.
<P>
Zdaj vemo, da bodo evropski proizvajalci avtomobilov prva povsem električna vozila in hibridna vozila, ki jih je mogoče polniti, dali na trg leta 2011, obenem pa bodo še naprej proizvajali sodobnejša, visoko energetsko učinkovita konvencionalna vozila. Še pomembnejše je dejstvo, da ta čista vozila ne zbujajo radovednosti samo v salonih prodajnih zastopnikov, temveč jih nestrpno pričakujejo tudi evropski potrošniki, ki so jasno pokazali naklonjenost manjšim in okolju prijaznejšim vozilom.
<P>
Rad bi na kratko ponazoril vsebino strategije Komisije v tem parlamentu: strategija zajema več kot 40 konkretnih ukrepov in ob tej priložnosti bi vam rad predstavil tri, ki so jih zainteresirane strani opredelile kot glavne prednostne naloge, ki jih mora obravnavati Komisija, namreč standardizacija, finančne spodbude in raziskave.
<P>
Standardizacija električnih vozil je ključna, da se evropskim državljanom zagotovi možnost polnjenja njihovih vozil ob prečkanju meja; tako imenovana interoperabilnost je osnovna zahteva, če naj potrošniki odprto pozdravijo novo tehnologijo, kar bo zagotovilo sprejem električnih vozil na množičnem trgu.
<P>
Zato se v sporočilu predvideva, da bo Komisija delala z evropskimi standardizacijskimi organi na podlagi konsolidiranega standardizacijskega postopka, da bi sprejela eno samo rešitev za interoperabilnost, obravnavala varnostna tveganja in preučila pameten način polnjenja za polnilce električnih vozil. Standard mora zajemati obstoječe tehnične rešitve ter seveda jamčiti varnost in dostopno ceno za potrošnike.
<P>
Prepričan sem, da moramo izkoristiti obstoječi zagon, da se odločimo za pristno enotno evropsko odločitev na podlagi naših načel notranjega trga. Če to priložnost izpustimo iz rok, bi se lahko za več let znašli na razdrobljenem trgu; to ne bi bilo negativno samo za potrošnike in evropska podjetja, temveč bi bilo tudi nespametno glede na številne konkurenčne mednarodne pobude.
<P>
Po drugi strani, gospe in gospodje, kar zadeva finančne spodbude, so le-te različne države članice že uvedle. V nekaterih primerih se spodbude izrecno nanašajo na električna vozila, v drugih primerih pa so povezane z nizkimi emisijami CO2. Komisija seveda ne namerava prisiliti držav članic, da ponudijo spodbude, želi pa uskladiti izmenjavo informacij in predlagati niz smernic za to temo, da bi preprečila prav razdrobljenost trga.
<P>
Tretji element so raziskave: Komisija si namerava prizadevati zagotoviti, da evropske raziskave dosežejo cilj, ki je čist in visoko energetsko učinkovit prevoz. Podprla bo raziskave v vseh teh tehnoloških sektorjih, obenem pa racionalizirala in poenostavila postopke za pridobitev evropskih subvencij.
<P>
Zaključil bom s poudarkom na vplivu, ki ga bo imela ta strategija; sega precej dlje od avtomobilske industrije. Strinjam se s stališčem španskega predsedstva: tu smo, da preučimo strategijo, namreč strategijo, vsebovano v dokumentu Evropa 2020, ki ga je predlagala Komisija in odobril Svet in ki industrijsko in podjetniško politiko postavlja v središče strategije za izhod iz krize, blaginjo in spodbujanje razvoja v naši družbi v prihodnjih letih. Ukrepi, sprejeti v imenu avtomobilske industrije, s katerimi bi zagotovili, da lahko industrija vsekakor uvaja inovacije, vendar lahko tudi konkurira na mednarodnem trgu, so del te strategije za varstvo industrije, vendar so to tudi vsa tista mala in srednje velika podjetja, ki krožijo okrog pomembne evropske industrije, ki dejansko predstavlja enega od stebrov velike industrije.
<P>
Zato verjamem, da je delo, ki ga opravljamo za zagotovitev možnosti avtomobilske industrije v prihodnosti, hvalevredna pobuda in vesel sem bil, ko sem slišal besede španskega predsedstva, ki je pozdravilo sporočilo Komisije. Komisija želi skupaj s Parlamentom in Svetom preučiti strategijo, ki bo omogočila razvoj evropske industrije, našega evropskega podjetniškega sistema, kajti, kot navaja Lizbonska pogodba in kot verjamemo vsi, močan trg je najboljše orodje za oblikovanje trdne socialne politike.
<P>
Brez poslovanja in brez industrije si ne moremo zamisliti zaščite delovnih mest ali varstva pravice do dela naših sodržavljanov.
<SPEAKER ID="520" NAME="Pilar del Castillo Vera" LANGUAGE="ES">
Gospod predsednik, komisar, gospod López Garrido, to je razprava o vprašanju, glede katerega je ponavadi precejšnje soglasje, zato to ni ena tistih razprav, ko so stališča povsem različna, temveč se v tem primeru stališča razlikujejo na preprost način. To smo slišali v govoru gospoda Lópeza Garrida in tudi v govoru komisarja, odraža pa se v resoluciji, o kateri bo Parlament jutri glasoval ob podpori vseh političnih skupin.
<P>
Ob tem naj povem, da je treba rešiti niz težav, preden lahko električna vozila postanejo povsem učinkovita, pred nami pa je naloga, da se osredotočimo na to, kako lahko te težave čim prej rešimo, tako da bodo električna vozila lahko postala del celotnega projekta bolj trajnostne in učinkovitejše porabe energije.
<P>
V zvezi s tem bi rada izpostavila eno vprašanje, ki je bilo omenjeno in je tudi v resoluciji, namreč vprašanje raziskav. Še vedno obstaja vrsta temeljnih težav, povezanih z učinkovitostjo akumulatorjev in ponovnim polnjenjem kot tudi s standardizacijo, interoperabilnostjo in tako dalje, kjer nas čaka še dolga pot.
<P>
Če želimo to pot opraviti čim prej, mislim, da je kot v številnih drugih primerih, povezanih z energijo in drugimi vprašanji, nujno, da so prizadevanja usmerjena v raziskave. Za to je potrebno ogromno truda s finančnega vidika, tako evropskih kot nacionalnih institucij.
<SPEAKER ID="521" NAME="Teresa Riera Madurell">
v imenu skupine S&D. - (ES) Gospod predsednik, najprej bi rada čestitala španskemu predsedstvu v imenu moje skupine, ker je upravičeno vključilo električna vozila med svoje prednostne naloge, in tudi Komisiji in gospodu Tajaniju, ker sta sprejela izziv.
<P>
Namreč zato, gospe in gospodje, ker bo sposobnost hitrega vstopa v sektor s kakovostnimi, standardiziranimi proizvodi odločala o tem, kdo bo v prihodnosti imel vodilni položaj na izjemno konkurenčnem trgu.
<P>
Gospod Tajani, strinjamo se, da je za uspeh nujna standardizacija infrastruktur in načinov polnjenja. Toda kako boste pospešili to standardizacijo, da ne bo zaradi nje prišlo do zamude pri uvedbi električnih vozil v Evropsko unijo? Strinjamo se, da je nujno podpreti raziskave in razvoj, da bi zmanjšali stroške in izboljšali učinkovitost, saj smo že precej odvisni od zunanjih tehnologij. Radi bi tudi vedeli, kateri ukrepi bodo sprejeti na evropski ravni za spodbujanje raziskav, zlasti na področju akumulatorjev.
<P>
Za konec vprašanje gospodu Tajaniju. Komisija ponavadi omenja motorje s čistim pogonom na splošno. Toda tehnologija električnega pogona je najbolj razvita. Proizvajalci imajo široko paleto modelov in kmalu jih bodo začeli tržiti. Ali mislite, da se lahko električna vozila v Evropi uvedejo mnogo hitreje kot druge oblike čistega pogona? Ali mislite, da je realno meniti, da bodo električna vozila postala razširjena v Evropi do let 2015-2020?
<SPEAKER ID="522" NAME="Jorgo Chatzimarkakis">
v imenu skupine ALDE. - (DE) Gospod predsednik, komisar, hvala za vašo izjavo. Zelo sem hvaležen za pobudo španskega predsedstva - in to je zelo španski dogodek, kolikor vidim - pri sprejetju tega niza predlogov in vodilne vloge v zvezi s tem.
<P>
Elektromobilnost mora v prihodnosti igrati ključno vlogo. Toda kot vsi vemo, smo še vedno zelo daleč od celovite elektromobilnosti. Zato ne smemo narediti napake in dovoliti dvigovanja prahu okrog električnih vozil s trditvami, ki jih v političnem smislu ne moremo izpolniti. Zato moramo ostati osredotočeni na izboljšanje konvencionalnih sredstev gibanja, saj bo surova nafta verjetno poganjala našo mobilnost še dolgo.
<P>
Toda naslednje točke so ključne.
<P>
Prvič, kot ste dejali vi in vsi ostali govorniki, potrebujemo evropsko strategijo za razvoj standardov. Združene države in Kitajska delajo skupaj na prevodnih spojnikih za polnjenje. V tem pogledu ne smemo zaostajati. Morali bi povesti in ne smemo dopustiti, da nas prevzame evropska nečimrnost. Ali so hitrejši Francozi ali Nemci ali Španci? Vsi moramo združiti moči in Komisija bi vsekakor pri tem morala stopiti na čelo. Razviti moramo stroškovno učinkovite, visokozmogljive akumulatorje.
<P>
Drugič, omrežno infrastrukturo moramo razširiti na vsa področja. Za nas to pomeni, da moramo naše možnosti subvencij bolj ciljno usmeriti v to na področju kohezije, regij in tudi razvoja podeželja. Državljanom mora biti omogočena uporaba elektromobilnosti prek meja, sicer ne bodo uporabljali te oblike prevoza.
<P>
Tretjič, v naših izračunih emisij CO2 moramo upoštevati tudi električna vozila. Proizvajalci avtomobilov, ki trenutno opravljajo izračune voznega parka, še ne morejo upoštevati električnih vozil. Poskrbeti moramo, da jih bomo lahko upoštevali v prihodnosti.
<P>
Četrtič, zagotoviti moramo davčne olajšave za električna vozila v celotni Evropi. To se nanaša zlasti na akumulatorje, ki so še vedno najdražji del. V zvezi s tem moramo izvajati raziskave, vendar moramo tudi uskladiti naše davke.
<SPEAKER ID="523" NAME="Michael Cramer">
v imenu skupine Verts/ALE. - (DE) Gospod predsednik, gospe in gospodje, promet v Evropi je odgovoren za okoli 30 % emisij CO2, pri čemer največji delež odpade na cestni promet. Izogibanje, preusmerjanje in izboljšave so torej na dnevnem redu. Najti moramo najbolj okolju prijazno pogonsko tehnologijo za vozila. Električna vozila zajemajo vlake, tramvaje, avtobuse, avtomobile in kolesa. Predpogoj pa je, seveda, da ne pride do oživljanja nevarne jedrske energije, zato je proizvodnja obnovljive energije conditio sine qua non. Poleg tega mora biti rezultat celotnega cikla od proizvodnje prek uporabe do odpadkov in recikliranja pozitiven. Šele tedaj bomo v Skupini Zelenih/Evropske svobodne zveze lahko podprli elektromobilnost.
<P>
Nadomestitev obstoječega voznega parka ne bo ne rešila težave prometnih zastojev ne zaščitila podnebja. Avtomobilski prevoz ima pet pomanjkljivosti: hrup, onesnaževala, podatke o nesrečah, stroške in rabo zemljišč. Električna vozila bi rešila kvečjemu težavo emisij. Že samo območje uporabljenih zemljišč je ogromno. Zato se je Nemčija, na primer, obvezala z letom 2020 omejiti površino zemljišč, ki se betonirajo in asfaltirajo, na 30 hektarov dnevno. Trenutno ta vrednost znaša 117 hektarov na dan. Zato je treba zmanjšati število avtomobilov. Za preostale avtomobile in tudi vlake, avtobuse, tramvaje in električna kolesa potrebujemo najbolj okolju prijazno tehnologijo. Če se izkaže, da je to elektromobilnost, bomo potrebovali evropsko in mednarodno standardizacijo.
<P>
Zeleni bodo glasovali za to resolucijo.
<SPEAKER ID="524" NAME="Edvard Kožušník" LANGUAGE="CS">
Dolgo sem preučeval problem pravne ureditve in birokracije v moji državi. Večina od vas me najbrž pozna samo zaradi mojega potovanja s kolesom od Prage do Evropskega parlamenta v Strasbourgu, ki je bilo 866 km dolgo. Toda večina vas ne ve, da v Pragi uporabljam električno kolo. Nisem okoljski skrajnež. To kolo uporabljam iz praktičnih razlogov, ker se mi izplača in sem tako v prometu v Pragi hitrejši ter ga lahko vozim v obleki. Po mojem mnenju bi morali tako pristopiti k vprašanju standardizacije električnih vozil.
<P>
Tu imam čast biti poročevalec Odbora za notranji trg in varstvo potrošnikov o poročilu EP o standardizaciji in normalizaciji. O tem bomo junija organizirali obravnavo ob sodelovanju komisarja Tajanija in navdušen sem, da je to po njegovem mnenju pomembna zadeva. Vsekakor bo tam več prostora za razpravo. Danes bolj kot v drugih časih mora biti Evropa konkurenčna in potrebuje inovacije. Toda standardi so le eden od instrumentov v pomoč industriji. Osebno se strinjam s predstavniki industrije, da so bruseljski predpisi o uvedbi električnih vozil smrtni udarec. Pritiski v zvezi z inovacijami bi morali izvirati iz povpraševanja in ne predpisov. Če bodo razvita na ukaz, bodo vozila nesprejemljivo draga in jih ne bo nihče kupil. Mimogrede, električno kolo, s katerim se vozim, je bilo narejeno na Kitajskem.
<SPEAKER ID="525" NAME="Marisa Matias">
v imenu skupine GUE/NGL. - (PT) Gospod predsednik, komisar, gospod López Garrido, mislim, da je res pomembno, da razmislimo o tem vprašanju električnih vozil in o njem temeljito razpravljamo. Številna vprašanja, ki sem jih želela omeniti, so že bila navedena tukaj. Kljub temu bi rada povedala, da je pomembno, ker moramo od samega začetka misliti na to vprašanje v okviru razvojnega modela, ki ga imamo trenutno, in vprašanje električnih vozil je bistvenega pomena, da nam omogoči ponoven razmislek o tem modelu, bodisi v smislu zmanjšanja odvisnosti od fosilnih goriv bodisi v smislu zmanjšanja emisij ogljikovega dioksida ali, kot je bilo že omenjeno, v smislu večje energetske učinkovitosti in povečanja potenciala uporabe energije iz neobnovljivih virov.
<P>
Toda dve točki se mi zdita povsem temeljni. Ne moremo preučevati nobene izmed teh strategij, dokler niso najprej vključene v širšo strategijo mobilnosti, ki presega avtomobilski sektor in zajema tudi druge oblike prevoza. Biti mora mnogo obširnejša; sicer ne bomo rešili težave. Druga točka, ki je tudi zelo pomembna, je dejstvo, da moramo upoštevati krizo, ki jo prestajamo. V takšnem kriznem kontekstu moramo izkoristiti to priložnost, da preoblikujemo in preusposobimo trg dela ter se tako izognemo negativnim socialnim učinkom. Ne bomo prenesli več negativnih socialnih učinkov, zato sem pozivala k sprejetju te strategije in njeni uvedbi na integriran način, kar poskušamo doseči s predlogom resolucije, ki ga bomo jutri kot skupina predložili Parlamentu.
<SPEAKER ID="526" NAME="Laurence J.A.J. Stassen" AFFILIATION="NI">
. - (NL) Gospod predsednik, ko je gospod Ford izdelal svoj prvi avto, je dejal: "Moj avto je na voljo v vseh barvah, samo da je črn." Od takrat se ni veliko spremenilo. Avtomobil je na voljo v vseh modelih, da je le okolju prijazen. Nič nimam proti prijaznosti do okolja, toda dandanes si okolja ne moremo privoščiti zaradi levičarskih politikov. Potrošniki plačujejo več, kot je potrebno, in to se zakriva z raznimi vladnimi subvencijami, toda okolje bi bilo zelo drago in neekonomično, če bi odvzeli vse subvencije, ki jih plačujejo davkoplačevalci. Zdaj želimo standardizirano električno vozilo v Evropski uniji.
<P>
Nizozemska stranka za svobodo meni, da se s tem ne bi smela ukvarjati Evropska unija, temveč je to skrb industrije. Poleg tega je električno vozilo trenutno neuporabno. Akumulatorji in njihova življenjska doba so mnogo preveč omejeni in vsebujejo izjemno škodljive snovi. Če bodo milijoni ljudi kmalu začeli zvečer vklapljati svoja električna vozila, da bi jih napolnili, bodo dobesedno pregorele vse varovalke in luči, saj naša omrežja ne bodo zmogla bremena. Še več, vso dodatno energijo za električna vozila bodo morale proizvesti dodatne elektrarne.
<P>
Skratka, električnih vozil si ne moremo privoščiti in onesnažujejo okolje, predstavljajo preveliko obremenitev za zmogljivost omrežij in tudi ne izgledajo nič posebnega, bodisi črni ali ne. Zato nočemo nobene evropske standardizacije električnih vozil, ne zdaj ne nikoli.
<SPEAKER ID="527" NAME="Ivo Belet" AFFILIATION="PPE">
(NL) Gospod predsednik, predsedujoči Svetu, komisar, gospe in gospodje, v prvi vrsti bi vas prosil, da ne upoštevate neizmerno trapastih pripomb prejšnje govornice. Zatem bi rad izpostavil, da je, kot je že dejal predsednik, avtomobilska industrija najpomembnejša industrijska panoga v Evropski uniji in bo ostala izjemno pomembna za delodajalce, delojemalce in delovna mesta. Mislim, da bi morali čim prej preiti na električna vozila, kot je že povedal komisar. Zato moramo zdaj izvesti akcijski načrt, ki ste ga vi, komisar, predložili pred tednom dni.
<P>
Izpostavil bom tri prednostne naloge iz vašega akcijskega načrta. Prvič, zaposleni: očitno jim je treba zagotoviti usposabljanje, da bodo lahko delali z novimi tehnologijami, kar smo močno poudarili v naši resoluciji. Prav to vprašanje posebej poudarjam pred vami. Prosimo za velika prizadevanja v zvezi z usposabljanjem, zlasti prek Evropskega socialnega sklada.
<P>
Drugič, komisar in predsednik, vozila prihodnosti in zlasti električni akumulatorji. To vprašanje je bilo tu že omenjeno, vendar ga ni mogoče poudariti dovolj. Kot Evropska unija želimo biti vodilni v svetu in, če nič drugega, držati korak s Kitajci. Če želimo to doseči, mora biti tehnologija akumulatorjev absolutna prednostna naloga sedmega in osmega okvirnega programa za raziskave in razvoj. Tu bo potrebne nekoliko reorganizacije in to moramo poudariti.
<P>
Tretjič, infrastruktura polnjenja. V nasprotju z besedami prejšnje govornice moramo do konca naslednjega leta oblikovati evropski standard, in to je vključeno v vaš načrt. Sicer bomo obtičali v razdrobljenem trgu. Komisar, predsednik, gospe in gospodje, pred seboj imamo edinstveno priložnost, da zagotovimo močan zagon za porast delovnih mest v Evropi in se izognemo poplavi proizvodov in delov, narejenih na Kitajskem. Ni prepozno, da se temu izognemo.
<SPEAKER ID="528" NAME="Judith A. Merkies" AFFILIATION="S&amp;D">
(NL) Gospod predsednik, komisar in državni sekretar, omenila bi nekaj točk: tehnologija, nevtralnost, standardizacija, pametno merjenje in surovine. Dovolite mi, da najprej pohvalim Komisijo, ker je sprejela tehnološko nevtralen pristop. To podpiram, saj je treba energetsko učinkovitost vozil urediti z ambiciozno zakonodajo o emisijah CO2 in izbrati moramo zeleno tehnologijo. Tehnologija bo izbrala sama. V Parlamentu je standardno deliti pohvale in veseli me izreči pohvalo, toda z vašim dovoljenjem, gospod predsednik, bom hvalo prihranila za naslednjič, kajti mislim, da Komisija kar precej zamuja s standardizacijo električnih vozil. Govorili ste o vmesnikih za polnjenje, toda na splošno niste omenjali akumulatorjev. Standardi bodo na voljo šele leta 2012 in bodo morda začeli veljati šele leta 2013. Ali lahko predlagam, da to po svojih močeh pospešite?
<P>
Sploh niste omenili pametnih števcev v vozilih, pa ste govorili o pametnem polnjenju. Ali vas lahko prosim, da zagotovite, da bodo pametni števci vključeni v vaše naslednje sporočilo, saj je le tako mogoče upravljati mobilnost in odmerjati davek na energijo, če je to potrebno. Če preidem na surovine, govorili ste o vseh vrstah možnosti, toda, odkrito povedano, litij ni na voljo v velikih količinah. Vas lahko torej prosim, da povečate svoja prizadevanja in izvedete več raziskav, da bi našli alternative za ta redek material.
<SPEAKER ID="529" NAME="Bogdan Kazimierz Marcinkiewicz" AFFILIATION="PPE">
(PL) Gospod predsednik, Evropska unija potrebuje uskladitev raziskav, inovativno ukrepanje in združevanje naložb za spodbujanje razvoja gorivnih tehnologij v električnih vozilih. Evropski trg bo moral pospešiti gradnjo infrastrukture za ponovno polnjenje akumulatorjev in zagotoviti tudi finančne spodbude potrošnikom za nakup električnih vozil.
<P>
Nujna sta standardizacija vozil in zagotavljanje njihove splošne operabilnosti na evropskem trgu. Med svojimi prednostnimi nalogami in zlasti na srečanju v San Sebastiánu letos februarja je špansko predsedstvo jasno navedlo, da je treba oblikovati enotno stališče tako v Evropi kot po vsem svetu. Upam, da bodo evropski proizvajalci prispevali k realizaciji zamisli za strategijo 2020 z ustvarjanjem sodobnih rešitev za povezovanje električnih vozil s pametnimi električnimi omrežji.
<P>
Kljub temu ne smemo pozabiti, da je treba spremembe, ki nas čakajo, uvesti uravnoteženo, z ustreznimi ukrepi za uskladitev in uporabo virov energije, ki se že uporabljajo v motorni industriji, kot so propan, butan in zemeljski plin, ki imajo vsi ekološke koristi. Električna vozila, njihov pomen za neprekinjen proces dekarbonizacije in njihovo učinkovitost je treba temeljito analizirati z vidika emisij ogljikovega dioksida.
<SPEAKER ID="531" NAME="Mario Pirillo" AFFILIATION="S&amp;D">
(IT) Gospod predsednik, gospe in gospodje, nova Evropska unija dela na oblikovanju novih alternativ tradicionalnim vozilom: električnih vozil. Za to sem hvaležen španskemu predsedstvu, namreč da je to pomembno vprašanje vključilo v svoj politični program. Hvaležen sem tudi komisarju Tajaniju za točke, ki jih je omenil.
<P>
Mnoge države članice vlagajo v to vrsto čiste tehnologije in si zanjo prizadevajo, toda Evropa mora očitno ponovno razmisliti o infrastrukturi, opredelitvi varnostnih standardov, sistemih za ponovno polnjenje in interoperabilnosti. Dosežen je bil že velik napredek v smislu zmanjšanja emisij CO2 iz vozil in upam, da bodo s pomočjo inovacij električna vozila kmalu postala cenovno dostopna oblika prevoza za širšo javnost.
<P>
Zlasti pomembno je podpreti nove tehnologije, ko je izziv nizkoogljično gospodarstvo. Ugodnosti pa ne smejo učinkovati kot kazen za tradicionalno avtomobilsko industrijo, ki je storila veliko in še vedno veliko dela na spodbujanju trajnostne mobilnosti.
<SPEAKER ID="532" NAME="Maria Da Graça Carvalho" AFFILIATION="PPE">
(PT) Gospod predsednik, pozdravljam nedavno sporočilo o čistih in učinkovitih vozilih. Prihod električnih vozil na trg bi lahko predstavljal konkurenčno prednost za evropsko industrijo. Vendar ne smemo pozabiti, da je Evropa trenutno vodilna v svetu v avtomobilskem sektorju in ne smemo ogroziti te konkurenčne prednosti.
<P>
Zato pozivam Komisijo in države članice, da oblikujejo pogoje, ki so potrebni za vzpostavitev notranjega trga električnih vozil. Opozarjam tudi na potrebo po uskladitvi standardov za akumulatorje in združljive točke polnjenja v različnih državah članicah. Pomembno je tudi oblikovati davčne spodbude s primernimi cenami elektrike za potrošnike. Še en bistven dejavnik bo posodobitev električnih omrežij. Pozivam k večjim naložbam v raziskave in razvoj pametnih omrežij in tehnologije akumulatorjev, da bi učinkoviteje uporabili surovine v akumulatorjih. Zato naprošam, da se vsa prizadevanja osredotočijo na to, da Evropa ohrani vodilno vlogo na svetu v avtomobilski industriji.
<SPEAKER ID="533" NAME="Bernd Lange" AFFILIATION="S&amp;D">
(DE) Gospod predsednik, predsedujoči Svetu, komisar, tudi jaz bi se rad zahvalil španskemu predsedstvu in tudi Komisiji, ker sta postavila to vprašanje elektromobilnosti v ospredje. Prepričan sem tudi, da lahko elektromobilnost uporabimo za oživitev gospodarstva mobilnosti v Evropi, in to moramo storiti, da bi ustvarili vrednost in zaščitili delovna mesta.
<P>
Toda - če uporabim drugo metaforo - stopiti moramo na plin, saj vprašanje elektromobilnosti vpliva na mnoga področja politike. Imamo seveda vprašanje standardizacije, tehnologije, temveč tudi vprašanje vključevanja elektromobilnosti v celoten prevozni sistem, ker bomo morda potrebovali nove oblike mobilnosti, predvsem v mestnih območjih. Energija mora biti obnovljiva in potrebujemo surovine, zato je prizadeta tudi trgovina. Zato bi vas prosil, komisar, da morda nadalje vključite elektromobilnost v program, ki bo sledil Cars 21.
<SPEAKER ID="534" NAME="Lambert van Nistelrooij" AFFILIATION="PPE">
(NL) Gospod predsednik, komisar, včeraj je bilo v tej dvorani polno županov, ki so podpisali Konvencijo županov, da bi se res zavezali h gospodarstvu z nizkimi emisijami CO2. Med razpravo pa me je presenetilo, da so pripravljeni sprejeti konkretne ukrepe v dobro naših državljanov in svojo zavezo izpolniti. Električno vozilo je dober paradni projekt. Evropa ima tradicijo kakovosti in slovi po kakovosti. Toda z globalnega vidika, in tu bi vas prosil, da pogledate podatke o električnih vozilih za Kitajsko, moramo res prestaviti v višjo prestavo, kot navaja sporočilo Komisije.
<P>
Ti župani so se domislili pametnih mest. Vidimo lahko, da obstaja prostor za velik skok naprej za električna vozila in za prevoz na splošno, zlasti v mestih. V tem smislu je standardizacija akumulatorjev, točk polnjenja itd. dejansko izredno pomembna. Moja država, Nizozemska, se je odločila. Rekli smo "da" nemškemu vtiču. To je evropsko razmišljanje in skupaj nadaljujemo z Mennekesovim šestpolnim vtičem. Dejansko moramo nadaljevati s takšnim razmišljanjem in povezati naše najboljše tehnologije.
<P>
Omenil bi še dve točki. Prvič, nimamo ustrezne komunikacijske strategije. Od samega začetka je ta projekt odlična priložnost, da Evropo približamo njenim državljanom, in Evropa lahko zanj izdela boljši profil. Ljudje ne bodo hodili na volitve in kaj lahko Evropa stori glede tega?
<P>
Dejansko je to vredno oznake E (evropsko): evropsko električno. S tem moramo nadaljevati, da se bo povečala prepoznavnost projektov te vrste, mi pa bomo med tem postali E-preizkušeni. Delamo na evropskem projektu, ohranjanju delovnih mest in prevzemu vodilne vloge, zato bi bilo morda to lahko malce jasneje izraženo v sporočilu.
<SPEAKER ID="535" NAME="Antonio Cancian" AFFILIATION="PPE">
(IT) Gospod predsednik, gospod López Garrido, gospe in gospodje, hvala za vaše poročilo, gospod Tajani. Projekt električnih vozil sega v leto 2006: vse institucije se strinjajo, da je tehten projekt. O tem je Evropski parlament že odločil leta 2008, Komisija je izdala sporočilo o pametnih vozilih leta 2006, danes pa si naš komisar resno in praktično prizadeva za uvedbo teh vozil v bližnji prihodnosti. Predsednika vlade Zapatera sem med predstavitvijo njegovega programa dobesedno slišal reči, da so električna vozila ključna prednostna naloga šestmesečnega mandata španskega predsedstva.
<P>
Hotel sem ponoviti, da je treba takšno odprtost izenačiti s praktičnostjo: praktičnost v smislu pogona, praktičnost v smislu opreme in praktičnost v smislu sistemov za ponovno polnjenje, ki so elementi, potrebni za delovanje električnih vozil zdaj in v prihodnosti. Prednost električnih vozil je v tem, da lahko preprosto vstopijo in izstopijo iz prometa in za njihovo proizvodnjo ni potrebna nobena obsežna infrastruktura, zato menim, da je to vprašanje strateškega pomena. Imejte v mislih tudi - imejte to v mislih, komisar - obstoj prototipov vodikovih gorivnih celic, ki so prav tako pomembne.
<P>
Danes so na trgu že hibridna vozila in hibridni model je primeren kot električno ali vodikovo vozilo: vodik z metanom in drugi s tradicionalnimi dizelskimi ali bencinskimi sestavnimi deli. Vozila na alternativna goriva so zmagovalna zamisel; to dokazuje podatek, da se je leta 2008 njihov tržni delež skoraj podvojil. Toda še vedno predstavljajo samo 1,3 % vseh registriranih vozil. Smo na pravi poti, toda izteka se čas za inovacije za pomoč okolju in trgu dela.
<SPEAKER ID="536" NAME="Artur Zasada" AFFILIATION="PPE">
(PL) Gospod predsednik, gospod Tajani, v okviru današnje razprave bi rad pozornost usmeril v novo nevarnost, ki je nastala s širjenjem električnih in hibridnih vozil. Na kratko, v mestnem okolju so ta vozila pretiha.
<P>
Paradoks je v tem, da lahko nizka raven hrupa, ki bi jo lahko šteli za prednost, dejansko predstavlja nevarnost za otroke in starejše ter zlasti za slepe. Zato bi morali že zdaj razmišljati o tem, kako se izogniti nesrečam s hibridnimi avtomobili, saj je edini hrup, ki ga proizvajajo, zvok njihovih pnevmatik, ko tečejo po asfaltu. Nato moramo čim hitreje odgovoriti na naslednja vprašanja: ali bi morala ta vozila povzročati hrup, in če da, kakšen hrup in kako glasen bi moral biti? Ali ne bi morali proizvajalcem naložiti odgovornosti, da razvijejo sisteme opozarjanja o bližajočem se vozilu in jih standardno vgrajujejo?
<SPEAKER ID="537" NAME="Predsednik">
Zdaj bomo prešli na postopek "catch-the-eye" in pojasnil bom merila, ki jih bom upošteval, tako da ne bo nihče nejevoljen ali jezen name kasneje.
<P>
Še vedno imamo veliko točk na dnevnem redu. Zato bom besedo tokrat dal petim poslancem, pri čemer boste imeli prednost tisti, ki danes o tej točki še niste govorili. Seveda bom nepristranski pri obravnavi različnih političnih skupin.
<SPEAKER ID="538" NAME="Alfredo Pallone" AFFILIATION="PPE">
(IT) Gospod predsednik, gospe in gospodje, zelo kratek bom, nenazadnje zato, ker se strinjam s tem, kar sta povedala tako gospod Tajani kot gospod López Garrido. Pravzaprav bom povsem opustil govor, ki sem ga pripravil, ker je gospod López Garrido načel razpravo, ki bi morala potekati znotraj Evropske unije.
<P>
Naj podrobneje pojasnim: Ob strani bom pustil tudi okoljska vprašanja, povezana z električnimi vozili, da bom lahko govoril o problemu zaposlovanja: skupaj z gospodom Tajanijem ste omenili dejstvo, da če se želi Evropa zaščititi pred nastajajočimi državami in če želi postati referenčna točka na mednarodni ravni, ne sme zanemariti raziskav in inovacij.
<P>
Pravo vprašanje danes, o katerem mora razpravljati Evropski parlament, je vedenje, kakšno Evropo in kakšen odnos med državami članicami želimo. Ko med državami članicami opazim, zlasti v svojem odboru, nagnjenost k tekmovanju med seboj z nižanjem davčne obremenitve, pravim, da brez dvoma niti najmanj ne razumemo, kaj bi morala Evropa predstavljati. Hvala, gospod López Garrido, hvala, gospod Tajani: z raziskavami in inovacijami lahko Evropska unija zares postane živčni center svetovnega gospodarstva.
<SPEAKER ID="539" NAME="Silvia-Adriana Ţicău" AFFILIATION="S&amp;D">
(RO) Cestni promet je odgovoren za 28 % emisij onesnaževal, ki jih proizvedejo sektorji, ki niso vključeni v sistem trgovanja z emisijami. V skladu z obstoječimi zakonodajnimi določbami morajo avtomobilski proizvajalci najkasneje od leta 2020 naprej izdelovati samo vozila s stopnjo emisij onesnaževal pod 120 g CO2/km. Poleg tega lahko proizvajalci vozil znižajo cene za kupce ob zamenjavi starih, manj zelenih avtomobilov, z vozili, ki imajo nižjo stopnjo emisij onesnaževal.
<P>
Posledično je leta 2009 v Evropski uniji povpraševanje po hibridnih in električnih vozilih naraslo za 7 %. Ta vozila so posebej primerna za mestno vožnjo. Razširjena uporaba električnih ali hibridnih vozil je odvisna od tega, kakšno območje bo pokrivala infrastruktura za njihovo polnjenje. V tem pogledu postane standardizacija električnih vozil ključna.
<SPEAKER ID="540" NAME="João Ferreira" AFFILIATION="GUE/NGL">
(PT) Gospod predsednik, zaradi omejitev, povezanih z električnimi vozili - med drugim onesnaženosti, povezane z izdelavo akumulatorjev, težav pri dobavi strateških elementov, kot je litij, in omejenega obsega vozil -, ni priporočljivo sprejemati komercialnih ali oglaševalskih tveganj.
<P>
Toda ta vozila so pomembna alternativa, ki jo je treba ustrezno preučiti kljub tem težavam. Toda nikoli še zdaleč ne bodo nadomestila vseh obstoječih vozil s pogonom na fosilna goriva.
<P>
Družbi, temelječi na avtomobilih, kot jo poznamo danes, je bila torej izrečena pogojna kazen. Zato je nujno, začenši zdaj, povečati uporabo vseh vrst javnega, skupnega prevoza in zagotoviti njegovo dostopnost vsem, zlasti dostopnost oblik prevoza na električni pogon: površinske in podzemne železnice, težka in lahka vozila, hitri tramvaji, trolejbusi in tako dalje. Srednje- in dolgoročno bodo morali avtomobili - celo električni - prevzeti dopolnilno in dodatno vlogo, da bodo izpolnili posebne potrebe družin.
<SPEAKER ID="541" NAME="Jaroslav Paška" AFFILIATION="EFD">
- (SK) Električna vozila veljajo za en način izpolnitve strogih okoljevarstvenih standardov, ker ne proizvajajo nobenih emisij.
<P>
Mnoga podjetja tako v Evropi in Aziji so že zaključila razvoj teh vozil in so pripravljena uvesti jih na trg. Toda širšo distribucijo teh vozil preprečuje pomanjkanje standardov, ki bi opredeljevali parametre za univerzalne polnilne postaje ter strojno in programsko opremo, ki bi omogočila učinkovito in hitro polnjenje vozil, ki bi jih različni proizvajalci uvozili v Evropo, v mreži postaj, ki bi bila kar se da razpredena. Medtem ko Evropska komisija raziskuje, razmišlja in dela priprave, so naši japonski prijatelji visoko zavihali rokave. V Tokiu je bila vzpostavljena zveza proizvajalcev električnih vozil, ki že pripravlja skupne standarde za ta vozila in tudi ponuja sodelovanje evropskim proizvajalcem.
<P>
Da bi čim prej oblikovali prostor za električna vozila, pozivam Komisijo, da čim hitreje združi moči z japonskimi proizvajalci in aktivno prispeva k uvedbi globalnih standardov za uporabo električnih vozil.
<SPEAKER ID="542" NAME="Izaskun Bilbao Barandica" AFFILIATION="ALDE">
(ES) Gospod predsednik, Evropa 2020 in električno vozilo. Inovacije in konkurenčnost so same po sebi znanje. Mnoge regije prekašajo države, katerih del so, kar zadeva pogon in učinkovitost njihovih politik inovacij.
<P>
Kot Baskinja sem ponosna, ker vas lahko obvestim, da smo pred petimi leti začeli graditi inteligentni avtomobilski center. Danes več kot 50 podjetij sodeluje v raziskavah, razvoju in inovacijah na področju električne mobilnosti za celotno Evropo.
<P>
V Baskiji obstaja tudi konzorcij, čigar predstavniki so temu parlamentu poročali o svojih izkušnjah: o Hiriku, modularnem električnem vozilu, zasnovanem za mestno vožnjo. Vse se je razvilo iz javno-zasebnega partnerstva in regionalne podpore, kar je pomenilo, da bi lahko Španija, ki do zadnjega trenutka ni bila vključena v ta prizadevanja, vključila te dosežke v svoj program in organizirala vrh o inovacijah v Baskiji.
<P>
Regije in njihovo znanje bi morali končno postati osrednjega pomena, če želimo zgraditi bolj participativno in učinkovito Evropo. Tedaj bo lažje doseči izzive, ki so v tej resoluciji - ki jo podpiramo -, podani za prihodnost.
<SPEAKER ID="543" NAME="Diego López Garrido">
predsedujoči Svetu. - (ES) Gospod predsednik, rad bi se zahvalil poslancem, ki so pozdravili pobudo španskega predsedstva Sveta, da podpre električna vozila kot prednostno nalogo programa predsedstva.
<P>
Rad bi se zahvalil tudi poročevalcem, ki so prispevali k predlogu resolucije, o katerem bomo glasovali jutri v tem parlamentu, od katerih so nekateri izkoristili priložnost za govor. Med njimi so gospa Riera, gospa del Castillo, gospod Cramer in gospa Matias. Zelo hvaležen sem za njihove govore, ki skupaj z drugimi jasno kažejo, da je to strateški cilj Evropske unije, čeprav svarijo tudi pred težavami, ki še vedno obstajajo v proizvodnji in razširjenem, množičnem razvoju električnih vozil, ter tudi pred potrebo, da se mora biti mogoče zanesti na podporo vseh političnih in gospodarskih zainteresiranih strani. Gospa Bilbao je ravnokar omenila regije kot ključen element v razvoju električnih vozil.
<P>
Prepričan sem, da mora Evropska unija v prihodnosti upoštevati vse te dejavnike.
<P>
Zato bi rad izpostavil nekaj utemeljitev, kot jih vidim jaz, v prid električnih vozil. Toda na koncu bom omenil tudi težave ali ovire, ki jih je po mojem mnenju treba premagati.
<P>
Ko govorimo o prednostih, mislim, da imajo električna vozila dva ključna vidika, ki nudita znatne prednosti. Prvi je tehnologija, drugi pa energija.
<P>
Kar zadeva tehnologijo, tehnologija električnih vozil že obstaja. Zdaj deluje. Dejansko proizvajalci vozil zdaj oglašujejo že več kot 90 različnih modelov električnih vozil, ki bodo dana na trg v razmeroma bližnji prihodnosti.
<P>
Obenem moramo sprejeti, da je treba nekatere izmed teh tehnologij povsem razviti, saj imajo zaenkrat še nekatere omejitve, kot so na primer akumulatorji, ponovno polnjenje ali opozorilo, ki ga je omenil gospod Zasada v zvezi s tihim delovanjem in nevarnostjo, ki iz tega izhaja za pešce. Mislim, da je zelo pomembno upoštevati te zadeve.
<P>
Poleg tega je tehnologija, ki jo uporabljajo električna vozila, najučinkovitejša in najboljša za okolje. Učinkovitost tehnologije električnih vozil lahko doseže 60 %, medtem ko je učinkovitost tradicionalnih motorjev 20 %.
<P>
Nadalje, kar zadeva energijo, nam električna vozila objektivno pomagajo doseči tiste cilje, o katerih smo govorili to popoldne, ko smo govorili o strategiji Evropa 2020 in o boju proti podnebnim spremembam, namreč cilje, znane kot cilji 20-20-20. S svojo zmogljivostjo shranjevanja imajo električna vozila tehnologijo, ki pomaga omiliti enega od problemov, negativnih točk ali pomanjkljivosti obnovljivih energij. Električna vozila pomagajo obnovljivim energijah, ki imajo šibko točko: niso stalne. Električna vozila nadomestijo to nestalnost s svojimi posebnimi lastnostmi.
<P>
Poleg tega prispevajo tudi v smislu energetske varnosti. Na primer, v Evropi so mnoge države, ki nimajo naftnih rezerv, električna vozila pa bi to lahko nadomestila in prispevala k nečemu, kar je tudi strateški cilj Unije: prizadevanja za energetsko varnost, zaradi katere so, kot smo videli, naše družbe včasih izjemno ranljive.
<P>
Končno pa bomo kljub tem prednostim morali zaradi električnih vozil očitno spremeniti naše proizvodne sisteme in tudi številne tehnologije, ki sem jih omenil prej, navade ljudi in elektrodistribucijska omrežja ter se premakniti k novi komunikacijski strategiji, kot je pravilno izpostavil gospod van Nistelrooj.
<P>
Z drugimi besedami, električna vozila imajo veliko prednosti, vendar obstajajo tudi ovire in težave, in to seveda pomeni, da moramo k njim pristopiti s povsem evropskega stališča; to pomeni, da morajo vlade v Evropi, Komisija in ta parlament, ki bo jutri glasoval o nizu resolucij, temu posvetiti posebno pozornost. Zato je tako pomembno, da te tri institucije Unije - Svet, Komisija in Evropski parlament - sodelujejo pri strateški usmeritvi, ki bi jo morale sprejeti v zvezi z električnimi vozili.
<SPEAKER ID="544" NAME="Antonio Tajani" LANGUAGE="IT">
Gospod predsednik, gospe in gospodje, verjamem, da je špansko predsedstvo pravilno umestilo strategijo za električna vozila v širok - širši - okvir, ki se nanaša ne le na električna vozila, temveč tudi na razvoj in zaščito avtomobilske industrije v sklopu evropske industrijske politike. Na ta način upošteva, kako bodo industrija, industrijski razvoj in ustvarjanje delovnih mest izgledali v prihodnjih desetletjih.
<P>
Zato je ta odločitev, ki jo Komisija podpira, usmerjena - prek dvokrake strategije, ki vsekakor ne izključuje resnih prizadevanj za zmanjšanje emisij CO2 iz tradicionalnih vozil - v dve področji: vozila z motorji z notranjim izgorevanjem, ki jih je treba izboljšati, ter tehnologijo in raziskave, kajti, kot sta dejala gospa Bilbao Barandica in gospod Pallone, edino prav je, da se osredotočimo na tehnologijo in raziskave, če želimo biti kos izzivu na svetovnem trgu. Ne moremo si predstavljati konkurenčne evropske avtomobilske industrije, če ne bo močnih ukrepov na področjih inovacij in raziskav: vse pobude in podpora Parlamenta na tem področju so torej zelo dobrodošle.
<P>
Izbira električnega vozila ne pomeni, da so druge možnosti izključene: to pravim gospodu Cancianu, ki je poudaril pomen hibridnih vozil, vodikovih vozil. Električna vozila so pomembno sredstvo, ki je že pridobilo široko podporo in pozitivne rezultate. Dejansko se zanje odločajo mnoge države članice. Vendar, ponavljam - ker sem slišal nekatere poslance Evropskega parlamenta nasprotovati načelu električnih vozil, o katerih nocoj razpravljamo -, da so električna vozila izjemna priložnost, niso pa edina priložnost, saj je naš cilj evropska industrija, ki je konkurenčnejša na mednarodnih trgih, in zmanjšanje onesnaževanja in emisij CO2 v prevoznem sistemu, vključno z mestnim prevoznim sistemom. Gospoda van Nistelrooija bi rad opozoril, da je med zadnjim parlamentarnim mandatom Evropska komisija predstavila akcijski načrt urbanega razvoja, ki zelo velik pomen pripisuje električnemu prevozu v tem okviru.
<P>
Seveda je potrebno veliko dela, da se proizvede konkurenčen električen avto. Nekdo je omenil standardizacijo: v dokumentu Komisije so standardizacijski organi Unije v letu 2010 že zadolženi, da do naslednjega leta razvijejo usklajeni evropski standard za sisteme ponovnega polnjenja električnih vozil. Na te pomisleke smo že odgovorili, kot smo v dokumentu, ki ga je odobril kolegij, odgovorili tudi na pomisleke gospe Merkies o vprašanju surovin. Omenila je litij, kot so ga tudi drugi poslanci Evropskega parlamenta, ki so med to razpravo govorili o akumulatorjih. Ravno zato, ker se zaveda težave, se je Komisija odločila, da bo vključila v svoj delovni program - o tem smo tudi govorili na nedavnem sestanku z gospo Merkies - sporočilo o vprašanju surovin, ki je za nas prednostno.
<P>
Nekateri poslanci Evropskega parlamenta - gospod Belet, gospa Matias - so omenili tudi problem zaposlovanja, toda mnogi drugi so govorili tudi o preusposobitvi delavcev, kajti če želimo imeti v avtomobilski industriji industrijski sistem, ki je nadvse inovativen in je osredotočen ne le na električna vozila, temveč tudi na razvoj preoblikovanih motorjev z notranjim izgorevanjem - motorjev z notranjim izgorevanjem, ki manj onesnažujejo, pa tudi na vse druge možnosti -, potem se moramo osredotočiti tudi na preusposabljanje delavcev, ker je naš cilj skladnost z Lizbonsko pogodbo, ki trg šteje za najboljše sredstvo za oblikovanje socialne politike.
<P>
Toda pomisleki, ki so jih izrazili nekateri poslanci, so že obravnavani v besedilu sporočila Komisije, v katerem je izrecno navedeno, da je Komisija pripravljena dodeliti sredstva iz Evropskega socialnega sklada za posebne pobude za preusposabljanje in osvežitveno poklicno usposabljanje za delavce, točno tako, da bodo lahko tudi oni ključni pri doseganju te inovacije, s katero naj bi postala evropska industrija konkurenčnejša.
<P>
Verjamem, da ima Evropa strategijo. Gospa Stassen nasprotuje električnim vozilom: predstavljajo priložnost, toda končna odločitev je v rokah trga. Obstaja tudi možnost, da se električna vozila ne kupijo; nihče ne sili Evropejcev v nakup. Toda gospod Zasada je predstavil drug problem, ki zadeva varnost prevoza: pri trženju bomo nedvomno morali na vse mogoče načine oceniti prihodnje težave, povezane tako z obremenitvami s hrupom kot z onesnaževali, pa tudi celoten vpliv proizvodnje in razreza vozil na okolje. Ta problem smo nazorno pojasnili in smo pravzaprav prepričani, da nam bodo električna vozila omogočila napredek, tudi na področju varnosti. Toda proizvajalcem v sektorju moramo zagotoviti določene smernice, tako da bo res mogoče imeti električno vozilo, ki ne onesnažuje.
<P>
Poskusil sem odgovoriti skoraj na vsa vprašanja, ki so jih predložili poslanci Evropskega parlamenta, in odgovoril bom tudi gospodu Langu, ki je omenil CARS 21. V sporočilu, ki ga je odobrila Komisija in je bilo nato predloženo Parlamentu in Svetu, je na zadnjih nekaj straneh izrecno navedeno, da želimo obnoviti skupino na visoki ravni CARS 21. Slednja je predstavljala izjemno priložnost za delo z zainteresiranimi stranmi in tako mora ostati, zlasti ker menimo - skupaj s španskim predsedstvom in veliko večino poslancev Evropskega parlamenta, gospod predsednik, ki so govorili med to razpravo -, da je avtomobilska industrija izredno premoženje, ki ga je vsekakor treba prilagajati in v nekaterih primerih prestrukturirati in ki ga bo nedvomno treba modernizirati, toda ima izjemen potencial in je dragulj v kroni evropskega industrijskega in podjetniškega sistema.
<P>
Zato smo vsi zavezani k zagotovitvi -, kar dokazuje nocojšnja razprava -, da lahko ta industrijski sektor postane konkurenčnejši. Konkurenčnejši smo, če se osredotočimo na inovacije in raziskave. Mislim, da je odločitev, da se zavežemo k električnim vozilom, tudi dober način, da evropski industriji zagotovimo konkurenčnost na svetovnem trgu.
<SPEAKER ID="545" NAME="Predsednik">
Naj zaključim razpravo in povem, da sem na podlagi člena 115(5) Poslovnika prejel en predlog za resolucijo od šestih političnih skupin.
<P>
Razprava je zaključena.
<P>
Glasovanje bo potekalo jutri.
<P>
Pisne izjave (člen 149)
<SPEAKER ID="546" NAME="Elena Băsescu  " LANGUAGE="RO">
Glede na podnebne spremembe nudijo zelena vozila učinkovit način zmanjšanja emisij ogljika. Vendar je treba njihov razvoj vključiti v prihodnjo politiko o trajnostni mobilnosti. Romunija bi električna vozila rada postopoma uvedla na svoj trg. S tem v mislih se je predsednik vlade Emil Boc pred kratkim odločil, da bo vzpostavil medresorsko skupino za oblikovanje nacionalne strategije za proizvodnjo električnih vozil. V državah, kot sta Danska ali Izrael, se že postavljajo in preizkušajo polnilne postaje, ki bodo uradno uvedene do konca leta 2011. Poleg tega francoska, španska in irska vlada dodeljujejo subvencije vsem, ki želijo kupiti takšna vozila. Trenutno je cena električnega vozila visoka, saj jo načeloma določa cena akumulatorja.
<P>
Za podporo proizvodnji električnih vozil v Evropski uniji morajo biti infrastrukture polnjenja in tehnologije standardizirane za lažjo čezmejno električno mobilnost. V tem pogledu mora Komisija zagotoviti finančno podporo državam članicam. Zelena vozila nudijo precejšnje koristi. Pomagajo v boju proti podnebnim spremembam, zmanjšujejo odvisnost Evrope od nafte in pomagajo dosegati cilje strategije Evropa 2020. Zato verjamem, da moramo spodbujati uporabo električnih vozil.
<SPEAKER ID="547" NAME="Sergio Berlato" AFFILIATION="PPE">
v pisni obliki. - (IT) Aprila je Komisija izdala sporočilo o čistih in energetsko učinkovitih vozilih, se pravi o evropski strategiji za spodbujanje razvoja in posledične razširjene uporabe vozil, ki so "čista in učinkovita" v smislu nizkih emisij ogljikovega dioksida in onesnaževal.
<P>
Po zadnjih ocenah bodo električna vozila leta 2020 predstavljala 1-2 % trga; z drugimi besedami, manj kot 4 % vseh vozil: jasno je, da bo večino vozil v prihodnosti še vedno poganjal motor z notranjim izgorevanjem in te je treba podpirati in ne kaznovati, ko doživljajo izboljšanja. Zato mislim, da bi morali pozornost posvetiti določenim dejavnikom, ki so v interesu evropskega industrijskega sektorja: vodenje postopka infrastrukturne standardizacije, zlasti v smislu časovnih okvirjev v odnosu do naših tekmecev - Kitajska, Združene države, Japonska, Koreja -, in preprečevanje širjenja ukrepov, namenjenih zagotavljanju spodbud za električna vozila na področjih razpoložljivih sredstev, urbanega dostopa in javnega naročanja.
<P>
Dejansko lahko z izključno promocijo električnih vozil zmanjšamo razširjeno uporabo tradicionalnih ali alternativnih (metan ali bioplin) vozil z motorji z notranjim izgorevanjem, s čimer bi izkrivljali notranji trg in omejili konkurenčnost avtomobilske industrije.
<SPEAKER ID="548" NAME="António Fernando Correia De Campos  " AFFILIATION="S&amp;D">
v pisni obliki. - (PT) Komisija je ravno predložila sporočilo o čistih in energetsko učinkovitih vozilih, ki izraža nevtralno mnenje o električnih vozilih in ne daje posebne prednosti nobeni izmed razpoložljivih možnosti, bodisi električnim, hibridnim ali vodikovim vozilom. Toda na neuradnem srečanju Sveta februarja v San Sebastiánu je bilo dogovorjeno, da mora EU voditi skupno strategijo v zvezi z električnimi vozili. To pomeni, da mora Komisija dati prednost reševanju težav, ki še vedno vplivajo na proizvodnjo električnih vozil, kot so cene akumulatorjev, potreba po več raziskavah in razvoju zaradi izboljšanja lastnosti in, najpomembneje, uskladitev električnih vozil in točk polnjenja tako na svetovni ravni kot v Evropi, da bi zagotovili visoko raven konkurenčnosti na trgu, tako da lahko električna vozila enakovredno konkurirajo tradicionalnim motorjem z notranjim izgorevanjem. Komisija naj ne pozabi, da je treba prednostno nameniti sredstva za ta namen, zlasti iz preprostega dejstva, da imajo električna vozila dodatno korist, namreč izjemno zmogljivost skladiščenja energije, ki je druge možnosti nimajo in ki je tako potrebna za našo energetsko neodvisnost.
<SPEAKER ID="549" NAME="Petru Constantin Luhan  " LANGUAGE="RO">
Uporaba električnih vozil nudi številne pomembne koristi za trajnostno mobilnost. Med njimi lahko omenimo: zmanjšanje emisij ogljikovega dioksida in izboljšanje kakovosti zraka, zmanjšanje odvisnosti od uvoženih fosilnih goriv in večjo učinkovitost električnih vozil v primerjavi z drugimi tehnologijami prevoza.
<P>
Na svetovni ravni tekmeci EU vlagajo v raziskave in razvoj novih tehnologij za zmanjšanje ogljikovih emisij in uvajajo programe, ki podpirajo prehod v zeleni cestni promet. Da bi Evropska unija omogočila evropski avtomobilski industriji, da ohrani svojo globalno konkurenčnost, in zagotovila, da ima pomembno vlogo v zelenih tehnologijah, mora ustvariti ustrezen okvir za spodbujanje inovativnih tehnologij in raziskav ter razvoj infrastrukture, potrebne za podporo prehoda v učinkovito gospodarstvo na podlagi nizkoogljičnih virov in emisij.
<P>
Podpiram ukrepe Evropske komisije v zvezi s tem in pozdravljam objavo načrta, namenjenega za spodbujanje vzpostavitve evropske mreže hitrih polnilnih postaj za električne avtomobile do leta 2011, kot tudi skupne tehnične in varnostne standarde, ki veljajo zanjo.
<SPEAKER ID="789" NAME="Marian-Jean Marinescu  " AFFILIATION="PPE">
v pisni obliki. - (RO) Prehod v trajnosten, energetsko učinkovit prevozni sistem je postal prednostna naloga EU glede na podnebne spremembe in spremenljive cene goriv. Razvoj električnih vozil po vsej Evropi, ki bi nadomestila konvencionalna vozila, je izvedljiva rešitev z večjim tržnim potencialom. Da bi države članice to dosegle, morajo uskladiti svoja dejanja, da se lahko odločijo glede evropskega standarda, na primer za sisteme, ki se uporabljajo za polnjenje in shranjevanje energije, vključno s pametnimi omrežji ter vgrajenimi merilnimi sistemi in interoperabilnostjo. EU mora tudi bolj podpreti raziskave in inovacije s posebnim ciljem izboljšanja tehnologije akumulatorjev in motorjev kot tudi zaradi zagotovitve spodbud za proizvodnjo električnih vozil. Evropsko komisijo pozivam, da sprejme posebne ukrepe za predvidevanje sprememb v avtomobilskem sektorju in dobavni verigi ter za podporo usklajevanja nacionalnih politik na tem področju. Čas je, da EU izboljša konkurenčnost v industriji mobilnosti, tako da zmanjša stroške razvoja za proizvajalce in postopoma zniža raven CO2, ki ga proizvaja cestni promet.
<SPEAKER ID="550" NAME="Daciana Octavia Sârbu  " AFFILIATION="S&amp;D">
v pisni obliki. - Pozdravljam nedavno strategijo Komisije o čistih in energetsko učinkovitih vozilih ter zlasti novo osredotočenost na električna vozila namesto na biogoriva kot del prehoda na bolj zeleni prevoz. Toda kot so biogoriva kontroverzna in niso brez težav, obstajajo tudi precejšnji izzivi pri električnih vozilih, ki jih je treba premagati, preden lahko postanejo realna možnost za evropske državljane in preden dajo prave okoljske koristi. Dodatno povpraševanje po električnem pogonu v prevozu je treba zadovoljiti z nizkoogljičnimi viri, če naj ta vozila izpolnijo svoj okoljski potencial v celoti. Skrbi me, da razvoj teh virov v EU ne bo dovolj za zadovoljitev povpraševanja, ki bo nastalo zaradi povečane uporabe električnega prevoza. To je treba upoštevati kot del energetske strategije EU, ko prehajamo k nizkoogljičnemu gospodarstvu in manjši odvisnosti od oskrbe z nafto iz tretjih držav. Vzpostaviti je treba tudi omrežje standardiziranih točk polnjenja in spodbujam Komisijo in države članice, da si prizadevajo za standardizirano infrastrukturo, tako da bi bila električna vozila gospodarna tako za potrošnike kot za proizvajalce vozil. Če lahko premagamo te ključne izzive, se lahko nadejamo nizkoogljičnega prevoza z nizko onesnaženostjo in vseh s tem povezanih koristi za okolje in zdravje ljudi.
