<CHAPTER ID="002">
Izjave predsedstva
<SPEAKER ID="006" NAME="Predsednik">
Z veliko žalostjo vas moram obvestiti o tragični smrti gospe Juarez Boal, namestnice vodje delegacije Evropske unije na Haitiju. Gospa Juarez Boal je do leta 2002 delala v Evropskem parlamentu. Umrla je v tragičnem potresu, ki je prizadel Haiti 12. januarja. Skupno število žrtev potresa je lahko celo 200 000. Spomnili se boste, da smo na zadnjem zasedanju pred mesecem dni z minuto molka počastili spomin na žrtve potresa. Takrat nismo vedeli oziroma nismo vedeli zagotovo, da je med njimi oseba, ki je tako tesno povezana z Evropskim parlamentom in delom Evropske unije - gospa Juarez Boal.
<P>
Včeraj je bil v Ukrajini drugi krog predsedniških volitev. Medtem ko čakamo na uradno potrditev rezultatov volitev, bi rad čestital Ukrajincem za izvedbo svobodnih in preglednih volitev. To piše v poročilih iz Ukrajine. Nisem še prejel uradnega obvestila, vendar naši kolegi, poslanci Evropskega parlamenta, ki so opazovali volitve, navajajo, da je bila absolutna večina dejanj ljudi, povezanih z volitvami, razen nekaterih pritožb, pri katerih je šlo zagotovo za kršitve volilnih pravil, v skladu s postopkom in je izpolnila standarde demokratičnih volitev. To je zelo velik dosežek za Ukrajino. Spomnimo se, da je bilo pred petimi leti popolnoma drugače. Danes si za Ukrajino želimo, da bo demokratično in mirno izvoljen predsednik deloval v dobro države. Želimo si tudi vzpostaviti najboljše mogoče odnose z Ukrajino. Kljub visoki stopnji politične nestabilnosti v zadnjih letih lahko vidimo, da ima demokracija v Ukrajini trdne temelje.
<P>
Ob tej priložnosti bi rad tudi pozval vse politične sile v Ukrajini, naj premagajo medsebojne razlike in začnejo sodelovati pri socialnih in gospodarskih ter sodnih in ustavnih reformah in nadaljujejo svoj evropski program. Ponavljam: Evropska unija si močno želi dobrih in prijateljskih odnosov z Ukrajino. Pri tem imam v mislih prihodnjo vlado in opozicijo. Upamo in pričakujemo, da bo Ukrajina pri tem sodelovala. To sta naš skupni izziv in odgovornost. V sredo bo potekala razprava o položaju v Ukrajini po volitvah. Poslušali bomo poročila naših kolegov poslancev. Predsednik misije za opazovanje volitev Evropskega parlamenta je bil Paweł Kowal. Bili so na območju in opazovali nedeljske volitve ter bodo informacije o njih delili z nami.
<P>
Jutri bomo glasovali o potrditvi nove Evropske komisije. To bo eden od najpomembnejših trenutkov v tem parlamentarnem mandatu. V imenu naših državljanov bomo z demokratičnim glasovanjem izrazili svojo voljo, zato je jutri zelo pomemben dan.
<P>
Na jutrišnjem zasedanju bomo glasovali tudi o resoluciji o novem okvirnem sporazumu o odnosih med Evropskim parlamentom in Komisijo. Besedilo tega sporazuma vam je bilo na voljo. To je zelo pomemben del zakonodaje, ki bo določil, kako bosta instituciji sodelovali v naslednjem parlamentarnem mandatu.
<P>
V sredo bo potekala še ena pomembna razprava o obdelavi in posredovanju podatkov o finančnih transakcijah iz Evropske unije Združenim državam Amerike za namene programa za sledenje financiranja terorističnih dejavnosti. To razpravo bom vodil jaz. Evropskemu parlamentu se zdi izjemno pomembno zagotoviti ustrezno raven varstva osebnih podatkov. Izvolili so nas neposredno naši državljani in imamo odgovornost do njih, vendar po drugi strani razumemo pomen sporazuma SWIFT. Vsi poslanci tega parlamenta morajo upoštevati te prednostne naloge pri sprejemanju te pomembne in odgovorne odločitve. Glasovanje bo potekalo v četrtek. Glasovanja se ne bom mogel udeležiti, ker se bom udeležil Evropskega sveta v Bruslju.
<P>
Rad bi vas obvestil še o nečem drugem.
