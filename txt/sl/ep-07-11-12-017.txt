<CHAPTER ID="017">
Vloga športa v izobraževanju (razprava)
<SPEAKER ID="065" NAME="Predsednica">
Naslednja točka je poročilo Pála Schmitta v imenu odbora za kulturo in izobraževanje o vlogi športa v izobraževanju.
<SPEAKER ID="066" NAME="Pál Schmitt  " AFFILIATION="PPE-DE">
poročevalec. - (HU) Gospa predsednica, komisar, gospe in gospodje, najprej se zahvaljujem za številne pripombe in predlagane izboljšave, ki so bile predložene k mojemu poročilu. Govoril bom o krepitvi vloge šolske telesne vzgoje in športa v izobraževanju.
<P>
Četrtina otrok v Evropski uniji ima prekomerno telesno težo in le 50 % otrok sodeluje pri športnih dejavnosti v okviru šolske telesne vzgoje. Zaradi tega nevarnega procesa se v Evropi širijo bolezni, kot so sladkorna bolezen, visok krvni pritisk, bolezni srca, živčnega sistema, hrbtenice in ožilja, zaradi česar se bodo v državah članicah v prihodnosti povečali izdatki za zdravstvo.
<P>
Ne smemo zanemarjati tako preprostega, a učinkovitega orodja, kot je telesna vzgoja, s katero bi lahko spremenili neaktivni življenjski slog evropskih mladoletnikov. Kot olimpijski tekmovalec, dejavni športni direktor in seveda poslanec Evropskega parlamenta moram poiskati način, kako lahko Evropska unija prispeva k boju proti debelosti med učenci, k spodbujanju zdravega in aktivnega življenjskega sloga, k izboljšanju zdravja evropskih mladostnikov ter k izobraževanju s športom.
<P>
Čestitam voditeljem držav članic za razumno odločitev, da na zadnjem lizbonskem vrhu niso pozabili na šport ter zagotovili, da bo Unija po sprejetju reformne pogodbe imela pravico do pobude na področju športa. Komisija je pripravila številne programe za spodbujanje zdravega življenjskega sloga ter v zvezi z zdravo prehrano, vendar ti programi niso dovolj usklajeni. Večjo vlogo pri njihovem izvajanju morajo imeti športni strokovnjaki, učitelji telesne vzgoje in trenerji.
<P>
Poudariti je treba, da sta bela knjiga o športu, ki jo je julija objavila Komisija, in akcijski načrt v zvezi z njo korak v pravo smer. Prav tako se zanašamo na sodelovanje Komisije pri spodbujanju raziskav, ki so pomembne za športne strokovnjake, ter pri zbiranju statističnih podatkov za ugotavljanje športnih dejavnosti učencev in njihove telesne pripravljenosti.
<P>
Menim, da je pomembno, da lahko v okviru vseživljenjskega učenja in bolonjskega procesa spodbujamo mobilnost in nadaljnje usposabljanje trenerjev in učiteljev telesne vzgoje ter določimo stopnje njihovih kvalifikacij, ter da lahko prispevamo k učinkovitejšemu sodelovanju organizacij športnih strokovnjakov.
<P>
Tako kot pri telesni vadbi tudi pri telesni vzgoji v šolah učenci razvijejo pomembne značajske lastnosti, kot so vztrajnost, moštveni duh, zagnanost in poštenost, ki jih EU mora zagotoviti in ki jim bodo koristile celo življenje. Šolski športni objekti in telovadnice v državah članicah so pogosto zelo zanemarjeni in slabo vzdrževani. Druga velika težava je pomanjkanje usposobljenih učiteljev telesne vzgoje, za kar so krivi neustrezno dodatno poklicno usposabljanje in zastareli učni načrti za telesno vzgojo.
<P>
Na žalost telesna vzgoja v šolah ni več pomemben predmet, čeprav je osnova za telesni in duševni razvoj. Motorične sposobnosti, ki jih lahko razvijemo pri športu, igrah ali kateri koli drugi dejavnosti, ki vključuje gibanje, so bistvene tudi za učenje branja in pisanja. Ni naključje, da se pri zdravljenju otrok z disleksijo ali disgrafijo uporablja terapija gibanja.
<P>
Telesna vzgoja je edini predmet v učnem načrtu, ki se osredotoča na duševni in telesni razvoj, razvoj dejavnega življenjskega sloga in higiene. Učitelji telesne vzgoje in starši morajo skupaj spodbujati otroke k zdravemu življenjskemu slogu in redni telesni vadbi ter jih opozoriti na škodljive telesne in duševne učinke prepovedanih drog za izboljšanje zmogljivosti, alkohola in drugih drog.
<P>
Za izboljšanje zdravja in telesne zmogljivosti šolskih otrok predlagamo, da mora telesna vzgoja postati obvezen predmet v osnovnih in srednjih šolah, pri čemer morajo imeti otroci v okviru učnega načrta možnost telovaditi vsaj trikrat na teden. Šport ima pomembno vlogo pri spodbujanju socialnega vključevanja in krepitvi socialne kohezije, pri čemer je šport pomembno orodje za socializacijo in medkulturni dialog.
<P>
Vprašanje enakosti spolov ima pomembno vlogo v poročilu. Menim, da je prav tako pomembno, da tudi tisti z motnjami sodelujejo pri urah telesne vzgoje v šoli, ki je prilagojena njihovim potrebam in se vse bolj vključuje v učni načrt. V mojem poročilu omenjam tudi, da imajo telesna vzgoja in organizirane športne dejavnosti v šoli pomembno vlogo pri zdravem razvoju otrok, telesnem in duševnem, ter socializaciji. V poročilu predlagam, da se lahko regije, ki na tem področju zaostajajo, za vlaganje v šport potegujejo za sredstva iz strukturnih skladov.
<P>
Na koncu se zahvaljujem odboru za pravice žensk in enakost spolov in odboru za zaposlovanje in socialne zadeve za njihove pomembne prispevke k poročilu. Gospe in gospodje, pozivam vas, da podprete moje poročilo. Hvala za vašo pozornost.
<SPEAKER ID="067" NAME="Hans-Peter Martin" AFFILIATION="NI">
(DE) Gospa predsednica, za besedo sem prosil pred najavo poročila. Predsedujoči pred vami je v okviru tako imenovanega postopka prijave k razpravi pozval veliko število poslancev, ki sploh niso bili navzoči v Parlamentu. Na neupoštevanje poslovnika ga je opozoril že gospod Corbett.
<P>
Večkrat sem poskusil priti do besede, pri čemer sem predložil celo zahtevo, vendar sem bil prezrt. Menim, da je ravnanje predsednika pred vami v nasprotju s pravili tega parlamenta in sramotno za ta parlament.
<SPEAKER ID="068" NAME="Predsednica">
Gospod Martin, enominutnih govorov je bilo preveč. Običajno trajajo pol ure. Tokrat je bil ta čas krepko prekoračen, zato se opravičujem.
<SPEAKER ID="069" NAME="Ján Figeľ">
komisar. - Gospa predsednica, najprej čestitam gospodu Schmittu in odboru za poročilo na lastno pobudo. To poročilo je pravočasno in zelo navdihujoče. To poročilo smo uporabili pri pripravi Bele knjige, kot enega od prispevkov, ki je po mojem mnenju pomemben za skupno strategijo za šport v Evropi, in vesel sem, da je med julija sprejeto Belo knjigo in tem poročilom veliko dejanske konvergence.
<P>
Na splošno se to poročilo in Bela knjiga strinjata, da splošne smernice športne vzgoje ne ustrezajo nujno današnjim družbenim potrebam. Ta predmet je v okviru šolskih učnih načrtov vedno bolj zapostavljen, zato ga je treba izboljšati.
<P>
Omeniti želim nekaj vprašanj ali področij v poročilu in Beli knjigi. Oba dokumenta priporočata okrepljeno sodelovanje med sektorji zdravstva, izobraževanja in športa za opredelitev in izvajanje strategij za zmanjšanje zdravstvenih tveganj, kot je prekomerna telesna teža.
<P>
V zvezi s časom, ki je namenjen športni vzgoji, bomo to vključili v niz smernic za telesno aktivnost. To moramo z državami članicami razviti do konca naslednjega leta, torej leta 2008. Prav tako preučujemo uvedbo nagrade z evropsko oznako za šole, ki so dejavno vključene v podporo in pospeševanje telesne aktivnosti v šolskem okolju.
<P>
V zvezi z raziskovanjem Bela knjiga predlaga uporabo sedmega okvirnega programa v podporo multidisciplinarnim raziskavam na tem področju, večinoma o zdravju v zvezi z življenjskim slogom. Prav tako priporočamo upoštevanje vloge športa na področju socialne vključenosti, vključevanja v družbo in enakih možnosti v načrtovanju programov strukturnih skladov.
<P>
V zvezi z naložbami, kar zadeva vrhunski šport, smo začeli izvajati študijo o treniranju mladih vrhunskih športnikov in športnic v Evropi. To nam mora omogočiti opredelitev pravih instrumentov za razvoj športnega treniranja in izobraževanja za mladostnike ter zagotoviti višjo kakovost in kakovost na splošno.
<P>
Medtem podpiramo šport in telesno aktivnost prek programa vseživljenjskega izobraževanja, programa mladi v akciji ter programa Evropa za državljane. Naj poudarim, da je splošen poziv za zbiranje predlogov za leta 2008, 2009 in 2010 v okviru programa vseživljenjskega izobraževanja vključil športno vzgojo in šport med svoje prednostne naloge, kar bo odprlo nove možnosti financiranja za to področje izobraževanja.
<P>
Na koncu se veselimo, kot je omenil gospod Schmitt, ratifikacije in začetka veljavnosti reformne pogodbe, ker bo to omogočilo nove možnosti. Naše izkušnje z akcijskim načrtom Pierre de Coubertin in vaše poročilo bodo pomagali pri boljšem oblikovanju tistih možnosti za podporo prizadevanj držav članic pri pospeševanju vloge športa v izobraževanju v prihodnjih letih. Še enkrat se zahvaljujem za vaš prispevek.
<SPEAKER ID="070" NAME="Christa Prets  " LANGUAGE="DE">
Gospa predsednica, komisar, razlikovanje med spoloma v športu ni dovoljeno, pri čemer je treba ženske obravnavati enako kot moške; pri tem gre za pravičnost. To se začne v šolah, med učnimi urami telesne vzgoje, nato nadaljuje v okviru amaterskega ukvarjanja s športom ter vse do vrhunskega športa, pri čemer so telesne značilnosti in potrebe žensk premalo upoštevane. Temu je treba nameniti več pozornosti.
<P>
V zvezi z vrhunskim športom velja enako za javnost in pozornost medijev, kar vpliva na financiranje. V vrhunskem športu so ženske prikrajšane, pri čemer je skrajni čas, da zagotovimo, da tudi v zvezi s tem pravična igra velja za vse.
<P>
Zagotoviti moramo tudi uspešnejše vključevanje deklic iz različnih kulturnih skupin v šolske športne dejavnosti, pri čemer je treba vključiti vse, ne glede na verske in kulturne razlike.
<SPEAKER ID="071" NAME="Manolis Mavrommatis">
, v imenu skupine PPE-DE. - (EL) Gospa predsednica, komisar, gospe in gospodje, čestitam kolegu poslancu Schmittu, ki je v poročilo vključil svoje izkušnje. Poudarjam, da sta glede na spremembe našega vsakdanjega življenja šport in sodelovanje otrok v športnih dejavnostih zelo pomembna.
<P>
Otroci zdaj preveč časa namenjajo gledanju televizije, igranju videoiger in ukvarjanju z računalniki. Njihova prehrana je nezdrava. Debelost otrok je vedno resnejša težava, ki resno ogroža zdravje. Šport za otroke ni pomemben samo zaradi vadbe in razvijanja novih skupinskih sposobnosti, ampak tudi zaradi rekreacije in razvijanja občutka za skupinsko delo. Telesna vadba koristno vpliva na telesno zdravje mladih. Komisar, otroci ne pojedo več, ampak se manj gibljejo in manj telovadijo. Sedeči življenjski slog in debelost pogosto povzročata visok krvni pritisk in sladkorno bolezen, s katerima se spopada vedno večji delež prebivalstva EU.
<P>
Države članice morajo spodbujati telesno vadbo kot šolski predmet, da otroke pripravijo na zdrav življenjski slog. Države članice in pristojni organi morajo zagotoviti, da se večji poudarek v učnem načrtu namenja spodbujanju zdravja ter da ima telesna vzgoja enak status kot drugi predmeti. Države članice morajo določiti tudi minimalno število ur telesne vzgoje v šolah.
<P>
Končno, države članice morajo dejavno podpirati vse oblike telesne vzgoje ter spodbujati dialog med starši, učitelji telesne vzgoje in športnimi združenji izven šole.
<SPEAKER ID="072" NAME="Christel Schaldemose">
v imenu skupine PSE. - (DA) Gospa predsednica, zahvaljujem se gospodu Schmittu za dobro poročilo in za konstruktivno sodelovanje pri njegovi pripravi. Vloga športa na splošno in zlasti v izobraževanju je zelo pomembno vprašanje. Komisar Kyprianou je manj kot pred mesecem dni rekel, da po njegovem mnenju zdravje državljanov EU najbolj ogroža debelost. Na žalost menim, da ima prav, zato je bistveno, da se osredotočimo na problem in kako ga rešiti. Naša dolžnost je poskrbeti za otroke, zlasti tiste, ki imajo slabe prehranjevalne in športne navade zaradi družbenih ali družinskih vzrokov. Zato se je treba osredotočiti na vlogo športa v izobraževanju.
<P>
Šola lahko in mora imeti glavno vlogo pri oblikovanju dobrih navad otrok, saj otroci velik del dneva preživijo v šoli. Kot je izpostavljeno v poročilu, zato ni potrebno razpravljati o tem, ali je šport v izobraževanju pomemben. Vendar je pomembno, da razpravljamo o tem, kako lahko zagotovimo več športnih dejavnosti v šoli. Prav tako je pomembno, da otroci čim prej pridobijo dobre športne navade. To je pomembno zaradi zdravja, vendar vemo tudi, kot je povedal že gospod Schmitt, da lahko vadba in šport prispevata k razvijanju družbenih odnosov med otroci in mladimi ter k družbenemu vključevanju ne glede na etnično pripadnost ali družbeni razred. Zato je šport tako pomembno orodje. Kaj lahko za to storimo? Zagotoviti moramo, da bodo lahko otroci telovadili več kot zdaj. Šport ne sme biti privilegij bogatih otrok. Šport mora biti del vsakdanjega življenja vsakega otroka. Zdaj je treba zagotoviti tudi, da šport ne pomeni le tekmovalnega športa, ampak dejavnost, pri kateri lahko sodeluje vsak, zato je pomembno, da se šport vključi v izobraževanje.
<P>
Zato morajo države članice bolj kot do zdaj prednost namenjati športu kot sestavnemu delu izobraževanja, pri čemer morajo na primer zagotoviti ustrezne objekte in usposobljene učitelje. Jasno je, da je to ključna odgovornost držav članic, vendar jim to poročilo pomaga pri osredotočanju na problem in možne rešitve ter seveda poudarja, kaj lahko v zvezi s tem naredi EU. Poleg tega so potrebne tri stvari. Učitelji morajo biti bolje seznanjeni z razlogi, zakaj učenci ne morejo sodelovati pri športnih dejavnostih. Vzpostaviti je treba tudi boljši odnos med športom v šoli in športom v prostem času. Kot je že bilo omenjeno, moramo poleg tega dati večjo prednost sredstvom, času in športnim objektom. Zelo sem zadovoljna s tem poročilom; to je dobro poročilo, ki določa pogoje, potrebne za izboljšanje zdravja otrok. Zato skupina socialdemokratov v celoti podpira poročilo, vendar menimo, da je le prvi korak k oblikovanju glavne pobude za reševanje problema v zvezi z debelostjo. Menimo, da moramo nameniti več sredstev in časa za to področje.
<SPEAKER ID="073" NAME="Hannu Takkula">
v imenu skupine ALDE. - (FI) Gospa predsednica, najprej se zahvaljujem poročevalcu gospodu Schmittu za to poročilo. Povedati je treba, da je to pomembna tema ob pravem času. Poročilo obravnava vprašanje telesne vzgoje in vlogo športa v šolah. V zadnjih 20 do 30 letih smo v Evropi zanemarili to področje šolskega izobraževanja. To je v celotni Evropi razvidno iz slabšanja splošnega zdravja. Razvidno je tudi iz številnih stranskih učinkov. Na primer, povečuje se število debelih. Pogosto se pojavljajo tudi sladkorna bolezen ter bolezni srca in ožilja. Pogostejše so tudi težave z duševnim zdravjem. Kot je bilo danes že omenjeno in kot je prej povedal gospod Mavrommatis, ki prihaja iz dežele, znane kot antična Grčija, so v starih časih verjeli, da je zdrav duh v zdravem telesu prava rešitev, pri čemer moramo to znova uveljaviti v Evropi. Zavedati se moramo, da je telesna vadba bistvena za splošno dobro počutje človeka.
<P>
V Evropi živimo v tako imenovani informacijski družbi, vendar upam, da lahko informacijska družba postane veliko več. Lahko postane družba izobraževanja, ki vključuje tudi telesno vzgojo in vadbo. Na Finskem olimpijski zmagovalec Tapio Korjus zdaj vodi projekt telesne vzgoje, katerega namen je spodbujati zavedanje, da zdrava telesna vzgoja vpliva na splošno dobro počutje človeka. Menimo, da bo projekt zagotovil dobre rezultate.
<P>
Glavno vprašanje zadeva usposabljanje učiteljev in šole, pri čemer je treba pri usposabljanju učiteljev posebno pozornost nameniti telesni vadbi. To je treba zahtevati tudi od učiteljev, ker ima veliko otrok v oddaljenih območjih posebne težave.
<P>
Resnično upam, da se bodo razmere v zvezi s telesno vzgojo izboljšale, da se bo okrepilo sodelovanje med športnimi organizacijami in šolami ter da bodo lahko vsi otroci in mladi izkoristili prednosti telesne vzgoje ter na teh izkušnjah gradili prihodnost.
<SPEAKER ID="074" NAME="Zdzisław Zbigniew Podkański" LANGUAGE="PL">
Gospa predsednica, telesna dejavnost je nedvomno pomemben dejavnik v življenju vsakega človeka. S telesno vadbo se izboljša naše telesno in duševno zdravje.
<P>
V skladu s številnimi raziskavami in statistikami se zdravje državljanov EU vsako leto slabša, kar je posledica vedno hitrejšega življenjskega sloga, zaradi katerega vedno manj časa posvečamo športnim dejavnostim in rekreaciji. Če k temu dodamo še nepravilno prehrano, na primer vsakodnevno uživanje hitre hrane, lahko rečemo, da smo opustili zdrav življenjski slog. Še huje je, da smo odgovorni za zdravje otrok in mladih, ki se vedno pogosteje spopadajo z debelostjo in koronarnimi boleznimi.
<P>
Življenjski slog, ki ga otrokom posredujemo, obsega vožnjo z avtom v šolo in iz nje, neustrezno telesno vzgojo v šoli ter gledanje televizije in sedenje pred računalnikom doma, kar ni najboljši življenjski slog. Zato je zdaj čas, da ocenimo in podpremo vse ustrezne pobude, katerih namen je oblikovati dejavni življenjski slog. Čas je, da sprejmemo resolucije o vlogi športa v izobraževanju, vključno s pripombami in predlogi gospoda Schmitta. Čas je, da resno obravnavamo to temo.
<SPEAKER ID="075" NAME="Mikel Irujo Amezaga">
v imenu skupine Verts/ALE. - (ES) Gospa predsednica, najprej v imenu moje skupine čestitam gospodu Schmittu za to poročilo, pri čemer poudarjam, da je treba povečati število ur telesne vzgoje v šolah. Namenjanje dovolj časa za pravilno telesno dejavnost je najboljši način za popoln osebni razvoj, telesni in duševni.
<P>
Uskladiti čas za študij s časom za šport je izziv, ki ga moramo čim prej rešiti, da bomo lahko otrokom v prihodnosti zagotovili kakovostno življenje. Prav tako je treba upoštevati, da je to ključno obdobje za oblikovanje navad, zato je telesna vzgoja bistvena. Poudarjam tudi, da je treba začeti kampanje, namenjene otrokom, pri čemer se v zvezi s tem obračam na Komisijo. Te kampanje in programi morajo biti namenjeni otrokom in njihovim staršem, da bodo prevzeli zdrav življenjski slog, ki vključuje telesno dejavnost, ter opustili navade, kot so kajenje, ki še vedno ogroža zdravje v Evropi.
<P>
Menim, da so vsi govorniki do zdaj omenili izboljšanje usposabljanja za učitelje telesne vzgoje, saj s tem programom brez njih ne moremo nadaljevati.
<SPEAKER ID="076" NAME="Nils Lundgren">
v imenu skupine IND/DEM. - (SV) Gospa predsednica, to poročilo o vlogi športa v izobraževanju podrobno obravnava vprašanje, kako naj države članice uredijo predmet telesne vzgoje v šoli. To je še en primer, kako politiki in uradniki EU poljubno posegajo na katero koli področje v okviru svojega prizadevanja po centralizaciji politične moči. V teoriji se vsi zavzemajo za subsidiarnost, vendar je v politični praksi nihče ne upošteva. To je nov primer nesmiselno podrobne ureditve.
<P>
Naj navedem nekaj primerov. Odstavek 10 države članice poziva, da naj bo telesna vzgoja v osnovnih in srednjih šolah obvezna ter da je treba zagotoviti vsaj tri ure telesne vzgoje na teden. Odstavek 24 poudarja, da je pomembno omogočiti skupno športno vzgojo deklic in dečkov v vrtcu in osnovni šoli.
<P>
Takšne stvari ljudi vznemirjajo. To je predrzen in nesmiseln poskus uveljavljanja stališča EU na področju, o katerem bi morali odločati državljani EU.
<SPEAKER ID="077" NAME="Slavi Binev">
v imenu skupine ITS. - (BG) Gospa predsednica, kolegi, razveseljivo je, da je tako znana in pomembna športna osebnost, kot je Pál Schmitt, izpostavila zelo pomembno vprašanje za prihodnost Evropejcev pred Evropskim parlamentom. Odnos, ki ga imajo ljudje v združeni Evropi do športa, je dejansko odnos, ki ga imajo do zdravja. Počaščen sem, da lahko govorim o njegovem poročilu kot športnik, kot predstavnik prednikov s športnim duhom ter kot posameznik, ki je zaskrbljen nad prihodnostjo otrok v združeni Evropi, prihodnostjo naših otrok.
<P>
Menim, da je vse popolnoma jasno: več športnih dejavnosti v šoli, manj drog v šoli; več sredstev za šport v šoli, manj sredstev za zdravstvo, ker je popolnoma jasno, da je za naše otroke desetkrat bolje, da so srečni, kot da imajo boljšo zdravstveno oskrbo; več športnih tekmovanj v mladosti, manj agresivnosti na drugih področjih življenja; več mednarodnih športnih tekmovanj za šolske otroke, manj medetičnih in meddržavnih napetosti v Evropski uniji in na splošno v svetu. Ker sem omejen s časom, bom zato poudaril tiste vidike, ki jih je treba na podlagi poročila prvaka ter cenjenega športnika in politika Pála Schmitta dodatno okrepiti.
<P>
Zavzemam se, da Evropski parlament vsem državam članicam predloži priporočilo o povečanju števila ur telesne vzgoje v šoli na pet ur na teden. Evropskemu parlamentu predlagam, da v svoj prihodnji proračun vključi predlog o organiziranju mednarodnih tekmovanj za šolske otroke pod svojim okriljem, in sicer za tiste športe, ki so najkoristnejši za mladostnike. Poročilo poudarja, da šport v šoli ni zanimiv. Ste se kdaj vprašali, zakaj je nogomet zanimiv? Ker so nogometaši zvezdniki. V Evropi moramo določiti šolske športne zvezdnike na različnih področjih. S tem bomo zagotovili večjo promocijo športa v šoli, kot jo lahko zagotovi direktiva ali priporočilo. To bodo evropski šolski prvaki v atletiki, nogometu, košarki, borilnih veščinah ali plavanju. Mogoče nam ne bo uspelo vzpostaviti špartanskega ideala o zdravem duhu v zdravem telesu, v pravem pomeni mens sana in corporare sano, vendar bomo dosegli več, kot lahko doseže poročilo.
<P>
V skladu s tem je tudi odločitev o organiziranju mladinskih olimpijskih iger leta 2010, vendar športni duh ne more prevladati, če se bomo zanašali samo na olimpijske igre, ki potekajo samo vsaka štiri leta. Vmesni čas moramo bolje izkoristiti, pri čemer moramo šolskim otrokom ponuditi zanimive športne dogodke.
<P>
Evropski parlament mora posebno pozornost nameniti preprečevanju širjenja drog v okviru športa v šoli. Na koncu menim, da zavedanje tega parlamenta, kako pomemben je šport v zgodnji mladosti, zagotavlja dobre možnosti v prihodnosti ...
<P>
(Predsednica je prekinila govornika.)
<SPEAKER ID="078" NAME="Ljudmila Novak" AFFILIATION="PPE-DE">
Splošno znano je, kako pomembno je telesno gibanje za razvoj in zdravje mladega človeka. Hkrati pa vemo, da zaradi današnjega načina življenja mnogo otrok preživi veliko časa v zaprtih prostorih in ob računalnikih. Zato je poročilo Pala Schmitta, ki naj bi spodbujalo države članice in tudi vse nas k ponovnemu razmisleku o vlogi športa v izobraževanju, zelo pomembno.
<P>
Rada bi opozorila na dva vidika, ki sta bežno omenjena tudi v tem poročilu. Najprej na pomen športne vzgoje za otroke s posebnimi potrebami. Prevladuje težnja, da jih v čim večjem številu integriramo v redne šole. Zaradi različnih potreb teh otrok in mladostnikov pa v rednih šolah ni vedno mogoče zagotavljati ustrezne opreme in obravnave. Po drugi strani pa prav ti otroci potrebujejo posebno pozornost in telesno aktivnost, saj na primer gibalno ovirani otroci veliko časa preživijo v sedečem položaju in potrebujejo zato še več možnosti za gibanje. Zato bi morali pri vključevanju otrok v redne šole zagotavljati ustrezne pogoje tudi za njim prilagojeno telesno aktivnost.
<P>
Drugi vidik, na katerega bi želela opozoriti, pa je vloga športnih klubov oziroma vpliv športnih trenerjev na razvoj mladega človeka. Niso pomembni zgolj športni dosežki, ampak tudi zdravje in vzgojno delo z mladimi, kateremu bi morali trenerji v klubih nameniti prav tako veliko pozornosti. Starši namreč želijo zaupati svoje otroke nekomu, ki si ne bo prizadeval zgolj za čim bolj športni dosežek, ampak bo prevzel tudi skrb za njihovo zdravje ter bo hkrati vzgojitelj, zgledna oseba na vseh področjih. Le tako lahko govorimo o pozitivni vlogi športa v življenju mladega človeka.
<SPEAKER ID="079" NAME="Christa Prets" AFFILIATION="PSE">
(DE) Gospa predsednica, seveda smo imeli evropsko leto izobraževanja s športom, pri čemer menim, da se lahko in moramo vrniti k več sklepom iz tega leta, ki so nam prinesli spoznanja. Sprejeli smo že nekaj resolucij o različnih zadevah. Na dnevnem redu je še veliko zadev, vključno s poročilom gospoda Schmitta, pri čemer menim, da moramo predložiti še veliko gradiva, da predstavimo in potrdimo vse, o čemer zdaj razpravljamo; to je, kako pomemben je šport ter kaj moramo prevzeti in se naučiti od njega. Vendar se v športu ne dogaja dovolj, s tem mislim, da se ne dogaja dovolj za šport.
<P>
Ljudje se bolj zavedajo zdravja, vendar se debelost in sladkorna bolezen pojavljata vse pogosteje, zlasti pri otrocih. Veliko govorimo o usposabljanju učiteljev, pri čemer menim, da moramo začeti z osnovno šolo. V osnovnih šolah ni specializiranih učiteljev telesne vzgoje, vsaj tako je v Avstriji, zato splošno usposobljeni učitelji poučujejo tudi telesno vzgojo. Tudi tukaj so potrebni specializirani učitelji, da lahko začnemo čim bolj zgodaj.
<P>
Menim, da je zelo pomembno sodelovanje med zvezami, šolami in javnimi organi. Zveze naredijo veliko v smislu izobraževanja in usposabljanja otrok, pri čemer prejmejo veliko premalo podpore. Vse se srečujejo s pomanjkanjem denarja, medtem ko so njihove storitve dejansko neprecenljive. Ponosna sem na projekt, ki se zdaj izvaja v Avstriji, s katerim so v šole prišle športne organizacije ter povečale ponudbo telesne vzgoje v sodelovanju z učitelji in šolskimi organizacijami vsake dežele. Pri tem se osredotočajo zlasti na sposobnosti in zmožnosti otrok.
<P>
Verjamem, da je zelo pomembno vključiti starše. Vsega ne moremo in ne smemo prepustiti javnim organom; namesto tega moramo ljudem pojasniti tudi, da sta za otroke pomembni prehrana in telesna dejavnost. Tudi tukaj je pomembno začeti pri starših.
<SPEAKER ID="080" NAME="Karin Resetarits" AFFILIATION="ALDE">
(DE) Gospa predsednica, gospodu Schmittu čestitam za samoiniciativno poročilo. Moje mnenje je v nasprotju z mnenjem gospoda Lundgrena. Žal pri šolskih zadevah Evropsko unijo omejujejo države članice, ker objektivna analiza težave kmalu razkrije, kako ključno je uskladiti pristop k različnim vidikom šolanja. Telesna vzgoja in usposabljanje za kreativno razmišljanje ali socialna vključenost sta del tega.
<P>
Poročilo gospoda Schmitta se osredotoča na telesno vzgojo. Medtem ko je v Združenih državah Amerike prostor na univerzah le za najbolj športu predane učence z odličnimi ocenami, je v Evropi prav nasprotno. Na višji stopnji izobraževanja kot so mladi, manj časa imajo za športno udejstvovanje.
<P>
Telesna vzgoja ima na področju šolanja skromen status. Šport je obravnavan le kot prostočasna dejavnost, kar je narobe. Šport omogoča ljudem, da premagajo miselne meje, pri čemer v Evropi potrebujemo prav to. Danes je poklicna pot veliko ljudi kljub šoli in ne zaradi nje povezana s športom. To je napaka v našem sistemu, na katero nas opozarja sedanje poročilo.
<P>
Na koncu bom spregovorila v imenu skupnosti, ki tukaj ne more spregovoriti sama. Mladi športniki iz turškega dela Cipra ne morejo sodelovati na mednarodnih tekmovanjih zaradi političnih razmer v svoji državi. Upajo, da bo Evropska unija odpravila njihovo osamitev. Več kot tri leta po pridružitvi Cipra Evropski uniji je treba obravnavati vsaj predlog resolucije, če se resolucija že ne izvaja.
<SPEAKER ID="081" NAME="Ewa Tomaszewska" AFFILIATION="UEN">
- (PL) Gospa predsednica, skrbimo za uravnotežen razvoj gospodarstva, vendar pogosto prezremo potrebo po uravnoteženem razvoju naših otrok, pri čemer ne gre le za njihov intelektualni razvoj, ampak tudi telesni.
<P>
Šolska leta so obdobje dinamične rasti otrok in mladih ter hitrega biološkega razvoja in dozorevanja. V tem obdobju sta za zdravje pomembna zlasti telesna vadba in krepitev različnih mišičnih skupin.
<P>
Mladi preživijo veliko časa pred televizijskimi ali računalniškimi zasloni. To morda pripomore k intelektualnemu razvoju, vendar negativno vpliva na telesni razvoj. Povzroča ukrivljenost hrbtenice. Temu se lahko izognemo z rednim športnim udejstvovanjem. Medtem pa šolski športni objekti pogosto niso dostopni po pouku, zato jih mladi ne morejo uporabljati. Podpiram poročilo.
<SPEAKER ID="082" NAME="Rolf Berend" AFFILIATION="PPE-DE">
(DE) Gospa predsednica, gospod komisar, gospe in gospodje, bela knjiga Komisije in odlično poročilo gospoda Schmitta poudarjata izobraževalno vlogo telesne vzgoje v šolah ter vlogo športa v socialni vključenosti in skrbi za dobro zdravje. Zavedanje o vseh vidikih tega v družbi mora biti zdaj večje.
<P>
Poleg tega, kar smo se naučili z evropskim letom izobraževanja s športom ter programi Vseživljenjsko učenje, Mladina in Državljani za Evropo, je zdaj čas, da oblikujemo pobude in zdaj čim bolj izkoristimo različne oblike telesne dejavnosti, ki vključujejo šport v šolah, klubih in zvezah ter spontano in priložnostno telesno dejavnost.
<P>
V obdobju, ko se zelo malo gibamo, je za nas šport veliko pomembnejši, kot je bil za naše starše in stare starše. V času, ko otroci raje igrajo računalniške igre, obstaja velika potreba po spodbujanju dejavnega in zdravega načina življenja za otroke in mlade. Žal obstaja veliko znakov, da v več šolah celo čas, ki je namenjen telesni vzgoji, pogosto ne ustreza dejanski realnosti, kar pomeni, da izvedba včasih ni skladna s pravnimi obveznostmi. V zvezi s tem se zdi, da je v veliko šolah nujno pregledati dejanske razmere.
<P>
Strinjam se tudi s pozivi poročevalca Komisiji, naj skupaj z nacionalnimi in evropskimi krovnimi organizacijami za šport oblikuje smernice v zvezi z uporabo pravil o državni pomoči za javne športne objekte, seveda ob popolnem upoštevanju načela subsidiarnosti. Jasno mora biti, kakšna vrsta državne pomoči je sprejemljiva in zakonita ter katere vidike je mogoče povezati med sabo, po možnosti vključno z okrepljenimi naložbami v telesno izobraževanje in ob upoštevanju financiranja, če je potrebno, iz evropskih sredstev v okviru strukturnih skladov, posodobitev in preskrbe šol.
<SPEAKER ID="083" NAME="Ryszard Czarnecki" AFFILIATION="UEN">
(PL) Gospa predsednica, osnutek resolucije podpiram v celoti in se zahvaljujem poročevalcu za zelo dobro oblikovano besedilo. Ni dvoma: v moji mladosti, pri čemer isto velja za večino od vas, sta šolska vzgoja v šolah in mladinski šport vplivala na veliko večji delež mladih. Zdaj je število ur športne vzgoje v šolah manjše. To dejansko vpliva na zdravje mladih, kot je dejala gospa Tomaszewska.
<P>
Športno udejstvovanje mora dobiti primeren ugled. To lahko storimo tudi z vključitvijo športa na področje uporabe evropskega sistema prenašanja kreditnih točk za šolanje in poklicno izobraževanje. Medsebojno priznavanje diplom in dovoljenj, ki podeljujejo pravico do zagotavljanja storitev v športnem sektorju v Evropski uniji, bo zagotovo pomagalo zagotoviti prosti pretok študentov, športnikov in zaposlenih v Evropi ter izboljšalo možnosti za ljudi v tem sektorju pri iskanju dobrih zaposlitev. Poudariti je treba tudi družbeni in kulturni vidik obstoja klubov in športnih združenj za lokalno prebivalstvo in nacionalne skupnosti.
<SPEAKER ID="084" NAME="Ovidiu Victor Ganţ" AFFILIATION="PPE-DE">
(RO) Gospa predsednica, gospod komisar, spoštovani kolegi, strinjam se s poročilom gospoda Pála Schmitta o vlogi športa v izobraževanju ter ga podpiram, ker nam ponovno ponuja možnost, da se dejavno vključimo v izboljševanje življenja sodržavljanov.
<P>
S podpiranjem telesne vzgoje in športa daje Evropski parlament jasno znamenje za bolj zdravo življenje in spodbujanje skupnih evropskih vrednot, ki smo jih podedovali od antične Grčije in Rima.
<P>
S konkretnimi dejanji, ki so pogosto pogojena s finančnimi vidiki, moramo dati več vsebine reku mens sana in corpore sano.
<P>
Zato pozivamo Komisijo, Svet in države članice, naj poiščejo ustrezne instrumente za večje naložbe na področju šolske infrastrukture in opreme.
<P>
Eden od zelo učinkovitih načinov za doseganje tega obstaja v evropskih skladih za prikrajšane regije, zlasti v novih državah članicah, ki jih je treba podpirati, da bo njihova zmogljivost črpanja večja.
<P>
Poleg tega mora Evropska unija sprožiti trajno medijsko kampanjo, zlasti v otroških in mladinskih televizijskih programih, da spodbudi otroke in mlade k športnemu udejstvovanju in tako zmanjša trend debelosti, kajenja in uporabe drog ter spodbuja vljudnost, skupinski duh, disciplino, solidarnost, strpnost in se bori proti diskriminaciji.
<P>
Veliko poslancev Evropskega parlamenta se je ukvarjalo s športom. Menim, da moramo vzpostaviti način za letno nagrajevanje najboljših pobud za spodbujanje telesne vzgoje in športa, na primer z nagrado.
<SPEAKER ID="085" NAME="Ivo Belet" AFFILIATION="PPE-DE">
(NL) Gospa predsednica, čestitam gospodu Schmittu za odlično poročilo in ponovno komisarju Figeľu za belo knjigo o športu. To jasno ponavljam, ker predstavlja zelo pomemben korak naprej, zlasti ob upoštevanju poglavja o športu v reformni pogodbi EU.
<P>
Gospe in gospodje, sodelovanje Evropske unije pri športu ni vsem vidno; vendar mora biti ne glede na naše želje nekaj vidikov športa obravnavanih z evropskega stališča.
<P>
Izbral sem enega od takšnih vidikov: prošnjo v poročilu gospoda Schmitta v zvezi z dodatno finančno podporo za športne klube, ki dejavno sodelujejo s šolami. To v celoti ustreza "politiki o odprtih športnih površinah", vključno s primeri poklicnih športnih klubov. Poleg tega, gospe in gospodje, je šport odličen instrument za povrnitev navdušenja nad šolo in izobraževanjem med socialno prikrajšanimi skupinami mladih. Menim, da si tudi ta vidik športa zasluži čim večjo podporo.
<P>
Poleg tega seveda obstaja težava debelosti. To je treba nujno obravnavati. Kot beremo v Schmittovem poročilu, se morajo s tem soočati vedno mlajši ljudje. V EU-27 ima zdaj čezmerno telesno težo eden od štirih otrok, vendar ne, ker bi jedel preveč ali nezdravo, ampak večinoma zaradi nezadostne telesne dejavnosti.
<P>
Zato poročilo poziva države članice in regije, naj športu namenijo najmanj tri ure na teden ter to vključijo v urnik osnovnih in srednjih šol. Poziv ni niti malo prehiter. Tega ne moremo predpisati na evropski ravni, pri čemer tega seveda tudi nočemo, vendar lahko označimo države članice in regije, ki tega ne izpolnjujejo, kot najslabše. Dejansko je to tudi gospodarska potreba, ker je, kot vemo, otroška debelost eden od vzrokov za bolezen srca in ožilja tudi pozneje v življenju.
<P>
Zato si zelo prizadevamo vložiti več časa in energije v šolske športne objekte.
<SPEAKER ID="086" NAME="Ján Figeľ">
komisar. - (SK) Vesel sem zaradi zelo spodbudnega ozračja med razpravo, ki potrjuje, da šport in telesna vzgoja zagotovo vplivata na zdravje, vendar tudi na nekatere vrednote mladih in naše družbe v celoti.
<P>
Menim, da se vsi strinjamo s praktičnimi utemeljitvami, ki so bile predložene v zvezi s preventivno vlogo telesne vzgoje. Ustrezno in pravočasno je za to nameniti več sredstev. Šport spodbuja tudi vrednote, kot so poštena igra, ekipni duh, disciplina, razumevanje pravil, sprejetje drugih in solidarnost. Zato je šport odličen instrument za socialno vključevanje ter vključevanje na lokalni ali evropski ravni, pri čemer to ne pomeni asimilacije ali absorpcije drugih skupin, ampak spodbujanje sodelovanja v okviru dogovorjenih pravil. Zato bo z več izobraževanja in športa v izobraževanju naš soobstoj boljši.
<P>
Kot vas meni veliko od vas, obstaja o tem soglasje. Vendar se zdaj ne smemo samo strinjati, ampak moramo biti tudi dejavni, da dosežemo več. Menim, da obstajajo dejavniki, ki kažejo nekaj zrelosti in pripravljenosti, pri čemer sem enega omenil na začetku. V programu vseživljenjskega učenja za obdobje 2008-2010 sta šport in telesna vzgoja prednostni nalogi pozivov k posameznim projektom v zvezi z mobilnostjo, sodelovanjem pri učnih načrtih in šolskim partnerstvom. To je vabilo ali nudenje prostora. Isto velja za strukturne sklade in posodobitev naših šol.
<P>
Bela knjiga je zelo izčrpen dokument. Omenjena vprašanja v 50 letih nikoli niso bila tako oblikovana, ker smo od jekla in premoga prešli k vprašanjem, ki se danes nagibajo bolj k družbi znanja. V tem okviru je šport zelo priljubljena in pomembna dejavnost, zaradi česar je današnji prispevek zelo pomemben in pravočasen. Vključuje 53 dejavnosti v naslednjem letu, pri čemer je njihova skupna značilnost večinoma izobraževanje s športom.
<P>
Končal bom s tem, da vključuje člen 149, ki se nanaša na izobraževanje in mladino, prvič tudi poglavje o športu. Menim, da bo med postopkom ratifikacije, ki se bo začel po podpisu pogodbe, podpora športu prikazana tudi v tej razsežnosti, pri čemer bo morda v nekaj letih s postopnimi razvojnimi dosežki EU zmožna oblikovati celo športni program, ki bo seveda temeljil na načelu subsidiarnosti, kot je določeno v pogodbi. To je pomemben del te razprave in odločitev, ki bodo morda sprejete kot del podobnih razprav. Ponovno se zahvaljujem gospodu Schmittu in vsem tistim, ki so prispevali k temu spodbudnemu poročilu, pri čemer se veselim nadaljnjega sodelovanja.
<SPEAKER ID="087" NAME="Predsednica">
Ta razprava je končana.
<P>
Glasovanje bo potekalo v torek, 13. novembra 2007.
<P>
Pisni izjavi (člen 142)
<SPEAKER ID="999" NAME="Zita Gurmai  " AFFILIATION="PSE">
v pisni obliki. - (HU) Šport je zdaj veliko več kot le prostočasna dejavnost: prepleta gospodarstvo in družbo v celoti. Šport je popolno orodje za izobraževanje: uči nas družbenega soobstoja ter tega, da lahko posameznik postane koristen član, če je vključen v katero koli skupino.
<P>
S športom dosežemo spoštovanje soigralcev, nasprotnikov in pravil ter solidarnost, ekipni duh in skupno disciplino. Njegova ključna vloga v svetu uživa splošno priznanje povsod, pri čemer je šport postal pomemben dejavnik pri širjenju pozitivnih vrednot in sporočil ter oblikovanju družbeno in okoljsko trajnostnih gospodarstev.
<P>
Več sedečih poklicev in avtomobilov ter manj telesne vadbe in večja poraba hrane in pijače z visoko energetsko vrednostjo povzročajo našim državljanom resne zdravstvene težave. Zato je treba zdaj ljudi že zgodaj prepričati, naj živijo bolj zdravo, pri čemer je telesna vadba ena od glavnih sestavin, ter jim, jasno, zagotoviti ustrezno infrastrukturo in možnosti za šport.
<P>
To zadeva veliko različnih panog in dejavnosti, ki temeljijo na institucijah, družbenih dejavnikih, splošni komunikaciji, širjenju storitev in politični odgovornosti. Da bi evropski državljani spremenili svoje navade v zvezi s telesno vadbo in zdravim življenjem, bo potrebno skupno prizadevanje javnih in zasebnih sektorjev, da se spremenijo načini razmišljanja, poveča ozaveščenost, oblikujejo posebne in praktične pobude ter razvije infrastruktura, pri čemer bodo imele posebno vlogo lokalne vlade.
<SPEAKER ID="088" NAME="Toomas Savi  " AFFILIATION="ALDE">
v pisni obliki. - Gospa predsednica, kot nekdanji metalec kopja in sedanji predsednik estonske smučarske zveze sem iskreno zadovoljen, da je Pál Schmitt sestavil poročilo o vlogi športa v izobraževanju. V Evropi je velika raznolikost med priljubljenimi športi v različnih državah članicah, od smučanja na Finskem do nogometa v Združenem kraljestvu, hokeja v Češki republiki in kolesarjenja na Nizozemskem.
<P>
Skupaj imamo veliko nadarjenih trenerjev, ki bi se lahko bolj vključili v strokovno izmenjavo za pospeševanje različnih športov v vsej Evropi ter učencem vseh starosti zagotovili bolj prilagodljive možnosti. Popolnoma podpiram odstavek 50 poročila, ki poziva Komisijo, naj spodbuja evropsko mobilnost učiteljev in trenerjev telesne vzgoje. Evropska unija je enotna v raznolikosti, pri čemer moramo preučiti široko strokovno znanje in izkušnje na področju športa.
<P>
Drugi zelo pomemben odstavek je odstavek 10, ki poziva države članice, naj uvedejo obvezno telesno vzgojo v osnovnih in srednjih šolah ter naj zagotovijo vsaj tri učne ure telesne vzgoje na teden, še bolje bi bilo eno uro na dan, kar spodbuja zdrav življenjski slog med evropsko mladino.
