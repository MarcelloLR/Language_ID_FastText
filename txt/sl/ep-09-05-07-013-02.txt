<CHAPTER ID="013-02">
2. Madagaskar
<SPEAKER ID="265" NAME="Predsednica">
Naslednja točka je razprava o šestih predlogih resolucij o Madagaskarju.
<SPEAKER ID="266" NAME="Mikel Irujo Amezaga" LANGUAGE="ES">
Gospa predsednica, kot je razvidno iz resolucije same, je po dveh mesecih nasilnih spopadov Andry Rajoelina, bivši župan glavnega mesta Madagaskarja, 17. marca letos izvršil državni udar; podpirala ga je vojska in samooklicana "Visoka oblast prehoda", kateri predseduje, državni zbor in senat pa je razpustil. Pritiski upornikov pa so demokratično izvoljenega predsednika prisilili, da je zapustil Madagaskar.
<P>
Vendar pa je februarja gospoda Rajoelino, ki je bil izvoljen za župana Antananariva decembra 2007, prejšnja vlada nasilno odstranila z oblasti. Treba je dodati, da so nezadovoljstvo prebivalstva zaostrili načrti bivše vlade, po katerih naj bi oddali milijon hektarjev zemlje na jugu države korejski družbi.
<P>
Seveda prav tako obsojamo državni udar in kakršen koli poskus prilastitve oblasti z nedemokratičnimi sredstvi. Verjamemo, da Varnostni svet Združenih narodov in mednarodne organizacije, katerih član je Madagaskar, ne priznavajo tega režima de facto in želimo si ponovno vzpostavitev ustavne ureditve. Tudi mi zahtevamo ponovno vzpostavitev pravnih in ustavnih sistemov v državi in pozivamo malgaške stranke, da popolnoma izpolnijo določbe ustave Madagaskarja, da bi prebrodili to krizo.
<P>
Prav tako pa menimo, da demokracija ne pomeni le sklica volitev in morali bi poročati o velikih nepravilnostih predhodne zakonite vlade Madagaskarja.
<P>
Kljub temu smo prepričani, da ko bo ustavni red ponovno vzpostavljen, mora temeljiti na ciljih in načelih, ki so že navedeni v uvodni izjavi K te resolucije, ki pravi: jasen časovni razpored za izvedbo svobodnih, poštenih in preglednih volitev; vključitev vseh političnih in družbenih interesnih skupin, vključno s predsednikom Marcom Ravalomanano in drugimi uglednimi osebami; tretjič, spodbujanje soglasja med malgaškimi strankami; četrtič, spoštovanje ustave Madagaskarja in končno upoštevanje ustreznih instrumentov Afriške unije in mednarodnih obveznosti Madagaskarja.
<P>
Jasno je, da se spet soočamo z razmerami, kjer se človekove pravice sistematično kršijo. Medtem ko se vodilni razredi Madagaskarja borijo za oblast preko državnih udarov in za pomembne, donosne poslovne pogodbe, 70 % prebivalcev preživi z manj kot enim dolarjem na dan. To in samo to moramo razrešiti. Upajmo, da bo Evropska unija v tej zadevi prevzela primerno vlogo.
<P>
Gospa predsednica, zdaj bom popolnoma spremenil temo in izkoristil dejstvo, da je na zadnjem zasedanju v tem obdobju prisoten komisar Orban, zato bi se mu rad osebno zahvalil za njegovo upravljanje Generalnega direktorata.
<SPEAKER ID="267" NAME="Bernd Posselt">
avtor. - (DE) Gospa predsednica, Bavarska in njene občine imajo številne stike povsod po svetu, prav tako Katoliška uviverza Eichstätt. Zato bi želel pozdraviti delegacijo županov iz te regije.
<P>
Madagaskar je država, s katero tesno in intenzivno sodelujemo. Z njo imamo veliko kulturnih, gospodarskih in znanstvenih stikov ter močno in spodbudno cerkveno prisotnost. Zato je še bolj obžalovanja vredno, da se v tej slikovito lepi in kulturno bogati državi dogajajo tako strašne zlorabe. Obstaja prava nevarnost, da bo Madagaskar s svojo pomembno strateško lokacijo postal zgrešena država, podobno kot druge v Afriki, na čelu katerih je Somalija.
<P>
Zato je treba čim prej ponovno vzpostaviti urejene in demokratične odnose. Zaradi tega sem zadovoljen, da smo se pred nekaj dnevi srečali s kontaktno skupino, da bi razpravljali o prvih konkretnih korakih. Ustvariti moramo primerno podlago za pripravo novih volitev pod vodstvom izgnanega demokratično izvoljenega predsednika, ki ga še vedno priznavamo kot edinega zakonitega voditelja države.
<P>
Treba je odpreti dialog, ki mora vključevati premiera, ki je trenutno v zaporu in ki mora biti nemudoma izpuščen. V polnem obsegu je treba nuditi ne le človekoljubno pomoč, temveč tudi ključno razvojno pomoč, posebej zdravstveno oskrbo.
<P>
Iz teh razlogov smo v Evropski uniji pozvani k sodelovanju v pogajanjih, ne le kot človekoljubni dejavnik in ne le kot gospodarski dejavnik, pač pa predvsem kot politični dejavnik, ki bo prinesel v regijo mir. Da bi to dosegli, računamo na sodelovanje Afriške unije, ki ima ponovno priložnost, da se počasi uveljavi kot dejavnik v demokratični stabilizaciji - stabilizacija je dejansko lahko tudi nedemokratična - kar bomo intenzivno podpirali s sredstvi, ki jih imamo na razpolago.
<P>
(Aplavz)
<SPEAKER ID="268" NAME="Erik Meijer" LANGUAGE="NL">
Gospa predsednica, na Madagaskarju je prejšnji predsednik bil prisiljen odstopiti zaradi protestov javnosti. Sklenil je sporazume s tujimi podjetji, ki so njegovi vladi prinesli kratkoročne prihodke, za ljudstvo pa so bili uničujoči. Zaradi tega je njegov položaj postal nevzdržen.
<P>
Potem je s pomočjo vojske vodja opozicije, ki je pred tem bil župan glavnega mesta, bil imenovan za začasnega predsednika, kljub temu, da je bil po zakonu premlad za imenovanje na ta položaj. Ta postopek, posebej posredovanja vojske, je bil predmet kritik. Afriška unija je to imenovala nezakonit udar in zavrača novo vlado.
<P>
Vendar mislim, da bi lahko potegnili paralelo med tem in nedavnimi dogodki v določeni evropski državi, Islandiji. Tudi v tej državi je vlada morala odstopiti zaradi javnih protestov. Potem je prevzela oblast manjšinska vlada s popolnoma drugačnimi političnimi prepričanji, toda tega nihče ni obravnaval kot udar. Od takrat so bile organizirane volitve in nova vlada si je zagotovila veliko večino. Takšen rezultat je možen tudi na Madagaskarju, če bodo volitve organizirane v bližnji prihodnosti.
<SPEAKER ID="269" NAME="Glyn Ford">
avtor. - Gospa predsednica, govorim v imenu Skupine socialdemokratov in kot poročevalec v senci stranke Evropskih socialdemokratov za Sporazum o gospodarskem partnerstvu (EPA) s skupino južnoafriških držav, ki vključuje Madagaskar. Aprila smo z veliko večino odobrili ta Sporazum o gospodarskem partnerstvu z zadržki glede razmer v Zimbabveju. Če bi o EPA razpravljali danes, bi morali izraziti zadržke glede Madagaskarja.
<P>
Še pred 15 leti se je zdelo, da ima Madagaskar potencial, da bi bil zelo drugačen. Spomnim se obiska iz leta 1993 takrat novoizvoljenega predsednika Alberta Zafyja. Seveda pa je bil leta 1996 že obtožen zaradi korupcije in zlorabe oblasti. Od takrat Madagaskar trpi zaradi nestabilnih vlad in njihovih groženj odcepa in obtožb, ki odražajo grobo politiko.
<P>
Zdaj imamo položaj - vojaški državni udar - ki ga je deloma sprožil načrt prejšnje vlade, da odda v najem milijon akrov zemlje na jugu države korejski družbi z namenom intenzivnega kmetijstva, medtem ko velika večina prebivalcev preživi z manj kot evrom na dan. Ta neustavna sprememba vlade je resno nazadovanje demokratizacije.
<P>
Pozdravljamo dejstvo, da so ZN pozvali k skoraj 36 milijonom dolarjev vredni človekoljubni pomoči v pričakovanju pomanjkanja hrane, ki se bo pojavilo konec tega leta zaradi trenutnih političnih dogodkov na Madagaskarju, vendar ostro obsojamo državni udar in vsak poskus prevzema oblasti na podlagi nedemokratičnih sredstev. Pozivamo k takojšnji ponovni vzpostavitvi zakonitega in ustavnega reda v državi in od vseh malgaških strank zahtevamo, da popolnoma spoštujejo določbe ustave. Želimo, da se prekliče razpust državnega zbora in senata in pozivamo k spoštovanju mandatov in imunitete poslancev.
<P>
Vendar se bo to zgodilo le, če bo mednarodna skupnost lahko sodelovala pri okrepitvi prizadevanja in izvajanju pritiska za prekinitev političnega nasilja in politične brezizhodnosti v tej državi.
<SPEAKER ID="270" NAME="Thierry Cornillet" LANGUAGE="FR">
Gospa predsednica, ne moremo biti tiho glede razmer na Madagaskarju in ne bomo edini, ki jih bomo obsodili. Afriška unija, Južnoafriška razvojna skupnost, Mednarodna organizacija francosko govorečih držav, Evropska unija, ki nastopa preko Komisije, Združene države Amerike in veliko število držav, vključno z mojo državo, Norveško - če govorim o državah z evropske celine - so obsodile državni udar - kajti natanko to se je zgodilo - ki je bil izveden na Madagaskarju.
<P>
Ne moremo molčati in pozivamo k vrnitvi ustavnega reda. Preprosto zahtevamo pristop "nazaj k osnovam" poleg, če je to potrebno, arbitraže malgaških ljudi na podlagi posvetovanja v obliki predsedniških volitev ali referenduma. Odgovornost zborov in politikov Madagaskarja je, da se odločijo za najučinkovitejšo obliko posvetovanja.
<P>
S tem predlogom skupne resolucije pozivamo k temu, da dodamo svoj glas h glasu mednarodne skupnosti, da bi tistim, ki so oblast prevzeli na popolnoma nedemokratičen način, v obliki državnega udara - naj bo še tako prikrit - pokazali, da je treba ponovno vzpostaviti ustavni red Madagaskarja kot enega izmed jamstev prihodnjega razvoja tega velikega otoka v Indijskem oceanu.
<SPEAKER ID="271" NAME="Ewa Tomaszewska" LANGUAGE="PL">
Gospa predsednica, politična kriza na Madagaskarju je pripeljala v neustavno spremembo vlade. Spremljali so jo nemiri, v katerih je več kot 130 ljudi izgubilo življenje.
<P>
Madagaskar je bil do leta 1960 pod francosko oblastjo. Potrebuje človekoljubno pomoč, posebej pomoč v obliki hrane, in ta pomoč je Madagaskarju bila dana. Oblasti in volitve, ki so bile organizirane, je podpirala vojska. Predsednik Ravalomanana je izgubil podporo in 17. marca 2009 odstopil. Oblast je prevzel Rajoelina, katerega je nastavila vojska.
<P>
Evropska unija nove vlade ne podpira zaradi nedemokratičnega načina, na katerega je prišlo do spremembe. Afriška unija je Madagaskar izločila iz članstva in je kritična glede odstranitve Ravalomanana s silo. Zagrozila, je, da bo uvedla sankcije, če v roku šestih mesecev ne bo ponovno vzpostavljen ustavni red.
<P>
Pozivamo k ponovni vzpostavitvi ustavnega reda na Madagaskarju. Mednarodno skupnost pozivamo, da podpre prizadevanja za povrnitev pravne osnove za delovanje te države. Mislim, da je treba volilni postopek tesno spremljati, opazovati ga morajo predstavniki mednarodnih organizacij, med drugim poslanci Parlamenta.
<SPEAKER ID="272" NAME="Lidia Joanna Geringer de Oedenberg" LANGUAGE="PL">
Gospa predsednica, v prvih tednih v marcu smo bili priča dramatičnemu državnemu udaru na Madagaskarju. Rivalstvo, ki je med odstavljenim predsednikom in vodjem opozicije obstajalo že vrsto let, je otok pripeljalo na rob državljanske vojne. 13. marca 2009, dan po tem, ko je predsedniško palačo zasedla vojska, se je Andry Rajoelina razglasil za vodjo države. Malgaško Vrhovno sodišče je izjavilo, da bivši župan Antananariva zaseda položaj v skladu z ustavo. Glede tega so se porajali dvomi, vsaj zaradi tega, ker določba v sistemskem statutu pravi, da mora biti predsednik star vsaj 40 let, novi predsednik pa je le 34.
<P>
Prevzem oblasti in odločba Vrhovnega sodišča sta sprožili vsesplošne polemike. Slavnostno zaprisego je bojkotirala večina tujih diplomatov in Afriška unija je Madagaskarju odpovedala članstvo. Politična kriza je povzročila vsesplošno zmedo in destabilizacijo v državi, kjer mora večina ljudi že več let preživeti z enim dolarjem na dan in ima omejen dostop do hrane in vode, osnovnih zdravstvenih storitev in izobrazbe. Na Madagaskarju sem živela 6 let in ker dobro poznam tamkajšnje probleme, zelo močno podpiram poziv ZN k nujni človekoljubni pomoči za ljudi na Madagaskarju.
<P>
Evropski parlament bi moral strogo obsoditi državni udar in vsak poskus prevzema oblasti, ki krši demokratična načela. Evropska unija bi morala pozvati k obnovi dela obeh domov parlamenta, ki ju je nov režim razpustil. Prav tako bi morali podpreti prizadevanja posebnega odposlanca Afriške unije in predstavnikov ZN v njihovih pogovorih s predstavniki lokalnih političnih strank in vseh zainteresiranih skupin, da bi dosegli takojšnjo vzpostavitev ustavnega reda v državi, mednarodna skupnost pa bi morala zavestno povečati svoja prizadevanja za preskrbo s človekoljubno pomočjo za otoške prebivalce, ki živijo na robu revščine.
<SPEAKER ID="273" NAME="Marios Matsakis">
v imenu skupine ALDE. - Gospa predsednica, Madagaskar, ki je bivša francoska kolonija, trpi zaradi žalostnih - a ne neobičajnih - pokolonialnih nemirov v političnem življenju, zaradi katerih posledično trpijo ljudje.
<P>
Mnoge druge kolonije evropskih držav so trpele - ali še zmeraj trpijo - iz istih razlogov. Obstajajo številni primeri. Eden izmed njih je moja država, Ciper. Potem ko je deloma postal leta 1960 neodvisen, so britanski diplomatski jastrebi leta 1963 uspeli zmanipulirati boj med skupnostma, katerega končna posledica je bila razmejitev otoka na pol leta 1974.
<P>
Ta razmejitev je aktualna še danes, saj je takšno stanje za Veliki Britanijo ugodno. Razdeljen Ciper se ne more uspešno znebiti preostalih dveh britanskih kolonialnih področij Akrotiri in Dhekelia, ki ju Velika Britanija uporablja v vojaške namene in ki ju je britanska vlada sramotno uspela obdržati zunaj EU, tako da pravnega reda ni mogoče uporabljati za tisoče državljanov Cipra - zdaj državljanov EU - ki tam živijo.
<SPEAKER ID="274" NAME="Leonard Orban">
član Komisije. - Gospa predsednica, najprej bi želel poudariti veliko skrb Komisije spričo sedanjih nestanovitnih razmer na Madagaskarju. Prav tako bi rad poudaril neprekinjeno zavezo Komisije do malgaških ljudi.
<P>
Razmere v državi po 17. marcu, ko je bil s silo odstavljen predsednik Ravalomanan, si zaslužijo in zahtevajo polno pozornost in, podobno kot Evropski parlament tudi Komisija pozorno spremlja dogodke.
<P>
Komisija je popolnoma podprla izjavo češkega predsedstva, ki je bila 20. marca izdana v imenu Evropske unije in ki obsoja prenos oblasti ter poziva malgaške stranke, naj popolnoma spoštujejo določbe ustave Madagaskarja.
<P>
Komisija meni, da je prišlo do sramotne kršitve bistvenih elementov Sporazuma iz Cotonouja in da je to posebno nujen primer v skladu s pomenom člena 96 tega sporazuma. Komisija je zato uvedla postopek, ki Svetu predlaga, naj začne posvetovanja z vladajočimi oblastmi, da bi preučila možne rešitve krize, katerih namen je ponovna vzpostavitev ustavnega reda.
<P>
Komisija bo še naprej uporabljala vsa sredstva dialoga, ki jih ima na razpolago, da bi našla celovito rešitev za trenutno krizo. V ta namen povečuje politični dialog na osnovi člena 8 Sporazuma iz Cotonouja z vsemi zainteresiranimi stranmi na Madagaskarju.
<P>
Prav tako sodeluje v osrednjih mednarodnih prizadevanjih v okviru mednarodne kontaktne skupine, ki jo je nedavno ustanovila Afriška unija. Na tej stopnji je prevladujoče mnenje, da se ustrezne malgaške politične zainteresirane strani strinjajo s časovnim načrtom pogajanj za povrnitev ustavnega reda in razpisom volitev.
<SPEAKER ID="275" NAME="Predsednik">
Razprava je zaključena.
<P>
Glasovanje bo potekalo na koncu razprave.
