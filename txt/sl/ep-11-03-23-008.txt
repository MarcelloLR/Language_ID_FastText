<CHAPTER ID="008">
Sestava parlamenta
<SPEAKER ID="022" NAME="Predsednik">
Skupina naprednega zavezništva socialistov in demokratov v Evropskem parlamentu me je obvestila, da od danes gospod Severin ni več član skupine. Tokrat je to uradno obvestilo. V skladu s členom 211(3) je Odbor za ustavne zadeve predlagal naslednjo razlago člena 128 z naslovom "Postopek pred Sodiščem Evropske unije". Celotna razlaga vam je na razpolago za pregled. Zgornja razlaga se šteje za sprejeto, če do otvoritve seje v četrtek 24. marca 2011 ne bo vložen noben ugovor. Tako imate do jutri do 9.00 ure čas, da vložite ugovor na to razlago. Dolga je, zato je ne bom prebral. Vseeno pa imate vsi dostop do te razlage.
<P>
Rad bi vas tudi uradno obvestil, da je gospod Thaler z 21. marcem 2011 odstopil z mesta poslanca v Parlamentu. V skladu s členom 4(1) in (3) se je Parlament seznanil z odstopom in potrdil sprostitev sedeža z dnem, ki sem ga ravnokar navedel. Gospa Soullie je s 24. marcem 2011 odstopila z mesta poslanke v Parlamentu. V skladu s členom 4(1) in (3) se je Parlament seznanil z odstopom in potrdil sprostitev sedeža z dnem, ki sem ga ravnokar navedel. Poleg tega so me pristojni francoski organi obvestili, da bo gospo Soullie s 24. marcem 2011 zamenjal gospod Hortefeux. Če prav vem, je gospod Hortefeux danes z nami. Ste v dvorani, gospod Hortefeux? Ne vidimo ga. Ni ga tu.
<P>
V skladu s členom 3(2) se bo gospod Hortefeux, dokler se ne preveri veljavnosti njegovega mandata ali se ne odloči o morebitnem sporu, polnopravno udeležuje sej Parlamenta in njegovih organov pod pogojem, da je predhodno podal pisno izjavo, da ne opravlja funkcije, ki ni združljiva s funkcijo poslanca Evropskega parlamenta. Zdaj bi gospod Cohn-Bendit rad nekaj povedal.
<SPEAKER ID="023" NAME="Daniel Cohn-Bendit" AFFILIATION="Verts/ALE">
(FR) Gospod predsednik, prav tako dobro kot jaz veste, da se možnost, da bi gospod Hortefeux postal poslanec tega parlamenta, pravno izpodbija. Vseeno sem nekoliko razočaran, da francoska vlada ne čaka na to, da bi ta status preverili. Ker gospod Hortefeux ni pokazal svojega sprejemanja in se ni udeležil uvodnega zasedanja v Strasbourgu, ne more zamenjati poslanke, ki jo želi zamenjati.
<P>
Zato pozivam skupino Evropske ljudske stranke (Krščanskih demokratov), ki trdi, da je tako pravno dosledna, naj počaka na pravno odločitev o tem, ali lahko gospod Hortefeux sedi v tej dvorani ali ne. V nasprotnem primeru je to pravna sramota. Kot da bi jo sami pripravili.
<SPEAKER ID="024" NAME="Jean-Pierre Audy" AFFILIATION="PPE">
(FR) Gospod predsednik, to ni prvič, da naš kolega poslanec gospod Cohn-Bendit, ki je predsednika vlade imenoval diktator po vzoru Huga Chaveza, ne spoštuje demokracije. Brice Hortefeux je bil junija 2009 izvoljen za poslanca Evropskega parlamenta. To je nesporno. Takrat je bil imenovan za ministra za notranje zadeve. Francoska zakonodaja določa, da lahko izvoljeni predstavnik Evropskega parlamenta, ki se pridruži vladi, ponovno pridobi svoj sedež, ko vlado zapusti. To je natančno...
<P>
(Medklic gospoda Cohn-Bendita: "Ni imel sedeža - v tem je težava, gospod Audy.")
<P>
Brice Hortefeux je bil izvoljen za poslanca Evropskega parlamenta. Ali to sprejemate?
<P>
Končal bom, gospod predsednik. V skladu s Pogodbami in zakonodajo je nesporno, da države članice same odločajo o imenovanju svojih poslancev Evropskega parlamenta. Brice Hortefeux je bil izvoljen in francoski organi so zakonito predlagali, da zasede sedež v Parlamentu. Vaša izjava je nesprejemljiva.
<SPEAKER ID="025" NAME="Joseph Daul" AFFILIATION="PPE">
(FR) Gospod predsednik, gospodu Cohn-Benditu bi rad samo povedal, da je treba za izpodbijanje zasedanja sedeža najprej vložiti uradni predlog. Če ni predloga, Odbor za pravne zadeve ne more razčleniti položaja.
<P>
Preden se vmešate na tak način, najprej raje razmislite. To je vse.
<P>
(Medklic gospoda Cohn-Bendita: "Da, toda morda ni imel sedeža.")
<P>
Zahtevate, naj spoštujem zakonodajo. Vedno sem jo spoštoval. Prepustimo zdaj Odboru za pravne zadeve, da poda svojo razsodbo. Razsodbe ne more podati brez predloga. Če predlog ni zakonit, nam bo Odbor za pravne zadeve to povedal. Naj ponovim: najprej razmislimo in nato ukrepajmo.
<SPEAKER ID="026" NAME="Sylvie Goulard" AFFILIATION="ALDE">
(FR) Gospod predsednik, povsem se strinjam s tem, da je treba počakati na izide pravne analize. Rada bi dejala samo to: v naši državi opažamo, kako narašča ekstremizem, in to nedvomno zato, ker en del političnega razreda meni, da lahko prosto razpolaga z mandati in položaji. Od Francije pričakujemo malo več, zlasti glede na Parlament, ki ima sedež v Strasbourgu.
<SPEAKER ID="027" NAME="Predsednik">
Rad bi se vrnil k besedam, ki sem jih prebral malo prej. Dokler se ne preveri veljavnosti njegovega mandata ali se ne odloči o morebitnem sporu, je gospod Hortefeux poslanec Evropskega parlamenta in ravna v skladu s pravili, ki veljajo za poslance Evropskega parlamenta. Zadeva je predmet preverjanja.
