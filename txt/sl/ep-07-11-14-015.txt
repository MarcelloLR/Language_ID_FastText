<CHAPTER ID="015">
Četrtletni statistični podatki glede prostih delovnih mest v Skupnosti (razprava)
<SPEAKER ID="420" NAME="Predsednik">
Naslednja točka je poročilo gospoda Alexandruja Athanasiuja v imenu odbora za zaposlovanje in socialne zadeve o predlogu uredbe Evropskega parlamenta in Sveta o četrtletnih statističnih podatkih glede prostih delovnih mest v Skupnosti - C6-0090/2007 -.
<SPEAKER ID="421" NAME="Joe Borg">
komisar. - Gospod predsednik, cilj te uredbe je vzpostaviti pravni okvir za zbiranje četrtletnih statističnih podatkov glede prostih delovnih mest. Četrtletne podatke glede prostih delovnih mest, razčlenjene po gospodarskih dejavnosti, potrebujeta Komisija in Evropska centralna banka za gospodarske in monetarne politike. Omogočajo spremljanje kratkoročnih trendov na trgu dela in pomagajo pri oceni poslovnega cikla. Zaradi njihove pomembnosti so bili ti podatki vključeni v sklop glavnih evropskih ekonomskih kazalnikov, kot so določeni v sporočilu Komisije Evropskemu parlamentu in Svetu o statistiki za euroobmočje iz leta 2002. Četrtletni podatki glede prostih delovnih mest so edini od teh kazalnikov, za katere še ni bila oblikovana pravna podlaga. Predlagani zakonodajni akt bo zagotovil orodje za zagotovitev usklajenega sklopa pravočasnih podatkov glede prostih delovnih mest v vseh državah članicah.
<P>
Kot razumem, je o mnogih vprašanjih, obravnavanih v zakonodajnem aktu, ki ga je predlagala Komisija, potekala razprava in uvedene so bile nekatere spremembe. Predlogi sprememb iz poročila Parlamenta vključujejo spremembe, ki jih je predstavil Svet, besedilo, ki vam je danes predlagano za sprejetje, pa odseva kompromis med tremi vključenimi institucijami - Evropsko komisijo, Svetom in Evropskim parlamentom. Prav tako se te tri institucije strinjajo, da mora čim prej začeti veljati zakonodaja. To omogoča sprejetje uredbe na prvi obravnavi. Hvaležen sem poročevalcu gospodu Athanasiuju za njegovo sodelovanje in razumevanje tega vprašanja.
<SPEAKER ID="422" NAME="Alexandru Athanasiu  " AFFILIATION="PSE">
poročevalec. - (FR) Gospod predsednik, predstavniki Sveta in Komisije, gospe in gospodje, najprej se zahvaljujem mojim kolegom, ki so mi zaupali to poročilo, in poročevalcu v senci za sodelovanje.
<P>
V družbi, v kateri živimo, je zbiranje podatkov očitno postalo bistveno orodje analize. Podatki glede prostih delovnih mest se uporabljajo za ocenjevanje stanja gospodarstva ter za določanje in oblikovanje nekaterih politik. Zdaj statistični podatki glede prostih delovnih mest neposredno vplivajo na finančne trge. Bonitetne agencije te podatke potrebujejo za dajanje nasvetov.
<P>
Gospod predsednik, statistični podatki so zahtevno področje. Navedel bom znan komentar G.O. Ashleyja: "Tako kot druge prikrite tehnike napovedovanja tudi statistika namerno uporablja zasebni jezik za prikrivanje svojih metod nepoznavalcem." Pri pripravi tega besedila v odboru za zaposlovanje in socialne zadeve smo si s kolegi prizadevali izpostaviti tri vidike.
<P>
Prvič, politični vidik uredbe: znova poudariti, celo v okviru tega statističnega orodja, koncept prostega pretoka za evropske državljane ter brezpogojni, neomejen in neoviran dostop do zaposlitve. Nato še socialni vidik: vsem Evropejcem olajšati iskanje ustrezne zaposlitve ter dostop do informacij o prostih delovnih mestih v Evropski uniji. Tretjič, tehnični vidik kakovosti podatkov, za kar se moramo zahvaliti Komisiji in Svetu. Govorimo o sistemu, ki je zagotovil uskladitev postopkov in učinkovito posodobitev ureditev za zbiranje statističnih podatkov, povedano drugače, gre za izboljšan pristop za pridobivanje natančnih podatkov.
<P>
Gospod predsednik, gospe in gospodje, kot veste, smo imeli pred tem le neformalen sporazum, tj. prostovoljni okvir za zbiranje statističnih podatkov. Medtem ko je analiza pravilna le, če je zbiranje teh podatkov obvezno in dosledno. Zato je uredba boljša pravna podlaga kot direktiva, ker so določbe uredbe za razliko od določb direktive enake v celotni Uniji: držav članice jih ne smejo uporabljati nepopolno ali selektivno ter ne morejo izbirati, kako želijo doseči zastavljene cilje.
<P>
En od ciljev lizbonske strategije je povečati število ljudi na trgu dela, pri čemer je treba hkrati ustvariti več delovnih mest, zato je potreben najboljši sistem informacij glede ponudbe delovne sile in povpraševanja po njej. Kakovostne informacije lahko zagotovijo uspeh, pri čemer vemo, da informacije danes predstavljajo moč. To velja za gospodarstvo in druga področja, zato je bilo treba razviti in objaviti strukturni kazalnik prostih delovnih mest kot merilo obremenitve trga dela in pomanjkanja strokovne usposobljenosti.
<P>
Komisija in Evropska centralna banka prav tako potrebujeta četrtletne podatke glede delovnih mest za spremljanje nihanja števila prostih delovnih mest v posameznih gospodarskih sektorjih. Podatki glede prostih delovnih mest so del sklopa glavnih evropskih ekonomskih kazalnikov, pri čemer so potrebni za oceno pogojev, ki prevladujejo na trgu dela v EU in na euroobmočju, v okviru akcijskega načrta za ekonomsko in monetarno unijo (EMU).
<P>
Gospod predsednik, zaključil bom z besedami Abbéja Pierreja, ki je rekel, da veliko politikov revščino pozna le prek statističnih podatkov, pri čemer še nihče do zdaj ni jokal zaradi statističnih podatkov. Zavedati se moramo, da potrebujemo tehnično učinkovitejši mehanizem za zbiranje vseh potrebnih statističnih podatkov. Kot politiki moramo ljudem zagotoviti, da bodo lažje našli ustrezno zaposlitev. Ti statistični podatki nam bodo omogočili, da jim olajšamo njihova prizadevanja.
<SPEAKER ID="423" NAME="José Albino Silva Peneda">
v imenu skupine PPE-DE. - (PT) Gospod predsednik, komisar, gospe in gospodje, najprej se zahvaljujem poročevalcu, gospodu Athanasiuju, s katerim sem se v zadnjih mesecih večkrat sestal in ki zdaj predstavlja rezultate odličnega dela.
<P>
Spremljal sem vsebino poročila, o katerem danes razpravljamo, ter pogajanja s Komisijo in Svetom od junija letos, pri čemer lahko zdaj v imenu skupine PPE-DE povem, da je bilo doseženo zelo kakovostno in trdno kompromisno besedilo. Če bo Parlament sprejel predloge sprememb k predlogu Komisije na tem plenarnem zasedanju, kar upam, da bo, bo Svet, kot je že povedal, prav tako sprejel enak spremenjen predlog uredbe.
<P>
Menim, da bo to poročilo uporabno orodje za prepoznavanje regij in sektorjev EU, v katerih primanjkuje delavcev, ter s tem za spodbujanje solventnosti in boljšega upravljanja usposabljanja. Opozoril bom tudi na pomemben vidik: vsebina poročila ne bo prispevala k večji birokratski obremenitvi in nedoslednosti zakonodaje, saj v sedanji obliki onemogoča podvajanje pobud in vključitev že obstoječih orodij.
<P>
Poročilo je tudi dober kompromis med potrebo po zagotavljanju informacij za namene statistike ter potrebo po zagotavljanju, da podjetja, zlasti mala in srednje velika, niso preobremenjena z nepotrebnimi birokratskimi postopki.
<P>
Zato menim, da izpolnjuje vse pogoje za sprejetje na prvi obravnavi, pri čemer je to odločitev, ki jo priporočam temu parlamentu.
<SPEAKER ID="424" NAME="Proinsias De Rossa">
v imenu skupine PSE. - Gospod predsednik, glede na to, da imam danes cele štiri minute, kar je 400 % več kot običajno, moram paziti, da ne bom postal preveč zgovoren. Torej bom kar začel.
<P>
Kljub izjemno tehnični naravi te predlagane uredbe, ne smemo podcenjevati njene vrednosti za Evropo in države članice. Ponovna oživitev programa lizbonske strategije za več in boljša delovna mesta v letu 2005 sproža potrebo po natančnih in primerljivih statističnih podatkih glede prostih delovnih mest v Evropi po regijah in gospodarskih dejavnostih. Za načrtovanje glede na potrebe trga dela in tistih, ki vstopajo na trg dela, so bistveni.
<P>
Pozdravljam dejstvo, da se v tem primeru pogajamo o uredbi in ne direktivi, ker bo to pospešilo njeno izvajanje, ko bo enkrat sprejeta. Seveda se bo tako neposredno in enotno uporabljala v vseh državah članicah, zato v državah članicah ne bo prihajalo do različnih opredelitev ali razlag. Na primer ni potrebe po njenem prenosu v nacionalno zakonodajo, s čimer ne pride do zamud, ki jih prenos lahko povzroči.
<P>
To je odličen primer, ki kaže, kako lahko EU doda vrednost delu držav članic, ki je same ali celo s skupnim delom ne bi mogle doseči. Kljub temu je trajalo dve leti, da je ta del zakonodaje dosegel to stopnjo, zato upam, da lahko zdaj dokončno izoblikujemo sporazum s Svetom in da bo potrjen na prvi obravnavi.
<P>
Vem, da na Irskem ne zbiramo podatkov glede prostih delovnih mest, vendar se Centralni statistični urad pripravlja na delo. Centralni statistični urad je zelo cenjen in upa se, da bo Irska lahko v približno enem letu v tem sistemu polno sodelovala.
<P>
Pozdravljam tudi predlog o vključitvi osebnih storitev, prostih delovnih mestih na kmetijah itd., delodajalce z manj kot 10 zaposlenimi in naravo pogodbe o zaposlitvi. Mislim, da je to pomembno zlasti glede na vedno večjo skrb zaradi izkoriščanja v zvezi z zaposlovanjem in strahov nekaterih, ki izhajajo iz prehoda na prožno varnost.
<P>
Upam, da se lahko doseže dogovor in da lahko nadaljujemo z delom vzpostavljanja skupnih statističnih podatkov v Evropski uniji.
<SPEAKER ID="425" NAME="Marian Harkin">
v imenu skupine ALDE. - Gospod predsednik, najprej bi rada čestitala poročevalcu za odlično delo v zvezi s tem predlogom uredbe o zbiranju četrtletnih statističnih podatkih glede prostih delovnih mestih Skupnosti.
<P>
Prvič, visokokakovostni, posodobljeni in ustrezni statistični podatki podpirajo dobre politične odločitve. To zlasti velja na ravni EU, kjer imamo opravka s 27 različnimi državami, ki v zvezi s tem poskušajo doseči lizbonske cilje. Vsaka pomoč ali podpora državam članicam pri doseganju teh ciljev - ustvariti več delovnih mest in boljša delovna mesta - bo po mojem mnenju vredna truda.
<P>
V celoti podpiram zamisel, da kljub temu, da v skladu s to uredbo zahtevane informacije lahko zberejo države članice same, še vedno potrebujemo Komisijo za usklajevanje statističnih podatkov, da se zagotovi njihova primerljivost. In v tem smislu sem zadovoljna, da potrebujemo uredbo in ne direktivo ter da je predlagana uredba minimalno, kar se zahteva za dosego želenih ciljev, in tega ne presega.
<P>
Mislim, da mi v zvezi s tem resnično ni treba nič dodajati, moram pa povedati, da me zlasti veseli, da Komisijo pozivamo, da posreduje podatke o storitvah osebne nege, dejavnostih v domovih in o dejavnostih socialnega varstva brez nastanitve. Ta informacija je izredno pomembna zaradi vedno večjega števila potrebne oskrbe v EU. Staranje prebivalstva je glavni demografski izziv in skrb za druge je pomemben element soočanja s tem izzivom. Tisti, ki imamo srečo, da bomo dolgo živeli, bomo zelo verjetno potrebovali neke vrste nego in to je gotovo rastoči trg možnosti za zaposlitev v EU. Čeprav je v večini primerov nega neplačana in v veliki meri bo tako tudi ostalo, se bodo možnosti za zaposlitev na tem področju povečale. Zato potrebujemo zanesljive, kakovostne statistične podatke, da se pripravimo na vidik demografskega izziva, ki je povezan z nego.
<P>
Na koncu naj v splošnem ali globalnem kontekstu ponovim, kar sem že povedala: visokokakovostne, ustrezne, pravočasne in skladne informacije so izredno koristno orodje pri oblikovanju dobre politike, če seveda politiki te informacije, ki so nam posredovane, uporabljamo.
<SPEAKER ID="426" NAME="Ewa Tomaszewska">
v imenu skupine UEN. - (PL) Gospod predsednik, za izvajanje lizbonske strategije v zvezi s povečanjem števila visoko kakovostnih delovnih mest so potrebna nekatera orodja. Eno od teh zagotavljajo četrtletni statistični podatki glede prostih delovnih mest v Skupnosti. Eurostat mora imeti pravno podlago za zbiranje podatkov o prostih delovnih mestih. Nepodpisan sporazum ni dovolj ter ne zagotavlja primerljivih in celovitih podatkov.
<P>
V nadaljevanju izpostavljam nekatere podrobnosti. Prvi predlog spremembe v praksi pomeni večjo birokratsko obremenitev za mala podjetja, vendar odstotek zaposlenih v teh podjetjih narašča, zato so podatki o razmerah v teh podjetjih vedno koristnejši.
<P>
Podpiram drugi predlog spremembe, ki v izvajanje uredbe vključuje tudi socialne partnerje.
<P>
Predlog spremembe 3 ureja metodo posredovanja podatkov, tudi če so posredovani prostovoljno, pri čemer je zato bistven.
<P>
Podpiram tudi predlog spremembe 17, ki zagotavlja objavo podatkov ter s tem uporabo teh podatkov za doseganje dejanskih rezultatov.
<P>
Čestitam poročevalcu.
<SPEAKER ID="427" NAME="Jiří Maštálka">
v imenu skupine GUE/NGL. - (CS) Gospe in gospodje, tudi jaz čestitam poročevalcu in se mu zahvaljujem za poročilo. Strinjam se s poročevalcem, da je zbiranje kakovostnih in primerljivih statističnih podatkov o prostih delovnih mestih evropska prednostna naloga. Prav tako sem prepričan, da zbiranje teh statističnih podatkov le na podlagi neformalnega sporazuma ni zadovoljivo ter da je treba sprejeti zakonodajni akt na evropski ravni, da se zagotovi zbiranje usklajenih in visoko kakovostnih statističnih podatkov v državah članicah. Le Komisija lahko koordinira potrebno usklajevanje statističnih podatkov na ravni Skupnosti.
<P>
Isto stališče sem zagovarjal pred kratkim, ko sem izrazil svoje mnenje o predlogu uredbe Evropskega parlamenta in Sveta o statističnih podatkih Skupnosti v zvezi z javnim zdravjem in varnostjo pri delu. Zelo sem bil zadovoljen tudi z rezultati tristranskega pogovora med poročevalcem, Komisijo in predsedstvom. Zaradi doseženih kompromisnih predlogov je kakovost dokumenta večja. Tako kot poročevalci v senci iz drugih političnih skupin sem tudi jaz z veseljem podpisal dokument v imenu skupine GUE/NGL.
<P>
Med temi kompromisnimi predlogi bi izpostavil zlasti pomembne predloge v zvezi z vključitvijo podatkov o enotah z manj kot 10 zaposlenimi v statistične podatke, ločitvijo prostih delovnih mest s pogodbo za nedoločen čas od rednih delovnih mest ter zagotavljanjem dostopa do podatkov čim več evropskim državljanom.
<P>
Končno, strinjam se z opredelitvijo meril za ocenjevanje kakovosti, saj lahko le ustrezni, posodobljeni in razumljivi podatki o prostih delovnih mestih prispevajo k zmanjšanju brezposelnosti v Skupnosti.
<SPEAKER ID="428" NAME="Derek Roland Clark">
v imenu skupine IND/DEM. - Gospod predsednik, informacije o spremembah v zvezi s prostimi delovnimi mesti za opredelitev pomanjkanja delovne sile zveni dobro. Vendar gotovo ne gre samo za zbiranje statističnih podatkov. Zbirati se morajo zato, da se delodajalcem omogoči, da čim hitreje zapolnijo prosta delovna mesta, in delavcem, da čim hitreje najdejo zaposlitev, torej četrtletno.
<P>
Trenutno države članice same zbirajo nacionalne statistične podatke in zdi se, da Komisija podpira uporabo teh za oblikovanje skupnega okvira v enotni ureditvi Evropske unije, možnosti C. Pretirano navdušenje Evropske komisije nad usklajevanjem torej enostaven sistem spreminja v birokratski sistem, ki zahteva veliko časa.
<P>
Pravi namen je centraliziran nadzor. Ali bo kmalu prišlo do zahteve, da se delodajalci in iskalci zaposlitve posvetujejo z uradom EU? Ali bo to pripeljalo do usmerjanja pri zaposlovanju? To vsekakor vodi k načrtovanemu evropskemu gospodarstvu, ki napoveduje konec sanj o vedno bolj uspešni Evropi, kjer ni brezposelnosti in ki je polna inovativnosti.
<P>
Na globalnem trgu smo lahko konkurenčni le, če ostanemo prilagodljivi, pripravljeni zapolniti praznino, pripravljeni raziskovati možnosti, pripravljeni na vse. Stolpci statističnih podatkov na kupih papirja ali na trdem disku tega ne počnejo - to počnejo moški in ženske, ki nenadoma najdejo priložnost in se hitro odzovejo, preden to stori nekdo drug. Če želi biti na drugem mestu, naj delodajalci brskajo po statističnih podatkih. Medtem ko to počnejo, se pametni izvajalci drugje zaženejo in izpraznijo trg.
<P>
Še slabše, če bo predlog spremembe 8 sprejet, bo omogočil agenciji za primerjavo, da zavrne nacionalne številke kot neustrezne in jih zamenja s svojimi. Torej lahko ustvarijo napačno sliko, ki bo ustrezala centralnim nadzornikom Evropske komisije in zavajala ljudi. Toliko o obveščanju ljudi.
<P>
Končno, predlog spremembe 3 spodbuja izključitev kmetijstva, ribištva in gozdarstva iz teh vidikov. Zakaj bi bilo tako? Ne vem veliko o gozdarstvu, vendar so številke za Združeno kraljestvo za kmetovanje in ribištvo strašne. Od leta 1973, ko smo se pridružili v okviru skupne kmetijske politike, je več britanskih kmetov kot v katerem koli drugem primerljivem obdobju zapustilo svoje zemljišče in storilo samomor. Naše ribiške flote, ki predstavljajo četrtino flote leta 1973, pričajo o uničenju, ki ga je povzročila slaba skupna ribiška politika.
<P>
Nič čudnega, da nekateri ljudje nočejo, da se te številke vključijo v vseevropske statistične podatke; saj ni treba strašiti ljudi, kajne?
<SPEAKER ID="429" NAME="Zdzisław Kazimierz Chmielewski" AFFILIATION="PPE-DE">
(PL) Gospod predsednik, spoštovati je treba vsak poskus poenostavitve EU, zlasti na področju brezposelnosti. Menim, da je zaposlovanje za družbeno in gospodarsko preoblikovanje združene Evrope najpomembnejše. Poročevalec je ob upoštevanju velikega pričakovanja v zvezi s to zakonodajno pobudo pripravil dostopno in zelo zanimivo poročilo.
<P>
Uredba Evropskega parlamenta in Sveta bo nadomestila obstoječe prakse, ki so temeljile na neformalnem sporazumu, v zvezi z zbiranjem podatkov o prostih delovnih mestih, pri čemer je njen namen vzpostaviti pravni okvir za to dejavnost. To nam omogoča, da izboljšamo naslednjo fazo procesa združevanja podatkov, ki spada med osnovne evropske gospodarske kazalnike. S vzpostavitvijo tega procesa je bilo treba zagotoviti pravno podlago, ki bi omogočila oblikovanje potrebnih metodoloških stebrov za povzemanje vedno obsežnejšega zbiranja podatkov.
<P>
Ta uredba prinaša še eno prednost. Omogoča doseganje višjih standardov kakovosti in primerljivosti statističnih podatkov. Uredba bo omogočila lažji razvoj učinkovitih politik zaposlovanja, ki temeljijo na zanesljivih podatkih, na nacionalni in mednarodni ravni. Hkrati bo mogoče spremljati izvajanje teh politik v posameznih državah. Vlade tako imenovanih novih držav članic EU so poudarile, da bodo imele zahvaljujoč četrtletnim statističnim podatkom na voljo skupni sistem kazalnikov, ki je bistven za spremljanje trga dela. Z olajšanjem so ugotovili tudi, da uvedba uredbe ne bo vplivala na povečanje finančnih sredstev za zbiranje četrtletnih podatkov.
<P>
V utemeljitvi svojega stališča v zvezi s tem predlogom je poljska vlada poudarila, da morata združitev podatkov na evropski ravni in spremljanje kakovosti teh podatkov zagotoviti boljše poznavanje stopnje povpraševanja po posamezni delovni sili ter bolj učinkovito spremljanje razmer na poljskem trgu dela. Uredba bo omogočila tudi izdelavo natančnejših napovedi v zvezi z zaposlovanjem in plačami. Na podlagi primerljivosti podatkov na evropski ravni bo mogoče oceniti obseg neskladij na nacionalnih trgih dela v primerjavi s preostalimi državami EU. Prav tako zagotavlja nekatere praktične ugotovitve v zvezi s povezavo politike zaposlovanja s ponudbo ter načrtovanjem usmeritve strokovnega izobraževanja za bodoče zaposlene.
<SPEAKER ID="430" NAME="Bogdan Golik" AFFILIATION="PSE">
(PL) Gospod predsednik, podpiram predlog uredbe Evropskega parlamenta in Sveta o četrtletnih statističnih podatkih glede prostih delovnih mest v Skupnosti. Zavedati se je treba, kako pomembno je, da se ti podatki zbirajo sistematično in enotno ob izpolnjevanju predpisanih standardov v vseh državah članicah. Kakovost podatkov, ki so zbrani na ta način, ni vprašljiva v smislu ocenjevanja razmer na trgu dela v Evropski uniji ter delovanja Evropske centralne banke.
<P>
Sedanji položaj, pri čemer se ti podatki zbirajo na podlagi neformalnega sporazuma, jasno kaže, da je ta metoda neučinkovita in jo je treba spremeniti. Le s sprejetjem te uredbe, ki določa enaka pravila za pripravo visoko kakovostnih statističnih podatkov v Skupnosti, bo mogoče izvesti natančen pregled in analizo dejavnikov, ki izražajo razmere in pogoje na trgu dela.
<P>
Ta uredba države članice obvezuje, da zberejo statistične podatke v skladu z natančno določenimi normami, pri čemer jim pri tem pomaga z zagotavljanjem že uvedenih orodij za ta namen. S poenotenjem te raziskave na evropski ravni bomo bolje seznanjeni z nihanji povpraševanja po določenih delovnih mestih na nacionalnih trgih ter bomo lahko izdelali natančnejše napovedi v zvezi z zaposlovanjem in plačami.
<P>
Zato je pomembno, da se sprejme ta pravni dokument, ki bo na jasen in pregleden način določil vsa pravila v zvezi z zbiranjem podatkov o prostih delovnih mestih v Skupnosti.
<SPEAKER ID="431" NAME="Predsednik">
Razprava je končana.
<P>
Glasovanje bo potekalo v četrtek ob 12.00.
