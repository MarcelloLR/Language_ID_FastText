<CHAPTER ID="008">
Medinstitucionalni sporazum o registru za preglednost (podpis) 
<SPEAKER ID="125" NAME="Predsednik">
Gospe in gospodje, spoštovani kolegi, sedimo na svoja mesta za uradni podpis zelo pomembnega sporazuma med Evropskim parlamentom in Evropsko komisijo: "registra lobistov". Na zadnjem plenarnem zasedanju v Strasbourgu smo glasovali o poročilu gospoda Casinija, zdaj pa ga bomo uradno podpisali. Glasovali smo 11. maja 2011.
<P>
Na uradnem podpisovanju bi rad pozdravil ministrico Győri in Maroša Šefčoviča, podpredsednika Evropske komisije, ter naše kolege Diano Wallis, podpredsednico Evropskega parlamenta, ki je bila v pogajalski ekipi, podpredsednico Isabelle Durant, podpredsednika Rainerja Wielanda in Carla Casinija, predsednika Odbora za ustavne zadeve in tudi poročevalca.
<SPEAKER ID="126" NAME="Enikő Győri">
predsedujoča Svetu. - Gospod predsednik, spoštovani poslanci, rada bi prebrala politično izjavo Sveta o registru za preglednost.
<P>
"Svet meni, da je preglednost načelo, ki je bistvenega pomena za Evropsko unijo. V pogodbah je določeno, da morajo za spodbujanje dobrega upravljanja in zagotavljanje udeležbe civilne družbe institucije, organi, uradi in agencije Unije svoje delo opravljati čim bolj javno in odločitve sprejemati čim bolj javno in v kar najtesnejši povezavi z državljani.
<P>
V skladu s temi določbami Svet ostaja zavezan prizadevanju za čim doslednejše uresničevanje načela preglednosti. Zaveda se tudi pričakovanja državljanov, da tisti, ki delujejo v njihovem imenu na ravni EU, spoštujejo najvišje možne standarde.
<P>
Svet zato pozdravlja in podpira pobudo Evropskega parlamenta in Komisije o ustanovitvi 'registra za preglednost'.
<P>
Svet meni, da bi morala biti preglednost vodilo pri odnosih z zastopniki interesov in da je register koristna osnova za gradnjo odnosov z njimi in za odkrito, vključujoče in dosledno sodelovanje z njimi.
<P>
Svet je prejel vabilo Evropskega parlamenta in Komisije, naj se pridruži registru. Svet je pripravljen razmisliti o svoji vlogi pri registru in se veseli razprave z drugima dvema institucijama o možnostih sodelovanja."
<SPEAKER ID="127" NAME="Predsednik">
Najboljša rešitev bi bila, da bi imele vse evropske institucije isti register za zunanje interese. Zdaj vabim kolege in podpredsednika Komisije, da se mi pridružijo pred govorniškim odrom za podpis dokumenta.
