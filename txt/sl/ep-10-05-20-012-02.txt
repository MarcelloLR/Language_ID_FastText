<CHAPTER ID="012-02">
2. Razmere na Tajskem
<SPEAKER ID="250" NAME="Predsednica">
Naslednja točka je razprava o šestih predlogih resolucij o Tajski.
<SPEAKER ID="251" NAME="Marietje Schaake">
avtorica. - Gospa predsednica, Tajska prestaja nasilno krizo z demonstranti v rdečih srajcah na eni strani in vojsko v rumenih srajcah na drugi. Okrog 80 ljudi je že izgubilo življenje in skoraj 2 000 je bilo ranjenih. Demokracija je ogrožena in vlada je razglasila, da se je država znašla v izrednih razmerah.
<P>
Izredne razmere so povzročile cenzuro. Medijski viri, kot so televizija, radio in internet, so blokirani. Zaustavitev nasilja je zelo pomembna in spodbujamo vse strani, naj se pri tem samoobvladujejo, vendar ne smejo v prizadevanju, da bi obnovile umirjenost, zlorabiti izrednih razmer za omejevanje temeljnih pravic in svoboščin posameznika. Cenzura se mora končati in treba je obnoviti svobodo medijev in izražanja. Te vrednote so pomembne za odnos Evropskega parlamenta do Tajske.
<SPEAKER ID="252" NAME="Cristian Dan Preda" LANGUAGE="RO">
Kot smo vsi opazili, ker je bila to glavna novica že od začetka aprila, je Tajska doživela ozračje političnega nasilja, ki ga v zadnjem desetletju ni bilo. Najprej bi rad izrazil solidarnost z družinami žrtev nasilja na ulicah. Mislim, da gre tu za nekaj, kar bi opisal kot klasičen spopad med svobodo izražanja in združevanja na eni strani in potrebo vlade, da vzdržuje javni red, na drugi strani. Zaporedje dogodkov se je v zadnjih dnevih in urah zelo hitro zvrstilo. A čeprav je bilo glavno mesto sinoči po posredovanju vladnih sil v plamenih, se zdi, da se je v Bangkok vrnila nekakšna umirjenost.
<P>
Upajmo, da se bo mogoče izogniti novemu izbruhu nasilja. A, da bi to zagotovili, je potrebna zmernost, kajti demokracija se ne more uveljavljati z nasiljem. Mislim, da bo morala vlada izpeljati načrt, ki ga je predstavila 3. maja. Prepričan sem tudi, da je med, ukrepi, ki so potrebni za zagotovitev sprave, preiskava nedavnih dogodkov in kaznovanje krivcev.
<SPEAKER ID="253" NAME="Véronique De Keyser" LANGUAGE="FR">
Gospa predsednica, demonstracije rdečesrajčnikov so bile v kali zatrte. Rada bi nekaj povedala, ne da bi želela prilivati olja na ogenj, kajti nujni postopek Evropskega parlamenta zahteva, da pomirimo krizo in poiščemo rešitev, ne pa, da še bolj razplamtevamo jezo ljudi. Prvič, vsak državljan je upravičen do svobodnih in poštenih volitev. To je neizpodbitna pravica in mora biti zagotovljena vsem Tajcem. To možnost je nekoč že predlagal premier Vejjajiva, vendar so jo rdečesrajčniki zavrnili. Zdaj se je treba k temu vrniti.
<P>
Drugič, obsojam streljanje na protestnike in brutalno zadušitev v zadnjih dneh, ki je po uradnih virih terjala najmanj 12 žrtev, vključno z italijanskim novinarjem, bilo pa je tudi veliko ranjenih. Čas je, da se ustavi nasilje, ki se je razširilo po vsej državi.
<P>
Pri tem ne zagovarjam ne ene ne druge strani, vendar pozivam tajsko vlado, naj da prednost rešitvi s pogajanji, in zagotovi, da se razglašene izredne razmere ne bodo omejile na pravice posameznikov ali pravico izražanja, kar bi zgolj poslabšalo napetosti, in jo pozivam, naj se vrne predvsem k volitvam.
<P>
Sedanji pretres vodi v tveganje, da bo država razdeljena. Na severovzhodu je podeželsko območje z laoško kulturo, ki skoraj uporniško nasprotuje osrednjemu področju, Bangkoku in jugu, ki so demokratske trdnjave. To bi lahko vodilo v nastanek kvaziterorističnih gibanj in napade na tisto, kar lahko imenujemo birokracija in elita, ki sta branika moči.
<P>
Vsekakor se je treba nujno vrniti k volitvam, pogajanjem in končanju nasilja, hkrati pa obdržati svoboščine. Seveda so to zelo preproste besede in morda razmeroma naivne glede na sodobno nasilje. Ta parlamentarna resolucija je bila namenoma izbrana, da bi se izognili izbruhu nasilja na Tajskem in bi pustili odprto pot za dialog, vendar to ne pomeni, da lahko opustimo vse pozive k demokraciji.
<SPEAKER ID="254" NAME="Barbara Lochbihler" LANGUAGE="DE">
Gospa predsednica, podobe jeze, nasilja in uničevanja v Bangkoku so še vedno sveže v našem spominu. Čeprav se je pozornost na silno napete razmere v tajskem glavnem mestu zdaj nekoliko umirila, tveganje nadaljnjih nasilnih spopadov še zdaleč ni mimo. Nasilni spopadi med tako imenovanimi rdečesrajčniki in vlado, podprto z vojsko, so že povzročili, da je bilo ubitih več kot 70 ljudi in skoraj 2 000 ranjenih. Vlada je naznanila, da bo raziskala te smrti in v to preiskavo je treba vključiti tudi smrti, ki so se zgodile v zadnjih dneh.
<P>
Da bi našli uresničljivo politično rešitev, je pomembno, da se upoštevajo temeljni vzroki za ponavljanje teh protestov in spopadov. Del tajskega prebivalstva je hudo prikrajšan in socialno izključen. Ti ljudje so zelo kritični do svoje nepoštene obravnave in pomanjkanja pravic. Bojujejo se proti razmeroma nizkemu življenjskemu standardu. Drugi dejavniki vključujejo očitno in razširjeno korupcijo v političnem vodstvu, pa tudi med ljudmi na položajih z odgovornostjo v civilni družbi. Te strukturne probleme je treba razkriti in rešiti, če naj bi našli trajno rešitev, ne pa samo končali sovražnosti.
<P>
Pozivamo vse strani v spopadu, da prevzamejo resno in tvorno vlogo pri iskanju rešitve iz te pomembne krize. Vendar morata pri tem obe strani uporabiti le miroljubna in demokratična sredstva in zato potrebujeta podporo EU.
<SPEAKER ID="255" NAME="Marie-Christine Vergiat" LANGUAGE="FR">
Gospa predsednica, priljubljeno gibanje "rdečesrajčnikov" zdaj že nekaj tednov protestira v Bangkoku, ker zahteva demokracijo. Ne pozabimo, da je sedanja vlada, čeprav je predsednik na oblasti šele od decembra 2008, kljub temu rezultat vojaškega udara, ki je bil septembra 2006.
<P>
Kaj zahtevajo "rdečesrajčniki"? Odstop premierja, razpustitev parlamenta, predčasne volitve - skratka, demokracijo. 4. maja 2010 je premier napovedal načrt sprave na podlagi teh slavnih predčasnih volitev, vendar so se zaradi umora generala Khattiya, poveljnika "rdečesrajčnikov", 13. maja pogajanja končala.
<P>
To so okoliščine, v katerih smo pripravili resolucijo, ki je danes pred nami. Včeraj je posredovala vojska in ubila nekaj ljudi, med njimi italijanskega novinarja. Za nas je bistveno, da bi se v resoluciji, o kateri bomo danes glasovali, upoštevali ti dogodki, zlasti glede na to, da so se glavni voditelji "rdečesrajčnikov" takoj predali in pozvali prebivalstvo, naj ostane mirno.
<P>
Dejansko gre za vprašanje, kdo bo nasledil kralja. Ta je ostal nenavadno tiho. Sporočilo, ki ga moramo posredovati, je, da se demokracije ne da vpeljati na silo in da ni sprejemljivo, da se demonstracije zadušijo tako, da se pošlje vojsko in se ji naroči, naj strelja brez odlašanja. Resolucija sploh ne obsoja nasilja. Ne bomo glasovali zanjo. Tajci imajo pravico do demokracije in treba je storiti vse, da se prepreči še en vojaški udar.
<SPEAKER ID="256" NAME="Adam Bielan" LANGUAGE="PL">
Tajska - država, ki je do nedavnega veljala za branik demokracije in stabilnosti v jugovzhodni Aziji, - je pred kratkim doživela svoje najbolj dramatične dogodke v skoraj pol stoletja.
<P>
Boj se nadaljuje v spopadih med podporniki prejšnjega premierja Thaksina Shinawatra, znanega kot "rdečesrajčnika" in vlado ter vojsko. Več kot 60 ljudi je bilo ubitih, tudi tujih državljanov in med njimi državljanov iz držav EU, skoraj 2 000 ljudi je bilo ranjenih in glavno mesto Bangkok je utrpelo znatno stopnjo škode.
<P>
Seveda si družine žrtev zaslužijo izraze našega sočutja, sožalja in solidarnosti, vendar se moramo zavedati tudi, da je tajski narod danes zelo razdeljen. Človekove pravice, kot so svoboda združevanja in svoboda govora, so znatno omejene in spor bo zelo težko rešiti z miroljubnimi in političnimi sredstvi.
<P>
Zato je potreben pritisk - mednarodni pritisk, tudi iz Evropske unije - na obe strani spora, tako da bosta obnovili pogovore in skušali rešiti svoj spor s političnimi sredstvi, ne z nasiljem.
<SPEAKER ID="257" NAME="Thomas Mann" LANGUAGE="DE">
Gospa predsednica, v pouličnih bojih, ki so začeli spominjati na državljansko vojno, je bilo samo od prejšnjega tedna ubitih 75 ljudi in ranjenih več kot 1 800. Po hudem vojaškem posredovanju so se voditelji demonstrantov vdali. Vendar se razmere v Bangkoku še naprej stopnjujejo. Včeraj in danes sem dobil telefonske klice v zvezi s tem. Do zdaj nekatera območja glavnega mesta niso bila prizadeta zaradi spopada, a to se že spreminja. Tudi razmere na severovzhodu so kaotične. Dramatične podobe posredujejo jasno sporočilo. Ne glede na to, ali ljudje nosijo rdeče, črne, rumene ali zelene srajce, morajo ustaviti nasilje in ne smejo dovoliti, da se razmere še naprej stopnjujejo.
<P>
Stališče skupine Evropske ljudske stranke (Krščanskih demokratov) je jasno. Razen objektivne razprave ni nobene druge možnosti. Vse incidente mora preiskati neodvisna komisija. Zelo podpiramo načrt, da bi prestavili parlamentarne volitve. Gospod Tajani, EU mora zavzeti dejavno vlogo in delovati kot posrednik. Imamo diplomatska sredstva, da se prekine izbruh nasilja in začne proces tvornega dialoga. Gospod Tajani, moramo ukrepati, kajti Tajska se je zamajala v temeljih.
<SPEAKER ID="258" NAME="Corina Creţu" LANGUAGE="RO">
Tudi jaz bi rada izrazila svojo solidarnost s tajskimi družinami, ki žalujejo zaradi nasilnih spopadov v Bangkoku. Razmere so toliko bolj zaskrbljujoče, ker ni nobenih pravih obetov za rešitev notranjega spora. Povračilni ukrepi na ulicah tajskega glavnega mesta, ki so povzročili na desetine smrti in na stotine ranjenih, se ne morejo na noben način sprejeti kot sredstvo za reševanje obstoječih problemov.
<P>
Brutalna uporaba sile in uvedba cenzure, ki prepoveduje televizijskim kanalom, da bi predvajali kaj drugega razen programov, ki jih je odobrila vlada, so kršitev osnovnih človekovih pravic. Dejansko je dolžnost Evropske unije in vsega civiliziranega sveta, da obsodi uporabo oborožene sile proti civilistom in zahteva izpustitev tistih, ki so bili nezakoniti prijeti, pa tudi čim bolj nepristransko preiskavo smrti, ki so se zgodile. Izgube človeškega življenja so samo še povečale nepopustljivost opozicije in podžgale nasilje, ki se je razširilo tudi na severovzhod države.
<P>
Obstaja tveganje, da se bodo ti poulični spopadi sprevrgli v državljansko vojno. Verjamem, da morajo mednarodne organizacije, predvsem ZN, čimprej posredovati, da bodo preprečile še hujše poslabšanje razmer, in pomagati, da se začne potreben dialog med oblastmi in opozicijo, ki je edina demokratična možnost za mirno reševanje sedanje krize.
<SPEAKER ID="259" NAME="Joe Higgins">
v imenu skupine GUE/NGL. - Gospa predsednica, obsojam okrutno zatiranje, ki ga tajska vlada in država izvajata nad protestniki v Bangkoku in drugje na Tajskem. Kljub propagandi, da so bili to teroristi, pa so bili v glavnini to dejansko osiromašeni kmetje s severa in iz okolice Bangkoka, skupine mestnega delavskega razreda in njihove družine, ki so svoj protest smatrali kot boj proti gromozanski revščini in stiski, ki jo trpijo.
<P>
Žal ti zatirani ljudje rešitev iščejo pri milijarderju in nekdanjemu predsedniku vlade, Thaksinu Shinawatri. Kljub nekaterim populističnim ukrepom proti revščini, ko je bil v vladi, gospod Thaksin predstavlja kapitalistično elito in goljufa množice. Po drugi strani pa imamo sedanjega predsednika vlade Abhisita in njegovo stranko, ki predstavljajo druge skupine elite.
<P>
Mislim, da revne množice s podeželja in mestni delavski razred na Tajskem nujno potrebujejo svojo lastno neodvisno organizacijo, ki se bo borila za njihove pravice, in upam, da bo morda naslednja mobilizacija na Tajskem pomenila združen boj za delavce, revne kmete, študente in mladino, posvečen strmoglavljenju vseh pokvarjenih elit in prenosu glavnine bogastva Tajske v javno last in pod demokratični nadzor ter preoblikovanju življenja ljudi socialistične Tajske, pa tudi boju za pravice vseh manjšin.
<SPEAKER ID="260" NAME="Monica Luisa Macovei" AFFILIATION="PPE">
Gospa predsednica, obsojam uporabo izstrelkov proti protestnikom na Tajskem: več tisoč ljudi je umrlo; več sto je bilo ranjenih. Kakor je poročal Amnesty International, pripovedovanja prič in video posnetki zelo jasno kažejo, da vojska z ostrimi naboji strelja na neoborožene ljudi, ki za vojake ali za druge ne predstavljajo nikakršne nevarnosti. Med mrtvimi so tudi zdravniki in otroci.
<P>
Tajski vojaki morajo prenehati streljati; nasilje nad protestniki ne more in ne bo vodilo k demokratični rešitvi. Vlada se mora zavedati, da lahko z onemogočenjem protestnikov za sedaj izprazni ulice, a ne bo rešila težave, ki je ljudi pripeljala na ulice, in prednost pred vsem drugim ima človeško življenje, zato prenehajte streljati.
<SPEAKER ID="261" NAME="Miroslav Mikolášik" AFFILIATION="PPE">
(SK) Demonstracije na Tajskem sedaj žal potekajo že več tednov. Civilni prebivalci trpijo nasilje kot neposredne žrtve krvavih spopadov med oboroženimi protivladnimi demonstratorji in državnimi silami. Zato bi rad izrazil svoje sočutje tistim, ki so izgubili člane svojih družin.
<P>
Menim, da je v tem napetem položaju za obe strani popolnoma nujno, da se odpovesta fizičnemu nasilju in preprečita nadaljnje izgube življenj. Prav tako podpiram poziv k takojšnji prekinitvi nasilja, ki se dogaja, in k odprtju konstruktivnega dialoga z namenom mirne in demokratične rešitve spora. Hkrati pa pozivam tajsko vlado, naj se ne zateka k nepooblaščenim in neupravičenim kršenjem človekovih pravic v času, ko je razglašeno izredno stanje.
<SPEAKER ID="262" NAME="Jaroslav Paška" AFFILIATION="EFD">
(SK) Politični spor na Tajskem je zelo hitro prerasel v resne civilne nemire, katerih posledica je bila mnogo mrtvih protestnikov po posredovanju represivnih sil. Če državni organi proti državljanom svoje države uporabljajo okrutno nasilje in nenadzorovano zatiranje, velja to obsoditi.
<P>
Zato mora EU, gospa predsednica, gospod komisar, uporabiti svoj politični vpliv na stranke, udeležene v sporu, in pozvati k mirni rešitvi politične rešitve tako, da državljani Tajske ne bodo plačali za politične spore med voditelji posameznih skupin. Zlasti tajska vlada mora sprejeti odgovornost za zagotavljanje mirne in miroljubne rešitve spora.
<SPEAKER ID="263" NAME="Sergio Paolo Francesco Silvestris" AFFILIATION="PPE">
(IT) Gospa predsednica, gospod komisar, gospe in gospodje premirje in konec cenzuriranja: menim, da je to dvojni ukrep, za katerega si mora Komisija z največjo odločnostjo pa tudi doslednostjo s tistimi vrednotami, ki jih Parlament smatra za neprenosljive, prizadevati, da bi ga dosegla.
<P>
V razpoloženju državljanske vojne, kakršno prevladuje na Tajskem, je za povrnitev demokracije preko svobodnih volitev - o katerih smo na začetku razpravljali in nanje upali, a so sedaj nekoliko dvomljive - potreben odločilen korak, in sicer zavedanje podpore mednarodne skupnosti za prebivalce Tajske in za vrnitev države v popolno demokracijo.
<P>
Da bi mednarodni skupnosti omogočili udeležbo na tej stopnji, so ključni dejavnik informacije in zato to izredno stanje ne sme biti oblika prikrite cenzure. Internet, časopisi in mediji morajo imeti možnost obveščanja mednarodne skupnosti o dinamiki delovanja na Tajskem, da bo lahko mednarodna skupnost sedaj s čim večjo obveščenostjo glede dejstev podpirala oživitev demokracije.
<SPEAKER ID="264" NAME="Antonio Tajani">
podpredsednik Komisije. - (FR) Gospa predsednica, spoštovani poslanci, Tajska doživlja tragično fazo v svoji politični zgodovini. Državo, ki je znana po svoji gospodarski in socialni dinamiki, sedaj prizadeva globoka kriza, ki bi lahko ogrozila stabilnost, če ne bo najdena rešitev za ta spor.
<P>
Seveda je ta kriza prizadela samo srce te države: zdi se, da je mnogo prebivalstva izgubilo zaupanje v institucije, ki jo upravljajo. Po drugi strani pa se vlada bori, da bi izvajala rešitve, ki jih zahtevajo sedanje razmere. Iz tega je nastala politična krhkost, ki je pripeljala do nasilnih spopadov in napadov, ki neposredno vplivajo na človekove pravice in temeljne pravice. Nenehno obstaja negotovost glede prihodnosti države. V takšnih okoliščinah Evropska unija obžaluje dejstvo, da ljudje izgubljajo svoja življenja, kot na primer italijanski novinar Fabio Polenghi, ki je bil včeraj zjutraj ubit med spopadi med demonstranti in vojaki. Nobena politična ali ideološka kriza ne more opravičiti tega dejstva, niti oboroženega spopada.
<P>
Že ob dveh priložnostih je visoka predstavnica Unije za zunanje zadeve in varnostno politiko opomnila strani, ki se vojskujeta, naj se obvladata. Tudi pri izrednem stanju se ne sme dovoliti, da bi posledično prišlo do pretiranih ukrepov, ko gre za temeljne pravice in pravice do svobode izražanja. Tem pravicam grozi nesorazmerna uporaba sile.
<P>
Da bi preprečili nadaljnje poslabšanje teh razmer, je nujno nadaljevati pogajanja. Komisija je upoštevala načrt, ki ga je predložil predsednik vlade Abhisit Vejjajiva. Tajska se ne bo rešila iz sedanje krize, če ne bo rešila svojih glavnih strukturnih problemov. Nujno je, da vse strani, udeležene pri upravljanju države, priznajo zakonite zahteve prikrajšanih družbenih skupin. To je nepogrešljiv korak proti nacionalni spravi. Zato je nujno, da Tajska najde soglasje z vsemi stranmi glede tega, kako se gibati v smeri proti prodornejši družbi.
<P>
Evropska unija je kot partnerka Tajske med tem zapletenim procesom pripravljena državo podpreti, kolikor jo bo lahko.
<SPEAKER ID="265" NAME="Predsednica">
Razprava je zaključena.
<P>
Glasovanje bo potekalo kmalu.
<P>
Pisne izjave (člen 149)
<SPEAKER ID="266" NAME="Bruno Gollnisch  " LANGUAGE="FR">
Tajska prestaja zelo resno obdobje v svoji zgodovini. "Dežela nasmeha" je postala dežela solz, krvi in morda jutri dežela državljanske vojne med vladnimi silami in tako imenovanimi "rdečimi srajcami". Kako so stvari dosegle točko, kjer se je poziv v demonstracijah k demokratičnim volitvam končal z več deset mrtvimi in več tisoč ranjenimi, politično usmrtitvijo vodje opozicije, prizorišč vojskovanja mestnih gverilcev, začetka uporov v več provincah in ustvarjanja izrednega stanja in policijskih ur? Kralj je v tej državi zelo spoštovana osebnost, a zdi se, da to ne zmanjšuje napetosti. Nadaljevanje negotovosti glede njegovega nasledstva kaže, da bo ta nestabilnost trajala še naprej. Nasilje se mora končati. Sedanja vlada je zagotovo nastala z volitvami, a volitve, ki so bile izvedene po državnem prevratu in razpustu opozicijskih strank. Nepravičnost se mora končati. Rešitev se nahaja le v hitri organizaciji splošnih volitev in predhodni povrnitvi politične svobode vseh udeleženih strani, da bi se zagotovile demokratične volitve. EU bi morala uporabiti svoje dobre gospodarske in politične odnose s Tajsko, da bi pripeljala do te rešitve.
