<CHAPTER ID="009">
Predstavitev predloga splošnega proračuna s strani Sveta - Proračunsko leto 2009 (razprava) 
<SPEAKER ID="804" NAME="Predsednik">
Naslednja točka je razprava o predstavitvi predloga splošnega proračuna s strani Sveta za proračunsko leto 2009. Zato pozdravljam gospoda Érica Woertha, ministra za proračun, javne finance in javno upravo, ki bo nastopil kot predstavnik predsedstva Sveta.
<SPEAKER ID="195" NAME="Éric Woerth">
predsedujoči Svetu. - (FR) Gospod predsednik, gospe in gospodje, v čast in zadovoljstvo mi je, da danes govorim v vašem Domu, in sicer iz dveh razlogov: najprej zato ker je Parlament srce evropske demokracije. Francosko predsedstvo čuti ogromno mero spoštovanja in občudovanja za delo, ki ste ga opravili v podporo evropski integraciji, najboljši možen dokaz naše pripravljenosti, da skupaj pomagamo Evropi pri napredku, pa je dal sam francoski predsednik julija v svojem govoru v Strasbourgu. Ta isti duh pa vodi tudi mene in ga delim z vsemi svojimi kolegi v francoski vladi. Drugi razlog je, da je predlog proračuna za leto 2009, ki vam ga bom predstavil danes, Svet soglasno sprejel 17. julija. Ta soglasnost kaže, da je predlog proračuna uravnotežen in da vladam EU omogoča, da se z njim poistovetijo.
<P>
Naša prva srečanja so zagotovila trdno podlago za nadaljevanje proračunskega postopka. Trialog in usklajevalni sestanki so potekali v konstruktivnem ozračju. Dosegli smo že soglasje o šestih izjavah in prepričan sem, da se bomo lahko dogovorili tudi o številnih drugih zadevah skupnega interesa.
<P>
Lahko vam zagotovim, da je Svet pripravljen nadaljevati ta visoko kakovosten dialog, da bi bil sporazum o proračunu za leto 2009 ustrezen prav za vse.
<P>
Ta sporazum bi moral biti skladen s tremi načeli: prvo je zagotovitev financiranja prednostnih nalog politike Evropske unije - in že smo oblikovali finančni okvir za obdobje od leta 2007 do leta 2013, ki ga moramo izvajati, da bi dosegli naše cilje v smislu konkurenčnosti, kohezije in rasti. Drugo je spoštovanje pravil proračunske discipline in trdnega finančnega poslovanja, kot je določeno v Medinstitucionalnem sporazumu. Poraba ne sme preseči omejitev, ki so določene v tem sporazumu, v različnih razdelkih pa je treba zadostno razliko obdržati pod zgornjimi mejami. Tretje načelo zahteva prilagoditev odobritev, da bi se upoštevale dejanske zahteve. Zlasti bi se morali česa naučiti iz prejšnjih proračunskih rezultatov, da bi lahko opredelili našo dejansko zmožnost izvajanja sektorskih politik. Poleg tega je bil proračun Skupnosti vse od uvedbe finančne perspektive leta 1988 vedno predmet premajhne izrabe odobritev plačil. Izvajanje proračuna se zahvaljujoč prizadevanjem gospe komisarke Dalie Grybauskaité izboljšuje, vendar je očitno, da ostajajo negotovosti, povezane s proračunskim letom 2009, še vedno velike, in v tem trenutku ni nikakršnih dokazov, da se bo leto 2009 od predhodnih kakor koli razlikovalo.
<P>
Pomembno je tudi, da zaščitimo interese evropskih davkoplačevalcev - to še toliko bolj drži v trenutnem gospodarskem ozračju - in zato se moramo, kolikor je mogoče, izogniti, da bi v proračun vnašali kakršne koli odobritve, ki jih ne bi mogli izrabiti. Cilj oblikovati realen in uravnotežen proračun je zato vodilna smernica pri delu Sveta.
<P>
Preden vam predstavim sadove tega dela, bi rad rekel nekaj besed o sredstvu hitrega odziva na lebdeče cene hrane v državah v razvoju. Na to vprašanje se bomo osredotočili v naših razpravah v naslednjih nekaj tednih. Evropski svet je 19. in 20. junija dal močno politično spodbudo s tem, ko je pozdravil namero Komisije, da predstavi predlog za nov sklad, ki bo podprl kmetijstvo v državah v razvoju. Vendar je mandat Evropskega sveta v tem smislu precej jasen: je močno usklajena s trenutno finančno perspektivo, ki je namenjena iskanju rešitve.
<P>
Zavedam se, da Evropski parlament v tem trenutku ni tega mnenja. Kljub temu bo Svet s tega vidika ocenil predlog, ki ga je 18. julija sprejela Komisija.
<P>
Na koncu bi vas rad spomnil, da je Evropski svet šele včeraj ponovno potrdil svojo pripravljenost, da podpre prizadevanja za obnovo v Gruziji, vključno z območji Južne Osetije in Abhazije, poleg 6 milijonov EUR nujne pomoči, ki je že bila izplačana. EU bo zato sprejela pobudo za skorajšnji sklic mednarodne konference, da bi pomagala pri obnovi v Gruziji. Na včerajšnjem srečanju Evropskega sveta se je od Sveta in Komisije zahtevalo, da začne s pripravami na to konferenco.
<P>
Zdaj pa bi vam želel predstaviti glavni namen predloga proračuna za leto 2009, ki ga je sestavil Svet.
<P>
Predlagamo proračun v višini 134 milijard EUR v odobritvah za prevzem obveznosti, kar znaša 469 milijonov EUR manj kot v uvodnem predlogu proračuna. Odobritve za prevzem obveznosti zato znašajo 2,8 % več kot v letu 2008, zaradi česar so ohranjene splošne zaveze EU.
<P>
V zvezi z odobritvami plačil je Svet opravil prilagoditev, ki je v primerjavi s predhodnim predlogom proračuna omejena na 1,7 milijarde EUR. V skladu z vašimi zahtevami iz prejšnjih let Svet ni opravil nikakršnih splošnih znižanj v vseh razdelkih. Namesto tega zmanjšanje temelji na podrobni analizi izvajanja proračuna v letih 2007 in 2008 ter na realnem pristopu do možnosti izvajanja in dokončanja programov Skupnosti. Predlog proračuna za to znaša 115 milijard EUR v odobritvah plačil.
<P>
Zmanjšanje ravni odobritev plačil v letu 2009 ni presenetljivo - in to bi želel posebej poudariti. To spo predpostavili že ob sprejemu finančnega okvira za obdobje 2007-2013. Če je zgornja meja odobritev plačil v letu 2009 veliko nižja od zgornje meje v letih 2008 in 2010, je to mogoče zlasti razložiti s premiki v odobritvah za kohezijsko politiko, na katere bo v letu 2009 vplival konec programskega obdobja 2000-2006 in postopno povečanje v času programskega obdobja 2007-2013. Poleg tega nismo naleteli na nikakršne znake, da so novi programi lahko hitreje izvajajo. Ravno nasprotno: mehanizem sprejemanja sistemov upravljanja in nadzora ter velikih projektov kaže, da se pričenjajo zelo počasi. Zato sta izmed 433 programov samo dva na Madžarskem prejela vmesno plačilo.
<P>
Raven odobritev plačil v našem predlogu proračuna je zato realen in prilagojen potrebam Unije.
<P>
Treba je poudariti nekaj točk po posameznih naslovih.
<P>
Pod postavko 'Konkurenčnost za rast in zaposlovanje' Svet pripisuje velik pomen izvajanju lizbonske strategije. S tem je zagotovil ustrezna finančna sredstva zlasti za raziskovalne programe in programe tehnološkega razvoja, vseevropske mreže in izboljšanje kakovosti izobraževanja in vseživljenjskega učenja. Kot sem že dejal, je Svet omejil povečanje odobritev za prevzem obveznosti na podlagi analize možnosti izvajanja programov.
<P>
Kljub temu pa bi v tem okviru rad poudaril, da je povečanje odobritev za prevzem obveznosti kar precejšnje v primeru prednostnih programov. Na primer, v primerjavi z letom 2008 bo Okvirni raziskovalni program prejel 10 % povišanje, program za inovacije in konkurenčnost 16 % povišanje, program 'Vseživljenjsko učenje', ki je bistvenega pomena za evropske državljane, pa 6 % povišanje.
<P>
Ti primeri jasno ilustrirajo ciljno usmerjeno strategijo, ki jo je sprejel Svet. Poleg tega je Svet zmanjšal odobritve plačil (za 471 milijonov EUR) tako, da je znižal nekaj ciljno usmerjenih razdelkov, s čimer se želi upoštevati način, kako so bile odobritve izrabljene.
<P>
V zvezi s postavko 1b, 'Kohezija za rast in zaposlovanje' je Svet sprejel znesek odobritev za prevzem obveznosti, ki ga je predlagala Komisija v predhodnem predlogu proračuna. Za odobritve plačil smo sprejeli uravnotežen pristop, tako da smo na eni strani sprejeli povišanje v višini 50 milijonov EUR za konvergenčne države in regije, na drugi pa znižanje v višini 300 milijonov EUR na področju regionalne konkurenčnosti.
<P>
To pomeni sprejemljivo splošno znižanje v višini 250 milijonov EUR pri odobritvah plačil, in vesel sem, da smo se lahko dogovorili o skupni izjavi o strukturnih in kohezijskih skladih, kakor tudi o programih razvoja podeželja.
<P>
V zvezi s postavko 'Ohranjanje in upravljanje naravnih virov' je Svet sprejem omejeno znižanje v višini 382 milijonov EUR pri odobritvah za prevzem obveznosti ter v višini 497 milijonov EUR pri odobritvah plačil. To zadeva v glavnem proračunske postavke, ki se nanašajo na tržno intervencijo in potrditev obračunov ter v razumni meri na razvoj podeželja.
<P>
Želel bi tudi poudariti, da so bile ohranjene tudi proračunske postavke, ki se nanašajo na programe za prehrano, brezplačno razdeljevanje sadja in zelenjave, mleko v šolah ter promocijske ukrepe. Ohranili smo tudi zneske, ki jih je Komisija predlagala na področju okoljske politike.
<P>
V zvezi s postavko 3 'Državljanstvo, svoboda, varnost in pravice' je Svet nekoliko povišal razpoložljiva sredstva pod zgornjimi mejami, da bi dosegel vsoto 76 milijonov EUR s ciljno usmerjenimi zniževanji v višini 20 milijonov EUR pri odobritvah za prevzem obveznosti. V tem okviru bi rad poudaril pomen, ki ga francosko predsedstvo pripisuje politiki priseljevanja. Zato je bil vključen znesek, ki ga predhodni predlog proračuna predlaga za agencijo Frontex.
<P>
V zvezi s postavko 4 'EU kot globalni partner' smo si prizadevali, da bi predvideli potrebe, povezane s Palestino in Kosovom brez čakanja na pisni predlog spremembe Komisije, ki ga mora Komisija sprejeti naslednji teden. Zato smo v primerjavi s predhodnim predlogom proračuna za Palestino namenili dodatna sredstva v višini 100 milijonov EUR in 60 milijonov EUR za Kosovo.
<P>
V zvezi s skupno zunanjo in varnostno politiko je Svet kot previdnostni ukrep sprejem odobritve za prevzem obveznosti in odobritve plačil, ki so bile vnesene v predhodni predlog obračuna in ki so v skladu z zneski, določenimi v Medinstitucionalnem sporazumu z dne 17. maja 2006. Kar zadeva odobritve plačil znašajo znižanja 393 milijonov EUR, vendar polovica teh znižanj obsega rezerve za nujno pomoč in, kot veste, mnenje Sveta je, da bi bilo te rezerve mogoče financirati s preusmeritvijo odobritev plačil, čemur smo bili priča v preteklih letih.
<P>
Na koncu je Svet v zvezi s postavko 5 'Administracija' sprejel nadzorovano 3,8 % zvišanje administrativnih odobritev, ki je po njegovem mnenju potrebno za zagotovitev ustreznega delovanja institucij. Razpoložljiva sredstva pod postavko 5 zato znašajo 224 milijonov EUR. Svet je seveda sprejel 250 delovnih mest, povezanih s širitvijo v letu 2007. Poleg tega smo opravili ciljno usmerjena znižanja, ki temeljijo na preteklem izvajanju, in se s tem izognili splošnim znižanjem, ki so postala skoraj že tradicija.
<P>
V zvezi z decentraliziranimi agencijami smo na koncu upoštevali tudi življenjsko dobo teh agencij. Agencij, ki so že dosegle velik razmah, ne moremo obravnavati enako kot agencije, ki še vedno ustvarjajo svoje strokovno znanje - agencije, ki so še v fazi razvoja - zato smo upoštevali presežek, ki so ga nekatere agencije ustvarile v preteklih finančnih letih. To velja za Frontex in Eurojust, dve agenciji, ki spadata med naše prednostne naloge.
<P>
Za konec naj povem, da po mojem mnenju predlog proračuna za leto 2009 predstavlja ravnovesje med ambicijami, ki jih seveda vsi imamo za Evropsko unijo, in trdnim proračunom, za katerega smo odgovorni državljanom. To je nedvomno bistvenega pomena, če želimo, da bi tudi državljani imeli to zaupanje v evropsko idejo.
<P>
Mnenje tega Doma bo verjetno drugačno, vendar smo šele na začetku proračunskega postopka in imamo še dovolj časa, da uskladimo naša stališča v zvezi s strukturo proračuna za leto 2009 in da se odzovemo na izzive, ki jih pred nas postavljajo novi predlogi Komisije. Prepričan sem, da si bodo tri institucije zato na vso moč prizadevale, da bi lahko v obdobju od danes do usklajevalnega sestanka v novembru - torej v času dveh mesecev - dosegli izčrpen sporazum o vseh teh vprašanjih, in upam, da bo ta sporazum najboljši možni kompromis tako za institucije kot za evropske državljane. V tem smislu seveda lahko računate, da se bom temu povsem posvetil.
<SPEAKER ID="196" NAME="Predsednik">
Najlepša hvala, gospod minister. Zaslužili ste si precej boljšo udeležbo, vendar pa veliko šteje tudi kakovost naših članov. Danes imamo seveda začetno razpravo, ki ji prisostvuje tudi prejšnji minister, ki je nekoč opravljal vaše dolžnosti.
<SPEAKER ID="197" NAME="Jutta Haug">
poročevalka. - (DE) Gospod predsednik, gospod komisar, gospod predsedujoči Svetu, pravkar ste povedali, da smo na začetku proračunskega postopka. Po mnenju Parlamenta, to ne drži. Proračunski postopek in razprave o postopku ter našem proračunu za leto 2009 so se pričeli že v začetku tega leta. Torej smo že opravili dolgo pot. Zlasti pa smo se v Parlamentu strinjali, da ne predhodni predlog proračuna s strani Komisije ne predlog Sveta - ki je, kot vemo, odpravil odobritve za prevzem obveznosti kakor tudi odobritve plačil, ki so vsebovane v ocenah Komisije, nista posebej navdihujoča. Zagotovo pa po našem mnenju ne gre za ambiciozni proračun, ki izpolnjuje zahteve, ki jih mi v Evropski uniji prejemamo na vseh mogočih področjih politične dejavnosti.
<P>
Zlasti se Parlament vedno znova sooča s težavami, ki jih povzroča dejstvo, da se kljub nenehnim in povsod navzočim razpravam o želji po reševanju podnebnih sprememb, ta namera še vedno premalo odraža v proračunu. V Parlamentu bomo - kar lahko potrdi ogromna podpora, ki jo je hram dal pogajalski ekipi iz Odbora za proračun na julijskem glasovanju - zagotovili, da se bo boj proti podnebnim spremembam okrepil tudi v mnogih delih proračuna in da je to mogoče storiti z evropskimi sredstvi. Ne verjamemo, da lahko med odobritvami za prevzem obveznosti in odobritvami plačil ostane tako velika vrzel, in sicer kar 15 %, kot to predlaga Komisija, ki pa jo je Svet še dodatno razširil.
<P>
Namesto tega bomo poskrbeli, da bomo dobili proračun, ki je bolj usklajen z načeli proračunske natančnosti in jasnosti. Brez dvoma bomo jeseni imeli kakšno razgreto razpravo. Vendar pa upam, da bomo dosegli zadovoljiv rezultat, ko se bomo enkrat sporazumeli o določenih zadevah.
<SPEAKER ID="199" NAME="Janusz Lewandowski">
poročevalec. - (PL) Gospod predsednik, jeseni bomo, kot je v navadi, pričeli z odločilno fazo proračunskega postopka, tokrat za leto 2009. Naša naloga je ugotoviti in upoštevati vse spremembe, ki so se zgodilo po predložitvi predhodnih predlogov proračuna.
<P>
Največji problem zame, kot za poročevalca o proračunu Evropskega parlamenta in drugih evropskih institucij je, negotovost glede usode lizbonske pogodbe. Proračunske napovedi za leto 2009 so temeljile na najbolj verjetnih rezultatih, in sicer začetku veljavnosti pogodbe, ki bistveno razširja pristojnosti soodločanja Evropskega parlamenta. Ker je danes pogodba postavljena pod vprašaj, je normalen odziv v zvezi s proračunom, da se poraba, ki je neposredno povezana s pogodbo, loči od predhodne porabe za prihodnje leto, to pa je bila zahteva, ki smo jo predložili vsem evropskim institucijam. Odgovor, ki se trenutno še preučuje, smo prejeli od Evropskega parlamenta. To še ni dokument urada Parlamenta, vendar izpolnjuje zahtevo po ločevanju porabe, povezane z lizbonsko pogodbo, kar bi se lahko uporabilo kasneje, če bi se situacija spremenila.
<P>
Očitno nam negotovosti, ko je negotovost o usodi lizbonske pogodbe, ki vpliva na proračun za leto 2009, ne dajejo opravičila, da ne bi uporabili drugih načel o uvedbi načrta porabe za leto 2009. Upoštevati moramo nova pravila o prejemkih članov Evropskega parlamenta ter prejemkih in zaposlovanju asistentov. Pokriti moramo stroške evropske volilne kampanje in upoštevati gibanja cen različnih energetskih virov, ki so se zgodila v letu 2008. poleg vsega je leto 2009 volilno leto, v katerem si moramo prizadevati za strogost in finančno disciplino. Razširjenost evropske birokracije - ali z drugimi besedami evropske administracije - ni najboljše sporočilo ljudem, ki jih prosimo, da obnovijo naše mandate kot članov Evropskega parlamenta.
<P>
Rad bi opozoril samo še na eno zadevo, ki me ne skrbi toliko kot poročevalca Evropskega parlamenta, temveč bolj kot člana skupnosti demokratičnih narodov, ki skrbijo za človekove pravice in suverenost vseh narodov Evrope. Tudi na proračunski ravni bi se morali odzvati na to, kar se je zgodilo v Gruziji. Verjamem, da bi moral Evropski parlament zavzeti stališče v zvezi s tem vprašanjem že pri prvem branju, saj bo evropske davkoplačevalce težko prepričati, da še naprej zagotavljajo brezpogojno pomoč Rusiji, ko pa ta zapravlja denar na vojne izven njenih meja.
<SPEAKER ID="201" NAME="Kyösti Virrankoski">
podpredsednik Odbora za proračun. - (FI) Gospod predsednik, gospod minister, gospod komisar, najprej bi želel izraziti zahvalo, da je predlog proračun za naslednje leto danes pred Parlamentom. Obenem pa želim povedati, kako žal mi je, da tej razpravi ne more prisostvovati predsednik odbora, gospod Reimer Böge, saj ima prav zdaj pomembne obveznosti v svoji državi. Zaradi tega bom v imenu Odbora za proračun govoril namesto njega.
<P>
Rad bi se zahvalil Svetu in njegovemu predsedstvu za njuno konstruktivno sodelovanje, saj smo na usklajevalnem sestanku o proračunu, ki je potekal julija, med drugim sprejeli pomembne skupne izjave, ki se nanašajo na izvajanje strukturnih in kohezijskih skladov, Evropskega solidarnostnega sklada, Evropskega sklada za prilagoditev globalizaciji in odhodke za zaposlene. To je tudi dober obet za pozitivno ozračje na usklajevalnem sestanku, ki bo potekal novembra. Na žalost Svet ni v enaki meri sodeloval, na primer, pri obravnavanju financiranja številnih novih delovnih mest, o čemer je tekla beseda in kar je bilo vključeno v resolucije na Evropskem svetu v juniju.
<P>
Predhodni predlog proračuna, ki ga je pripravila Komisija, je bil že takrat zelo skop. Odobritve za prevzem obveznosti so se držale pri 134,4 milijardah EU, kar je 2,6 milijarde pod finančno perspektivo, odobritve plačil pa so bile s 116,7 milijardami EUR še bolj skope. To je v plačilih enako 0,9 % BDP EU, kar je precej pod že tako izredno ogroženim finančnim okvirom, katerega povprečje znaša 1 %. Svet je proračun znižal še za dodatnih 500 milijonov EUR pri odobritvah za prevzem obveznosti in za 1,8 milijarde EUR pri odobritvah plačil.
<P>
Po mojem mnenju tako močno zmanjšan proračun ne odraža prednostnih nalog ne Parlamenta ne EU. Zelo nevarna so nižanja v naslovu 1, saj je ta ključnega pomena za trajnostno rast in zaposlovanje. Majhno število odobritev plačil zlasti predstavlja grožnjo strukturni politiki, ki je ena izmed glavnih prednostnih nalog Parlamenta. Njeno izvajanje že tako ali tako močno zaostaja.
<P>
Jasno je, da je treba postavko 1 v proračunu posebej obravnavati, vendar to velja tudi za naslov 4, ki se iz leta v leto očitno kronično premalo financira. V tem trenutku se soočamo tudi s težavami s Kosovom in Palestino.
<P>
Na koncu bi rad poudaril dve vprašanji. Prvo zadeva instrument pomoči v hrani. Komisija je predlagala približno 1 milijardo EUR za vzpostavitev pomoči v hrani in proizvodnjo v državah v razvoju. Parlament to podpira, vendar obžaluje, da Komisija ni predlagala nikakršnih ustreznih instrumentov. Medinstitucionalni sporazum je dobra priložnost za to, Odbor za proračun pa ga je pripravljen podpreti tudi pri tem vprašanju.
<P>
Evropski parlament je prav tako pripravljen podpreti obnovo v Gruziji. Priložnost za to ponuja tudi proračunski postopek. Upamo, da Komisija, še preden bo dala obljube v imenu Evropske unije na naslednji konferenci v Donorsu, o njih prej razpravljala s proračunskimi organi.
<SPEAKER ID="203" NAME="Dalia Grybauskaitė">
članica Komisije. - Gospod predsednik, rada bi priklicala zelo dobro ozračje naših pogajanj, ki smo jih pričeli spomladi in jih zaključili pred poletnimi počitnicami. Upam, da bomo lahko na tak način nadaljevali skozi ves postopek.
<P>
Rada bi vas opozorila na dejstvo, da bodo v okviru naših pogajanj pred nami štirje glavni sklopi problemov. Prvi zadeva raven odobritev plačil, ki jih je Svet znižal za 1,8 milijarde EUR. V oceni predloga Komisije Parlament meni, da je predlog preskromen, Svet pa, da je preveč ambiciozen; zato upam, da bomo pred zadnjo fazo naših pogajanj lahko našli kompromis in oblikovali ustrezen proračun za Evropo.
<P>
Drugi sklop problemov je osredotočen na naslov 4 in tukaj bi želel omeniti tri element: dodatna sredstva za Kosovo in Palestino, rezerve nujne pomoči, zlasti zato, ker se bodo pojavile potrebe, ki bodo letos in prihodnje leto zahtevale hiter odziv, in seveda naslednja donatorska konferenca za pomoč pri obnovi Gruzije: in v zvezi s tem - vsaj danes - še nismo sprejeli nikakršne odločitve.
<P>
Tretji sklop, v katerem Komisija vidi problem, zadeva administrativno porabo, kjer Svet kot ponavadi odobrava delovna mesta, vendar znižuje denarno podporo. To pomeni, da Komisija v tem trenutku in s takšnimi predlogi, ne bo mogla zaposliti dodatnega osebja, čeprav je bilo odobrenih 250 delovnih mest, ki so rezultate širitve.
<P>
Četrti sklop zadeva pomoč v hrani. Na spodbudo Sveta smo dali predlog, ki ga Parlament do sedaj še ni potrdil kot instrument. Zato je to četrti sklop naših pogajanj, ki je po mojem mnenju problematičen.
<P>
Na splošno gre torej samo za te štiri točke, ki bi lahko povzročile težave. Vse ostalo je zelo dobro pripravljeno in izračunano in menim, da bi lahko v večjem delu sporazum dosegli zelo hitro. Če ohranimo duh sodelovanja, ki ga imamo danes, potem upam, da bomo vse naše probleme rešili.
<SPEAKER ID="205" NAME="Éric Woerth">
predsedujoči Svetu. - (FR) Gospod predsednik, najprej mi dovolite, da se zahvalim za to razpravo. Gospe Haug bi rad povedal, da je ta proračun očitno ambiciozen, tudi če ravni niso popolnoma enake, ko govorite o različnih postavkah. Vendar pa imamo seveda isti cilj in očitno je, da moramo razlike v naših mnenjih premostiti. Za to imamo zdaj še dva meseca.
<P>
Drugič, gospod Lewandowski, kar zadeva vaše pripombe o posledicah lizbonske pogodbe, si tudi mi želimo tako kot vi, da bi se upoštevalo dejstvo, da postopek ratifikacije še ni zaključen in da bi zato bilo modro, če teh stroškov ne bi vključili v proračun. Mislim, da je jasno, da imamo o tem enako mnenje. Omenili ste Gruzijo. Evropski komisar je o tem dejansko govoril kot o enem izmed večjih vprašanj, ki jih moramo rešiti, Svet pa je zvezi s tem izrazil svoje stališče. Zdaj si moramo prizadevati, da natančneje opišemo področja politike, ki smo jih opredelili včeraj popoldne.
<P>
Gospod Virrankoski, v zvezi s prehodnim predlogom proračuna ste povečali, a je ta že izredno ozek in da je to, kar počnemo zdaj, v resnici njegovo še večje zoženje. To je res. Vendar pa moramo najprej razlikovati med odobritvami za prevzem obveznosti in odobritvami plačil. Odobritve za prevzem obveznosti so se v primerjavi z letom 2008 povišale za nekaj manj kot 3 %. Mislim da to kaže, kako ambiciozni smo. Kar zadeva odobritve plačil, je res, da so v načrtu zmanjšanja podobnega obsega. Poskušal sem razložiti, da smo opravili zelo podrobno analizo in da to ni rezultat naključne in nepremišljene metode zniževanja odobritev plačil. Gre povsem in preprosto za rezultat analize ravni izrabe odobritev različnih politik. To sem poskušal razložiti za vsak posamezen naslov. Če naj se na kratko vrnem na naslov 1, je res, da gre za znižanje, vendar je v tem znižanju obenem načrtovano tudi povišanje v višini 50 milijonov EUR za konvergenčne države in regije; to sem želel omeniti. Naslov 4 - ki ga je komisar tudi omenil - vključuje zvišanje odobritev za Palestino in Kosovo, polovica znižanja odobritev, vnesenih v predlog proračuna, pa zadeva rezerve nujne pomoči, ki jih je mogoče financirati, kot se je to dogajalo do sedaj, skozi preusmeritev sredstev. Očitno moramo do novembra podrobneje obravnavati vprašanja, ki so specifična, jasno opredeljena in podvržena nekaterim parametrom, in prizadevali si bomo, da dosežemo najboljši možen kompromis, ki nam bo seveda pomagal na naši poti.
<SPEAKER ID="206" NAME="Predsednik">
To je bila pomembna vmesna razprava o proračunu. Vsi ste se zelo hitro odzvali na krizo in vojno v Gruziji. Kot veste, sem se sam o tem včeraj izjasnil pred Evropskim svetom, in čutim, da se z mojim mnenjem, ki sem ga izrazil včeraj, strinjajo vse strani Evropskega parlamenta. Hvala.
