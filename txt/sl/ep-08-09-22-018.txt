<CHAPTER ID="018">
Enominutni govori o zadevah političnega pomena 
<SPEAKER ID="028" NAME="Predsednik">
Naslednja točka so enominutni govori o zadevah političnega pomena.
<SPEAKER ID="029" NAME="Rareş-Lucian Niculescu" AFFILIATION="PPE-DE">
(RO) Prvi Evropski vrh o integraciji Romov je prejšnji teden potekal prav tu, v Bruslju. Vključitev tega kompleksnega vprašanja o Romih v dnevni red Evropske unije je zamisel, ki jo Romunija podpira že ves čas, in menim, da bi jo morali pozdraviti. Svet Evrope, ki se s tem vprašanjem ukvarja že od leta 1990, je mnenja, da so Romi resnična evropska manjšina. Zato vprašanje Romov ni nacionalno ampak evropsko vprašanje in mnenja sem, da bi morala imeti Evropska komisija polno podporo Parlamenta pri tej pobudi.
<P>
Menim, da bi moral biti Evropski parlament naklonjen rešitvi, ki predvideva, da se izobraževanje postavi v središče evropske politike o Romih, saj so izkušnje preteklih let dokazale, da je izobraževanje najzanesljivejša pot k integraciji in uspešnemu premagovanju ovir, tako s strani Romov kot njihovih sosedov.
<SPEAKER ID="030" NAME="Csaba Sándor Tabajdi" AFFILIATION="PSE">
(HU) Gospod predsednik, danes smo priča grobi kršitvi prepovedi tržne diskriminacije s strani nemških in avstrijskih verig supermarketov, ki bojkotirajo madžarsko perutninsko in predelovalno industrijo.
<P>
Govorim o supermarketih REWE, SPAR, METRO in Kaufland, ki zavračajo dobave madžarskih proizvodov po zgledu neke avstrijske organizacije za zaščito živali, ki je organizirala bojkot. Zaradi tega je madžarska perutninska industrija utrpela 2 milijardi forintov izgube. Z rasno diskriminacijo zavračajo madžarske proizvode in tako kršijo zakonodajo Evropske unije o konkurenci.
<P>
Prizadeti se bodo zato obrnili na Evropsko sodišče, saj sta bili kršeni dve temeljni načeli Evropske unije: prepoved rasne diskriminacije ter enakost in svoboda konkurence. Hvala za vašo pozornost.
<SPEAKER ID="031" NAME="Filiz Hakaeva Hyusmenova" AFFILIATION="ALDE">
(BG) Gospod predsednik, spoštovani kolegi, v Bolgariji bo s 30. septembrom 2008 začel delovati nacionalni sistem za klice v sili 112 v skladu z Direktivo Evropskega parlamenta in Sveta 2002/22/ES. Sistem bo dosegljiv iz katere koli točke državnega ozemlja in bo zagotavljal hiter in brezplačen dostop do te storitve. Tehnična rešitev bolgarskega sistema 112 temelji na najsodobnejši tehnologiji in omogoča identifikacijo klicne linije. Podrobnejše informacije o vzpostavitvi in delovanju sistema je vsem poslancem Evropskega parlamenta posredovalo bolgarsko Ministrstvo za izredne razmere.
<P>
Želela bi se zahvaliti za odložitev datuma postopka za ugotavljanje kršitev in za oceno, ki jo je Evropska komisija podala bolgarski vladi glede vzpostavitve sistema za klice v sili. Menim, da je ta ocena odraz skrbi, ki jo Skupnost posveča varnosti in zdravju evropskih državljanov.
<SPEAKER ID="032" NAME="Monica Frassoni" AFFILIATION="Verts/ALE">
(IT) Gospod predsednik, gospe in gospodje, dogodki v preteklem tednu so bili še posebej žalostni in težki za tiste, ki menijo, da sta svoboda in rasizem pomembni vprašanji: prejšnji četrtek je Camorra v Italiji ubila šest migrantov iz različnih afriških držav; sprva so bili obtoženi, da so preprodajalci drog in zločinci, a se je to v celoti izkazalo za neresnično. Poleg tega je bil v Milanu do smrti pretepen temnopolt mladenič.
<P>
Istočasno smo bili v Kölnu priča neverjetnemu odzivu na enaki vprašanji - vprašanji rasizma in diskriminacije.
<P>
Opažam, da Evropa trenutno kaže dva zelo različna obraza. Mnenja sem, da bi moral Parlament zavzeti precej bolj aktivno stališče do vprašanja rasizma, kot ga ima v zadnjem času, saj je v mnogih državah - vključno z mojo - rasizem ponovno na pohodu, kar je tragično!
<SPEAKER ID="033" NAME="Predsednik">
Hvala. Vsako človeško bitje ima svoje dostojanstvo.
<SPEAKER ID="034" NAME="Eoin Ryan" AFFILIATION="UEN">
Gospod predsednik, želel bi sprožiti vprašanje 4,6 milijonov ljudi v Etiopiji, ki so na robu lakote zaradi velikega pomanjkanja hrane. Pomanjkanje hrane je posledica suše. Etiopska vlada trdi, da ne gre za lakoto, vendar UNICEF pravi, da prebivalci v določenih delih države stradajo in so že izpostavljeni velikemu tveganju za lakoto. Ta se dogaja le na nekaterih območjih in menim, da morata mednarodna skupnost in EU ukrepati hitro in priskrbeti približno pol milijona ton hrane, če želimo preprečiti umiranje zaradi lakote. Menim, da je to prednostna naloga in glede na to, da je Evropska unija med največjimi vlagateljicami v razvojno pomoč čezmorskim državam, je po mojem mnenju bistvenega pomena, da takoj ukrepamo.
<P>
Gospod predsednik, naj še povem, da se kot irski predstavnik strinjam z vašimi komentarji glede Libertas in irskega referenduma. Borili smo se za kampanjo "ZA" naše financiranje je bilo odprto in pregledno. Libertas nam je govorila eno, sedaj pa smo ugotovili, da je počela nekaj povsem drugega. Rad bi vas in vse prisotne spodbudil, da skušamo zagotoviti večjo odprtost in preglednost organizacije Libertas glede izvora denarja, saj ljudje želijo vedeti resnico.
<SPEAKER ID="035" NAME="Mary Lou McDonald" AFFILIATION="GUE/NGL">
Gospod predsednik, predsednik Evropske centralne banke Jean Claude Trichet je večkrat izrazil svojo zaskrbljenost zaradi usklajevanja plač z inflacijo, vendar pa je nekoliko zanemaril zelo slab položaj delavcev, zlasti tistih z nizko plačo, ki se iz dneva v dan soočajo z rastočimi življenjskimi stroški. Čeprav je treba zagotoviti, da imajo naše intervencije minimalne inflacijske vplive, pa je treba delavcem z nizkimi plačami plače zvišati, saj so trenutno pod hudim pritiskom. Zniževanje inflacije po vsej Evropi ne sme postati zatiranje legitimnih zahtev po višji plači. Tisti z visokimi plačami si seveda lahko privoščijo nekoliko zmernejše dohodke, pri slabo plačanih delavcih pa je zadeva precej drugačna. Vlade in centralne banke v vsaki posamezni državi so najprimernejše institucije, ki se lahko odzovejo na spremenjene gospodarske razmere, in zato vedno nasprotujem ukrepom, ki spodkopavajo gospodarsko suverenost. Irska je majhna država in se prav zato dobro zaveda, da je njeno gospodarstvo obrobnega pomena pri sprejemanju politik ECB in zato stališča, ki jih sprejme ECB, pogosto niso v korist ali v interesu irskega gospodarstva.
<P>
Tudi jaz se zavzemam za preglednost financiranja. Podpiram prizadevanja za demokratične rešitve in Parlament naj vzame na znanje, da so vse kampanje, ki so se borile in zmagale z argumentom "proti", razen ene, objavile svoje finančne izkaze v celoti, zato ni nobenih dvomov o mehanizmu financiranja ali o zneskih denarja, ki so jih te skupine, vključno z mojo stranko, prejele.
<SPEAKER ID="036" NAME="Gerard Batten" AFFILIATION="IND/DEM">
Gospod predsednik, jutri bomo glasovali o poročilu, ki le navidezno omejuje imuniteto uslužbencev Europola, dejansko pa je dimna zavesa za prihodnjo zakonodajo, s katero se bo ta zadeva podaljšala v čas po letu 2010. Nobene razprave ni o tem. Glasovanje je le posvetovalna vaja. Odločitev bo sprejel Evropski svet.
<P>
Uslužbenci Europola bodo lahko v državah članicah delovali s širokim razponom pooblastil, ki jim bodo dajala imuniteto na vse, kar bodo počenjali in izjavljali pri opravljanju svojih dolžnosti - takega privilegija niso imeli niti člani tajne policije NKVD v času Stalinovega "velikega terorja".
<P>
To bo resnična novost v Angliji, kjer noben javni uslužbenec nima imunitete pred pregonom. V skladu z Lizbonsko pogodbo parlamenti držav članic ne bodo mogli preprečiti nadaljnje širitve Europolovih pooblastil, ki jih spreminjajo odločbe Sveta. To so prvi koraki k ustanovitvi evropske policijske države.
<SPEAKER ID="037" NAME="Philip Claeys" AFFILIATION="NI">
(NL) Gospod predsednik, pozivam vas, da uradno protestirate pri županu Kölna, ker je prejšnji konec tedna poslancem EP in drugim izvoljenim onemogočil miroljubno izražanje svojega mnenja z udeležbo na kongresu o pomembnem socialnem in političnem vprašanju - islamizaciji Evrope.
<P>
Levičarski skrajneži so fizično napadli ljudi, zažigali predmete na ulici in povzročili zastoje po vsem središču mesta, da bi preprečili udeležbo na miroljubnem kongresu. Ne samo, da župan Schramme ni obsodil tega nasilja in ustrahovanja, ampak ga je odobraval in se spustil celo tako nizko, da je izjavil, da so meščani sami od sebe nasprotovali kongresu.
<P>
Temu dogodku je bilo priča veliko ljudi in je sramota, da se danes v državi, ki se ponaša z demokracijo, še vedno lahko nasilno preprečuje svobodno izražanje.
<SPEAKER ID="038" NAME="Colm Burke" AFFILIATION="PPE-DE">
Gospod predsednik, želel bi sprožiti vprašanje prepovedi potovanja, ki jo je uvedla Belorusija in s tem otrokom, prizadetim od černobilske jedrske nesreče, preprečuje potovanje na tuje.
<P>
Več kot 1 000 irskih družin vsako poletje in božič te beloruske otroke sprejme v svoje domove, kjer si opomorejo in se okrepijo, saj bivanje večinoma vključuje zdravstveni pregled in ponekod tudi zdravljenje. Med Italijo in Belorusijo je bil sklenjen dvostranski sporazum, kar pomeni, da za Italijo ta prepoved ne velja. Znano mi je, da se skuša irski minister za zunanje zadeve sporazumeti z Belorusijo in zato pozdravljam razprave na to temo.
<P>
Poudaril bi potrebo po tovrstnem sporazumu med EU in Belorusijo. V skladu z evropsko sosedsko politiko bo EU Belorusiji ponudila finančno pomoč v znesku nič manj kot 20 milijonov EUR za obdobje 2007-2010. EU bi morala v zameno za izplačilo te pomoči od Belorusije zahtevati, da razveljavi to prepoved potovanja.
<P>
Poleg tega bi morala EU z Belorusijo skleniti sporazum, ki bi beloruskim otrokom dovoljeval potovanje v države EU, kjer se okrepijo oz. si opomorejo. S tem bi otrokom zagotovili dolgoročnejšo pravico do potovanj.
<SPEAKER ID="039" NAME="Maria Badia i Cutchet" AFFILIATION="PSE">
(ES) Gospod predsednik, Združeni narodi obravnavajo trgovino z ljudmi kot nezdružljivo z dostojanstvom in vrednostjo človeškega bitja; ne glede na to pa vsako leto več kot pol milijona ljudi postane žrtev trgovine z ljudmi in med njimi je 80 % žensk in deklet, polovica so mladoletne osebe, večina pa so žrtve spolnega izkoriščanja.
<P>
Poleg tega po podatkih Mednarodne organizacije za migracije vsako leto v Evropsko unijo vstopi veliko število žensk, ki so žrtve trgovine z ljudmi.
<P>
Jutri, 23. septembra, je mednarodni dan boja proti spolnemu izkoriščanju in trgovini z ženskami. Menim, da je to dobra priložnost za nas v tej dvorani, da se zavežemo k izboljšanju vseh ukrepov v boju proti prekletstvu, s katerim se kršijo pravice tolikih ljudi, zlasti pa v boju proti trgovcem in proti revščini, in sicer z izboljšanjem izobraževalnih in zaposlitvenih možnosti ter z izvajanjem strategij za ozaveščanje ljudi v teh državah s ciljem, da to vprašanje postane predmet javne razprave.
<SPEAKER ID="040" NAME="Harald Ettl" AFFILIATION="PSE">
(DE) Gospod predsednik, danes bi želel kot sindikalist spregovoriti o tragičnih dogodkih v ladjedelnicah v okrožju Tuzla v Carigradu. Samo v zadnjih treh letih je v Tuzli življenje izgubilo več kot 90 delavcev zaradi življenjsko nevarnih delovnih pogojev. Zadnja takšna tragična nesreča, ki bi jo lahko označil za kriminalno, se je zgodila 11. avgusta. Trije začasno zaposleni delavci so umrli med preskušanjem rešilnega čolna, 16 pa je bilo ranjenih. Pri spuščanju rešilnega čolna z ladje so se pretrgale vrvi in delavci so zgrmeli v vodo.
<P>
Posebej tragično pri tej nesreči je to, da se ta preskušanja običajno opravljajo z vrečami peska. Delavci so bili dobesedno uporabljeni namesto vreč peska. Vsem tistim delavcem, ki so nameravali s stavko protestirati proti katastrofalnim varnostnim pogojem, pa so podizvajalska podjetja zagrozila s takojšnjo odpustitvijo.
<P>
Komisija je v svojem poročilu o napredku leta 2006 že poudarila, da so pravice delavcev in sindikatov v Turčiji neustrezne. Zato od vas zahtevam, da turške oblasti pozovete, da sindikate obravnavajo kot enakovredne partnerje v industriji in da končno ukrepajo in zagotovijo humane delovne pogoje in strožje varnostne smernice za delovno silo v Tuzli ter s tem dokončno uredijo to grozljivo stanje.
<SPEAKER ID="041" NAME="Magor Imre Csibi" AFFILIATION="ALDE">
Gospod predsednik, Evropska unija temelji na načelu predstavniške demokracije. Kot poslanci Evropskega parlamenta imamo dolžnost poskrbeti, da politike v Evropi odražajo voljo državljanov. Zato bi želel opozoriti na previdnost pri rastočem številu odobritev GSO in pri tem govorim v imenu večine državljanov Evropske unije. Eurobarometer, ki je bil objavljen letošnjega marca, kaže, da 58 % Evropejcev nasprotuje GSO. Več kot tretjina jih je mnenja, da niso ustrezno informirani o prednostih in tveganjih uporabe GSO v kmetijstvu.
<P>
Te številke bi nas morale skrbeti. Nasprotno pa Komisija vse večjemu številu GSO še naprej dovoljuje vstop na kmetijski trg EU. Odobritev nove gensko spremenjene soje, ki je bila izdana 8. septembra, je najnovejši primer.
<P>
Spoštovani kolegi, glede na navedena dejstva predlagam, da od Komisije zahtevamo, da prične z vseevropsko kampanjo obveščanja o prednostih in tveganjih, ki jih GSO prinašajo ljudem in okolju. Temu bi morala slediti nova ocena. Dokler niso državljani Evrope ustrezno informirani in ne izrazijo svojega stališča do tega zelo občutljivega vprašanja, od Komisije zahtevam, da preneha izdajati dovoljenja za nove GSO.
<SPEAKER ID="042" NAME="Milan Horáček" AFFILIATION="Verts/ALE">
(DE) Gospod predsednik, glavni stebri EU - demokracija, človekove pravice, svoboda in pravna država - morajo postati osnova novega partnerskega sporazuma z Rusijo. Ravnanje Rusije v Gruziji nam je ponovno pokazalo, da ni pripravljena spoštovati pravne države in mednarodnih sporazumov, niti pod vodstvom Dimitrija Medvedjeva. Sporazum v šestih točkah za Gruzijo zahteva ponovno vzpostavitev razmer, kot so bile 7. avgusta. To vključuje umik ruskih sil na položaje, ki jih je Rusija imela pred izbruhom sovražnosti v Južni Osetiji, ne pa razporeditev dodatnih 3 800 čet.
<P>
Poleg tega se teptajo človekove pravice. Razmere, v katerih so politični zaporniki, so nevzdržne, kar dokazuje tudi primer Mihaila Hodorkovskega. Enako velja za nespoštovanje Energetske listine, ki je za Rusijo kot eno od podpisnic zavezujoča.
<SPEAKER ID="043" NAME="Ewa Tomaszewska" AFFILIATION="UEN">
(PL) Gospod predsednik, v Indiji smo priča pogromom kristjanov, ki jih povzročajo hindujski fundamentalisti. So posledica umora hindujskega voditelja, vendar policija ta zločin pripisuje maoistom. Krščanska naselja in šole se požigajo. Hindujski skrajneži za umor obtožujejo kristjane, vendar brez utemeljenega razloga. V Orissi se je preko 40 000 kristjanov zateklo v pragozd. Okoli 15 000 jih živi v begunskih taboriščih pod policijsko zaščito. Več kot 20 ljudi je bilo umorjenih. V vaseh Tangia in Rupagaon so bili kristjani zažgani v lastnih domovih. Najmanj 8 ljudi je bilo ubitih v Kandhamalu. Požganih je bilo vsaj 10 cerkva. Nadškof Vincent Concessao iz škofije Delhi je mnenja, da je potrebno sprejeti učinkovitejše ukrepe za zaustavitev nasilja. Lokalne oblasti ne izvajajo zahtevanih ukrepov. Sovraštvo do kristjanov je treba onemogočiti v enaki meri kot druge skrajne oblike netolerance.
<SPEAKER ID="044" NAME="Pedro Guerreiro" AFFILIATION="GUE/NGL">
(PT) Gospod predsednik, pet kubanskih državljanov: António Guerreiro, Fernando González, Gerardo Hernández, Ramón Labañino in René González, ki so branili svojo lastno domovino in sodržavljane in so skušali preprečiti, da bi bila Kuba še naprej žrtev terorističnih dejavnosti, ki jih spodbujajo in izvršujejo organizacije s sedežem v Miamiju, so že deset let, od 12. septembra 1998, neupravičeno zaprti. V desetih letih so bili ti Kubanci žrtve cele vrste nezakonitih postopkov, nesprejemljivih in nehumanih kazni, pritiskov, izsiljevanj in kršitev najosnovnejših človekovih pravic - med njimi tudi s strani ameriške administracije uvedene ovire in prepovedi obiskov družinskih članov. Elizabeth Palmeiros, žena Ramóna Labañina, čaka na vizo že več kot dve leti. Antónia Guerreira njegova družina ni obiskala že več kot leto in pol, Fernando González pa je v enakem položaju že več kot leto. Ameriške oblasti Adriani Perez preprečujejo obisk moža Gerarda Hernándeza že od 12. septembra 1998, Olga Salanueva pa ne sme obiskati svojega moža Renéja Gonzáleza že od avgusta 2000. Zahtevamo pravico, zahtevamo izpustitev teh petih kubanskih domoljubov.
<SPEAKER ID="045" NAME="Kathy Sinnott" AFFILIATION="IND/DEM">
Gospod predsednik, kljub temu, da je za Irsko značilno vlažno podnebje, so bile velike poplave v preteklosti redek pojav. V zadnjih časih pa so uničujoče poplave postale vsakoletni, sezonski pojav.
<P>
Tu je prisotnih več dejavnikov: gradnja na poplavnih ravnicah, slabo vzdrževanje odvodnih kanalov idr. Eden od pomembnejših dejavnikov - neustrezno pogozdovanje - pa je bil v zadnjih dveh desetletjih financiran s sredstvi EU in zato zasluži vašo posebno pozornost.
<P>
Smrekovi nasadi, zlasti na pobočjih, so korenito spremenili odvodnjavanje irskih rečnih sistemov. Obenem pa se je pri pogozdovanju v veliki meri zanemarjalo avtohtona irska drevesa, predvsem zaradi organizacije teh skladov v preteklosti.
<P>
Žal je Irska v svojem novem Programu za razvoj podeželja iz shem podpore izključila gozdarstvo. Dejstvo, da v teh kritičnih časih, ko bi irsko gozdarstvo moralo ponovno pridobiti na veljavi, a dejansko ostaja brez sredstev, vodi v katastrofo, zlasti zaradi pogostejših poplav, onesnaženj voda, rasti CO2 in nenehnega upadanja rodovitnosti prsti.
<P>
Program vsebuje nekaj simboličnih projektov z avtohtonimi vrstami dreves. Ne glede na vse pa ne moremo zanikati, da smo priložnost, ko bi sredstva lahko uporabili za pogozdovanje z avtohtonimi vrstami dreves in tako ublažili poplavljanje v prihodnosti, že zamudili.
<SPEAKER ID="046" NAME="Kinga Gál" AFFILIATION="PPE-DE">
(HU) Gospod predsednik, gospe in gospodje, naša naloga ni le spodbujati medkulturni dialog, ampak ga tudi zavarovati, ko je napaden, zlasti če etnično sožitje iz dneva v dan najeda ena od naših sosedskih držav, članica Evropske unije.
<P>
Priča smo - in žal bomo morda tudi v prihodnje - žalostnim posledicam podžigajočih, grobih izjav Jana Slote, predsednika ene vodilnih strank na Slovaškem, in njegovih igric na spletni strani YouTube, v katerih ljudi spodbuja, naj pobijejo politike madžarske manjšinske stranke na Slovaškem. Poleg tega je pred kratkim tudi slovaški minister za šolstvo izjavil, da bo prepovedal uradno rabo madžarščine na Slovaškem in da predstavnike madžarske manjšine v parlamentu podpira le zaradi tega, ker so sodelovali v forumu v Budimpešti, ki je razburil poslance madžarskega parlamenta.
<P>
Posledice dopuščanja skrajnih izjav in podžiganja se že močno čutijo. Po najnovejših raziskavah mnenja več kot 60 % petnajstletnikov sovraži Madžare najbolj od vseh in se strinja z nezaslišanimi, podžigajočimi obtožbami, ki so jih v zadnjih letih izjavljali vodilni slovaški politiki. Madžari se začenjajo počutiti ogrožene. To se dogaja sedaj, ko na široko odpiramo svoje roke in mislimo, da posledic ne bo. Parlament, Komisija in Svet so prezaposleni, mi pa praznujemo leto medkulturnega dialoga. Hvala za vašo pozornost.
<SPEAKER ID="047" NAME="Silvia-Adriana Ţicău" AFFILIATION="PSE">
(RO) Okrog 60 milijonov evropskih državljanov, kar predstavlja 15 % populacije EU, je na pragu revščine. Za odpravo revščine smo opredelili naslednje prednostne naloge: višja stopnja zaposlenosti, preprečevanje osipa v šolah, odprava revščine med otroci, posodobitev socialne varnosti in odprava diskriminacije. Vlaganje v izobraževanje bi moralo imeti prednost. Zagotavljanje moderne infrastrukture v izobraževanju in izboljšanje poklicnega usposabljanja, plačila in statusa pedagoških delavcev so predpogoj za kakovostno izobraževanje.
<P>
Danes povprečen osip iz šol v EU presega 16 %. Mnogi mladi, ki zapustijo šolo, so iz podeželja in so v to prisiljeni zaradi finančnih razmer. Pozivam države članice, da prednostno obravnavajo razvoj izobraževalne infrastrukture in ustvarjanje novih delovnih mest, zlasti na podeželju. Boljša izobrazba mlajši generaciji zagotavlja dostojen življenjski standard in tako izboljšuje socialno in gospodarsko kohezijo Evropske unije. Prihodnost EU je odvisna od moči, vrednosti in kakovosti sedanjih in prihodnjih generacij.
<SPEAKER ID="048" NAME="Pál Schmitt" AFFILIATION="PPE-DE">
(HU) Hvala, gospod predsednik. 15. septembra je bilo v Budimpešti ustanovno srečanje Evropskega inštituta za inovacije in tehnologijo. Madžarska in Budimpešta kot sedež ustanove imata pomembno tradicijo na področju znanstvenih raziskav. Pomislimo samo na to, da je med dobitniki Nobelove nagrade, ki so dejavno pripomogli k ključnim iznajdbam 20. stoletja, 12 madžarskih znanstvenikov.
<P>
Najpomembnejše naloge novega inštituta so spodbujati in koordinirati sodelovanje med evropskimi znanstvenimi središči ter vzpostaviti mrežo univerz, raziskovalnih ustanov in zasebnikov, ki se ukvarjajo z inovacijami. Ti cilji sovpadajo s temeljnim načelom lizbonske strategije, in sicer ustvariti na znanju temelječo družbo z izboljšanjem konkurenčnosti, gospodarske rasti in ustvarjanjem delovnih mest v središču.
<P>
Gospod predsednik, dovolite mi, da se zahvalim vsem, ki so sodelovali v odločanju, da so Budimpešto na Madžarskem izbrali za sedež te pomembne ustanove. Prepričan sem, da bomo dobri gostitelji. Želel bi vas tudi opozoriti na izjemen politični konsenz o tej zadevi, ki mu na Madžarskem ni primere. Iskreno upam, da se bo ustanova uspešno dokazala že naslednje leto, ki ga je Evropska unija razglasila za leto ustvarjalnosti in inovacij. Hvala za besedo.
<SPEAKER ID="049" NAME="Marian Harkin" AFFILIATION="ALDE">
Gospod predsednik, manj kot dva tedna je tega, kar je Evropsko sodišče razsodilo, da je Irska ravnala v nasprotju z okvirno direktivo o vodah pri nekaterih sistemih za čiščenje odpadnih voda. Naj povem, da sem osebno zelo zadovoljna, da Komisija dejavno sodeluje pri zagotavljanju čiste pitne vode na Irskem. Ne glede na to pa ima Komisija sedaj priložnost, da nadaljuje s svojim uspešnim delom. To lahko stori tako, da odobri podaljšanje Programa za ravnanje s kmetijskimi odpadki. Rok za izvedbo del je decembra 2008, vendar pa dela zaradi izrednih okoliščin do takrat ne bodo zaključena. Če roka ne podaljšamo, bodo dela, kot sem dejala, ostala nedokončana in od tega nihče ne bo imel koristi.
<P>
Podaljšanje roka za ta program bi bilo v korist tako kakovosti vode na Irskem in okolja kot tudi kmetov in politiki Komisije. Podaljšanje roka bi pomenilo, da je Komisija sprejela pametno in razumno odločitev, s katero želi zagotoviti skladnost z Nitratno direktivo, ter bi bilo pokazatelj složnosti pri izvajanju politike EU.
<SPEAKER ID="050" NAME="Árpád Duka-Zólyomi" AFFILIATION="PPE-DE">
(SK) Slovaška je kot država članica Evropske unije sprejela vrednostni sistem Evropske unije, kar pomeni, da mora tudi spoštovati načela kulturne in jezikovne raznolikosti v Skupnosti.
<P>
Vendar pa nedavna raziskava, ki jo je med slovaškimi učenci opravil Open Society Fund, kaže na nevarno povečanje sovraštva do madžarske manjšine in odkriva, da je več kot 63 % učencev mnenja, da bi Madžari v javnosti morali govoriti v slovaškem jeziku, svoj materni jezik pa bi smeli uporabljati le doma. Nezaslišano je, da je celo slovaški minister za šolstvo v celoti podprl to stališče v parlamentu.
<P>
Situacija je zastrašujoča. Ministrovo stališče je protiustavno in v nasprotju s slovaško zakonodajo ter načeli, na katerih temelji demokratična Evropa. Odkar je na Slovaškem na oblasti koalicija gospoda Roberta Fica, je v tej državi nekaj zelo narobe. Protimadžarski, rasistični in ksenofobični izpadi so vse številnejši predvsem po zaslugi gospoda Jana Slote, predsednika vladajoče stranke. Kar pa je še bolj osupljivo - niti predsednik vlade niti predstavniki koalicijskih strank ne protestirajo proti temu in ne obsojajo teh škodljivih in nevarnih teženj.
<SPEAKER ID="051" NAME="Slavi Binev" AFFILIATION="NI">
(BG) Gospod predsednik, spoštovani kolegi, želel bi vas opozoriti na zadnjega v vrsti škandalov, ki so pretresli Bolgarijo v zvezi z 49 milijoni EUR, ki jih je Ministrstvo za notranje zadeve porabilo za posebno opremo za nadzorovanje. Ta strošek bi bil upravičen, če bi bil po zaslugi teh prisluškovalnih in snemalnih naprav odkrit in obsojen vsaj en zločinec. Poleg tega pa so uslužbenci Ministrstva za notranje zadeve v preteklosti trdili, da jim primanjkuje najosnovnejša oprema za uspešen kazenski pregon v Bolgariji.
<P>
Izkazalo se je, da so bolgarski policisti, potem ko je bilo porabljenega že toliko denarja, da bi z njim lahko kupili 15 izvidniških letal, lahko poročali le o tem, da niso uspeli ugotoviti, kdo je nastavil bombo v skrivnem bordelu v središču glavnega mesta. Dejstva nas vodijo le do enega možnega zaključka. Ministrstvo za notranje zadeve skupaj z nekaterimi zasebnimi podjetji dobesedno odira bolgarske davkoplačevalce in jih sistematično in velikopotezno ropa. Službe, ki naj bi preprečevale kriminal, so orodje za politično in gospodarsko izsiljevanje ter za obračunavanje z opozicijo.
<SPEAKER ID="052" NAME="Iuliu Winkler" AFFILIATION="PPE-DE">
(HU) Hvala lepa, gospod predsednik. V prihodnjih letih bomo trajnostni razvoj gospodarstev Evropske unije lahko uresničili le tako, da bomo okrepili 23 milijonov malih in srednje velikih podjetij v Uniji, saj nudijo približno 4 od 5 delovnih mest, ki so bila v zadnjih časih ustvarjena v Uniji.
<P>
Evropski paket ukrepov za majhna podjetja "Akt za mala podjetja", ki ga je Komisija objavila junija, malim podjetjem priznava osrednjo vlogo v evropskih gospodarstvih in predstavlja splošen okvir za politiko Unije in držav članic. Ta dokument predlaga sprejetje novih predpisov na ključnih področjih, kot je na primer poenostavljena ureditev državne pomoči in večja finančna disciplina.
<P>
Vendar pa evropska mala podjetja potrebujejo več kot zgolj politično voljo Komisije, Parlamenta ali celo držav članic. Mala podjetja potrebujejo nove predpise, ki jih je treba hitro sestaviti in učinkovito uveljaviti. Evropski parlament mora prevzeti ključno vlogo v pospeševanju tega procesa. Hvala.
<SPEAKER ID="053" NAME="Katalin Lévai" AFFILIATION="PSE">
(HU) Gospod predsednik, ugotavljamo, da se med ljudmi, družbenimi skupinami, narodnostmi in pogosto tudi med ljudstvi in narodi širijo skrajne ideje in nasilne manifestacije. Na voljo so politični instrumenti, s katerimi jih lahko ustavimo, lahko pa uporabimo tudi administrativne in policijske instrumente.
<P>
Politiki, ki razmišljajo dolgoročno, pozivajo k dialogu, ne le političnem, ki pogosto vodi v konflikte, ampak tudi kulturnem dialogu. Da bi lahko z nekom vodili dialog o kulturi, moramo najprej poznati svojo lastno.
<P>
Bistvo leta medkulturnega dialoga je v tem, da bi morali spoznati različne plasti družbe ter življenje in preteklost manjšin, etničnih skupin in narodnosti, ki so morda na prvi pogled nenavadne, ne samo za različne države, ampak tudi za eno samo državo. K enotnosti naroda in dobrim odnosom med ljudmi, etničnimi skupinami in narodi pripomore tudi tovrstno poznavanje, medtem ko nepoznavanje ta prizadevanja ovira.
<P>
Menim, da je v letu medkulturnega dialoga zlasti pomembno za vse evropske družbe, da ohranjajo resnično pristen dialog med večino in manjšino, saj se le na ta način lahko razvijejo pravi odnosi med kulturami evropskih držav. To je evropski fenomen, ki ga moramo obravnavati na evropski ravni. Hvala lepa.
<SPEAKER ID="054" NAME="Dragoş Florin David" AFFILIATION="PPE-DE">
(RO) Skupaj smo se odločili, da bo cilj evropske energetske politike zmanjšati energetsko odvisnost Evropske unije ter zagotoviti varno dobavo in preglednost cen. Danes opažamo, da je evropski plinski trg v vseh pogledih zelo dinamičen: energetska politika, tehnična oprema, plinska industrija kot taka ter preglednost cen, saj je določanje cen ključni element zaščite evropskih potrošnikov.
<P>
V tem kontekstu tako merjenje kot obračunavanje porabe plina končnim porabnikom zahteva razvoj ustreznih standardov za uvedbo enotne obračunske metode, ki velja za vso Evropo, in s tem omogoči pregledno merjenje (tj. pošteno, nepristransko in natančno).
<P>
Že danes pozivam Evropski parlament, naj povzame vse potrebne ukrepe za zagotavljanje verifikacije načina merjenja in obračuna porabe plina, saj smo ugotovili, da v Romuniji prevozniki in distributerji plina ne izpolnjujejo teh zahtev: plin se meri v kubičnih metrih in njegova poraba se obračuna v kw/h. Državljani ne morejo preveriti svoje dejanske porabe, saj je le-ta rezultat matematične formule, ki temelji na spornih parametrih.
<SPEAKER ID="055" NAME="Proinsias De Rossa" AFFILIATION="PSE">
Gospod predsednik, med našimi državljani sta zavladala jeza in strah zaradi padca finančnih ustanov po vsem svetu ter njihovega potencialnega vpliva na pokojnine, prihranke in delovna mesta.
<P>
Vesel sem, da bo danes razpravi, ki sledi, prisostvoval tudi komisar McCreevy. Menim, da se mora hitro odzvati na predlog tega Parlamenta, da se obrzda "igralniški kapitalizem", ki nas je pripeljal na rob gospodarskega propada.
<P>
Komisar, če vaša predanost neoliberalni ideologiji tega ne dopušča, bi morali odstopiti in nekomu drugemu omogočiti, da stopi na vaše mesto in se spopade s tržnimi pirati. Nujno potrebujemo stroge, nove predpise za finančni in bančni sektor, vaše dosedanje zagovorništvo tako imenovane "milejše zakonodaje", ki je v nekaterih primerih pomenilo nično zakonodajo, pa se mora pri tej priči končati.
<P>
Preden zaključim svoj govor, pa še nekaj besed o komentarjih gospodične McDonald iz Sinn Feina, s katerimi je poskušala opravičiti svojo kampanjo proti lizbonski strategiji in sedaj sredi globalne finančne krize razglaša, da želi gospodarsko suverenost Irske. Mislim, da to jasno kaže na lahkomiseln odnos akterjev protikampanje.
<SPEAKER ID="056" NAME="Marek Aleksander Czarnecki" AFFILIATION="ALDE">
(PL) Finančna kriza pomeni, da bi morala biti tudi preglednost sredstev, vključenih v alternativna vlaganja, pomembno vprašanje za Evropski parlament. Naša prednostna naloga je povečati preglednost podjetij z uporabo pravnih instrumentov, zlasti na področju povezav med hedge skladi in skladi zasebnega kapitala na eni strani in podjetji, v katerih imajo ti skladi deleže, na drugi strani.
<P>
Tako imenovani kodeksi dobre prakse bi lahko služili kot model, ne morejo pa nadomestiti zakonodajnih ukrepov v primerih nedovoljenega ravnanja. Nujnega pomena je, da se sestavi kodeks najboljše prakse za metode, s katerimi bi ponovno vzpostavili ravnovesje v sedanji upravljavski strukturi podjetij.
<P>
Nova zakonodaja bi morala hedge sklade in sklade zasebnega kapitala obvezati, da objavijo in pojasnijo svojo naložbeno politiko ter z njo povezana tveganja tako posameznim in institucionalnim vlagateljem kot tudi zavarovalnim posrednikom in nadzornim organom.
<SPEAKER ID="057" NAME="Milan Gaľa" AFFILIATION="PPE-DE">
(SK) Dovolite mi, da izrazim svoje sožalje in posvetim nekaj besed v spomin na nedavno tragično nesrečo slovaškega avtobusa pri hrvaškem mestu Gospič.
<P>
Na tej poti na počitnice je svoje življenje izgubilo štirinajst ljudi, mnogi med njimi so utrpeli poškodbe. Želel bi izraziti svoje sožalje svojcem in se obenem tudi zahvaliti Hrvaški za resnično zgledno ravnanje ob nesreči, s katerim so nekoliko ublažili ta hud šok, ter za njihovo skrb za naše državljane. Hrvaška s svojo odzivnostjo in reševanjem problemov ponovno dokazuje, da je njena prihodnost v Evropski uniji.
<SPEAKER ID="058" NAME="Emmanouil Angelakas" AFFILIATION="PPE-DE">
(EL) Gospod predsednik, v preteklih tednih smo s posebnim zanimanjem in zaskrbljenostjo spremljali dogodke v finančnem sektorju ZDA.
<P>
Odločitev ameriške vlade, da reši največjo zavarovalnico s posojilom, vrednim 85 milijard USD, nacionalizacija dveh vodilnih hipotekarnih skupin in bankrot četrte največje investicijske banke so v Združenih državah povzročili paniko, med evropskimi državljani pa precejšnjo zaskrbljenost.
<P>
To pa zato, ker je v globaliziranem gospodarskem okolju zelo velika verjetnost, da bo kriza dosegla tudi Evropo - če je še ni - in bo prizadela bančni sistem in dohodke Evropejcev.
<P>
Razprava, ki bo potekala v sredo v Evropskem parlamentu v prisotnosti Sveta in Komisije, mora konkretno odgovoriti na naslednja vprašanja:
<P>
Kako dobro je evropsko gospodarstvo pripravljeno, da previhari zelo verjetne učinke krize, ki se je že začela?
<P>
Kakšen je načrt ukrepanja in kateri specifični ukrepi so bili sprejeti za zaščito finančnega položaja evropskih državljanov?
<P>
In zadnje, kateri politiki bo Evropska centralna banka sledila, da podpre evropske finančne ustanove?
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Gospod predsednik, 26. septembra EU praznuje jezikovno raznolikost. Prireditve so prežete z idejo, da so jeziki mostovi kulture in da bi bilo potrebno spodbujati učenje tujih jezikov in sposobnost komunikacije prek vseh jezikovnih ovir.
<P>
Te prireditve in sporočila Komisije pa popolnoma zanemarjajo potrebo po poučevanju stare grščine in latinščine po vsej Evropi. Ta klasična jezika sta izvor mnogih besed in izrazov v vseh evropskih in tudi drugih jezikih.
<P>
Istočasno je na voljo za posvetovanje tudi Zelena knjiga o "Migraciji in mobilnosti: izzivi in priložnosti za izobraževalne sisteme EU". Zelena knjiga se sklicuje na vlogo Direktive Sveta 77/486/EGS o izobraževanju otrok priseljenskih delavcev in kritično obravnava nesistematične ukrepe, ki so bili izvedeni v preteklih 30 letih na podlagi te direktive.
<P>
Ponuja se nam priložnost za okrepitev prizadevanj na področju poučevanja jezikov evropskih priseljenskih delavcev.
<SPEAKER ID="060" NAME="Zita Pleštinská" AFFILIATION="PPE-DE">
(SK) Tretja politična kriza v Ukrajini zapored je bila najbrž razlog, da zgodovinsko drugo srečanje na vrhu med EU in Ukrajino, ki se je odvijalo v Parizu v začetku septembra, ni uspelo podati velikopoteznejših zaključkov o konfliktu med Rusijo in Gruzijo.
<P>
Cenim, da je Evropska unija ponovno izrazila svojo podporo tako izgradnji civilne družbe kot tudi prodemokratičnim spremembam v Ukrajini. Prav tako pozdravljam dogovor o začetku "dialoga o vizah", ki bi moral dolgoročno prinesti režim brez viz za obe strani, in tudi dejstvo, da ima Ukrajina kljub novi politični krizi še vedno odprte poti do članstva v EU.
<P>
Danes nihče več ne dvomi, da je oranžna revolucija spremenila zgodovinsko usmeritev Ukrajine. Sedaj mora Ukrajina pokazati, da je stabilna in enotna. To je edina možnost, če želi izpolniti evropska pričakovanja.
<P>
Prepričana sem, da lahko okrepimo svobodo pri sebi doma le, če jo branimo tudi izven meja EU. Zato se bom tudi udeležila 11. zasedanja delegacije Evropskega parlamenta v Ukrajini, ki bo 2. in 3. oktobra 2008 v Kijevu in na Jalti.
<P>
Verjamem, da bo prisotnost predstavnikov Evropskega parlamenta v Ukrajini pripomogla k umiritvi situacije in k politični stabilnosti v Ukrajini.
<SPEAKER ID="061" NAME="Mikel Irujo Amezaga" AFFILIATION="Verts/ALE">
(ES) Gospod predsednik, želel bi dodati svoj glas k obsodbi terorističnih napadov ali napadov, katerih cilj je umor, ki smo jim bili priča v naši državi. Prebivalci Baskije so žal edina dežela v Evropski uniji, ki je nenehno žrtev terorizma, ta pa traja že desetletja. Rojen sem bil v družini, ki je pretrpela 40 let izgnanstva - enako dolgo, kot je trajala diktatura generala Franca -, in če smo se iz tega kaj naučili, je to, da noben politični cilj ni vreden enega samega človeškega življenja. Nazadnje bi želel povedati še to, da vsi tisti, ki verjamemo v pravico Baskijcev do odločanja, ne dvomimo v to, da je pravica do življenja najosnovnejša od vseh.
<SPEAKER ID="062" NAME="James Nicholson" AFFILIATION="PPE-DE">
Gospod predsednik, zelo dobro se zavedamo, da zviševanje cen nafte in plina zelo negativno vpliva na mnoge gospodarske dejavnosti in na potrošnike.
<P>
Želel bi opozoriti na vpliv, ki ga ima ta kriza na kmetijstvo, ribolov in mala podjetja. Visoki stroški goriva kmeta hudo prizadenejo: stroški naraščajo, kmetje pa nimajo presežka, s katerimi bi pokrili stroške visokih cen energije in plina.
<P>
Kriza z gorivi spodkopava razvoj konkurenčnosti v malih in srednje velikih podjetjih: manjša kupna moč pa še poslabšuje situacijo, zato se, gospod predsednik, bojim, kaj se bo zgodilo to zimo - ogromno ljudi si ne bo moglo privoščiti ogrevanja.
<P>
Vsi smo lahko videli, kaj se je dogajalo na bencinskih servisih, ko se je cena nafte dvigovala; vsak dan, ko si šel mimo bencinske postaje, je bila cena višja. Sedaj pa, ko se je cena znižala, se ni znižala v enaki meri, kot se je prej povišala. Menim, da bi morali to upoštevati: ustvarili so si dobičke, zato je čas, da se premaknejo naprej, potrošnikom pa privoščijo dostojne cene.
<SPEAKER ID="063" NAME="Csaba Sógor" AFFILIATION="PPE-DE">
(HU) Gospod predsednik, Madžarska meji na področja, kjer živijo Madžari, saj je po prvi svetovni vojni izgubila 2/3 svojega ozemlja. Politično zastopanje Madžarov, ki živijo v teh območjih, in sicer jih je v sedmih državah več kot 3 milijone, je v zadnjem stoletju omogočilo zaščito njihovih pravic na miroljubne načine.
<P>
V zadnjih šestih letih skoraj 20 političnih organizacij v okviru foruma predstavnikov iz Karpatske kotline razpravlja o miroljubnih načinih za uveljavitev interesov in z aktivnostmi še vedno nadaljujejo: identiteta, materni jezik, gospodarski odnosi in avtonomija. Tudi sam sem član tega foruma. Letos smo se odločili, da bomo v Bruslju odprli skupni urad za lobiranje, da bi lahko izkoristili priložnosti, ki jih ponuja EU.
<P>
Nedoumljivo in nesprejemljivo je, da se miroljubna prizadevanja madžarskih skupnosti žalijo s skrajnimi epiteti politikov iz nekaterih držav članic EU, ki madžarske manjšine v svojih državah obtožujejo kolektivne kriminalitete in jim želijo preprečiti rabo maternega jezika.
<P>
Evropski parlament želim opozoriti na te napade in ga ponovno opomniti, da moramo narodnim manjšinam zagotoviti pravice skupnosti, ne pa jih obtoževati kolektivne kriminalitete. EU mora tu prevzeti proaktivno in preventivno vlogo. Hvala.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Gospod predsednik, Komisija želi sodelovati v reševanju problema naraščajočih cen hrane v državah v razvoju in jih namerava financirati z 1 milijonom EUR.
<P>
S tem bo omogočila nakup semena in drugih potrebščin za povečanje kmetijske proizvodnje, zagotavljanje hrane prebivalcem, znižanje inflacije in znižanje cen hrane.
<P>
Politično in moralno pravilno je, da skušamo pomagati državam v razvoju, vendar pa bi morala biti podobna pobuda namenjena tudi evropskim kmetom. Zvišanje cen hrane jih je prizadelo v enaki meri in poleg tega bi ta denar dejansko lahko predstavljal prihranek iz znižanja stroškov po skupni kmetijski politiki (SKP).
<P>
Zato predlagam, da večji delež tega zneska (1 milijon EUR) uporabimo za pomoč evropskim kmetom, ki se soočajo z obilico problemov.
<P>
Za zaključek naj izrazim še svojo zaskrbljenost nad ustrezno uporabo sredstev, ki so namenjena državam v razvoju; afriške, karibske in pacifiške države (AKP) nimajo modela razvoja podeželja in nobenega sistema nadzora. Bojim se, da se bo denar izgubljal v birokraciji mednarodnih organizacij, ne da bi bilo od tega kaj dejanske koristi.
<SPEAKER ID="066" NAME="Predsednik">
S tem se točka zaključi.
