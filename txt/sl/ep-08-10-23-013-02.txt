<CHAPTER ID="013-02">
2. Demokratična republika Kongo: konflikti na območju vzhodne meje
<SPEAKER ID="203" NAME="Predsednik">
. - Naslednja točka je razprava o šestih predlogih resolucij o Demokratični republiki Kongo: konflikti na območju vzhodne meje.
<SPEAKER ID="204" NAME="Renate Weber">
avtorica. - Gospod predsednik, spor v Demokratični republiki Kongo (DRK) je izredno travmatičen za kongovsko družbo.
<P>
Poleg drugih grozljivih dejanj se kot vojno orožje že mnoga leta uporablja posilstvo in trpi na desettisoče žensk in deklic. Naše sočutje ni dovolj. Nedvomno se v Kongu dogaja genocid proti ženskam in ne moremo si več privoščiti zatiskanja oči pred temi grozljivimi razmerami. Besede niso dovolj za opis grozot, ki jih morajo prenesti te ženske. Nedvomno bodo oboroženi spopadi upornikov v vzhodnih provincah prinašali vedno več nasilja, vključno s spolnim nasiljem.
<P>
Koliko žensk in deklet mora umreti, biti skupinsko posiljenih, zaklanih, zasužnjenih, okuženih z virusom HIV, izločenih iz družbe, da se bomo na mednarodni ravni odločili, da se te zadeve lotimo resno in dolgoročno? Spolnega nasilja nad deklicami in ženskami ne bi smeli dopuščati. Nekaznovanost storilcev se mora končati in ponovno je treba vzpostaviti pravno državo v vzhodnih provincah DRK.
<P>
Vsi moramo priznati, da je za te razmere potreben večplastni pristop. Doseči je treba mir, vzpostaviti pravno državo in družbo v vzhodnih provincah Demokratične republike Kongo rešiti pred pastjo revščine. To pomeni, da je treba tudi za izkoriščanje kongovskih naravnih virov upoštevati pravno državo.
<SPEAKER ID="205" NAME="Giovanna Corda">
avtorica. - (FR) Gospod predsednik, gospe in gospodje, najprej bi se vam opravičila v imenu kolega, gospoda Hutchinsona, ki danes ne more biti z nami.
<P>
5 400 000 ljudi - to je število žrtev spora v Demokratični republiki Kongo od leta 1998. Vsak dan umre 1 500 ljudi. Ti ljudje so ženske, ki ne preživijo pohabljanj, ki so jim zadana, so uporniki ali vojaki iz redne kongovske vojske, so tudi otroci vojaki, ki so jih ugrabili njihovim staršem, so majhne deklice, katerih kratek čas na zemlji je nočna mora.
<P>
Nasilje besed, ki jih uporabljam, ni nič v primejavi z nasiljem, ki že predolgo traja v Demokratični republiki Kongo, nasilje, ki se je v preteklih nekaj tednih okrepilo in razširilo, in vse to ob popolni ravnodušnosti mednarodne skupnosti. Vendar pa so poročila, ki smo jih zbrali, obsodba: obsodba za vojake v različnih frakcijah, ki so prisotne, obsodba tudi za vladne sile, ki namesto da bi ščitile prebivalstvo, predstavljajo grožnjo zanj, obsodba celo za ZN, ki niso sposobni zagotoviti zaščite civilistov.
<P>
Iz tega sledi, da je resolucija, o kateri razpravljamo, oblikovana z namenom prebuditi mednarodno javno mnenje glede tega, kar se dogaja, in postavlja v ospredje vrsto izredno praktičnih zahtev za zagotavljanje hitre in trajne rešitve tega spora.
<P>
Med temi zahtevami Skupina socialdemokratov v Evropskem parlamentu polaga poseben poudarek na več točk: najprej na krepitev misije ZN z evropskimi četami, ki so sposobne komunicirati s prebivalstvom, in drugič, pozivamo najvišje politične in vojaške oblasti v Kongu, naj storijo, kar je v njihovi moči, da zagotovijo, da bodo vojaki iz kongovske vojske enkrat za vselej prekinili s svojimi grozljivimi dejanji.
<SPEAKER ID="206" NAME="Raül Romeva i Rueda" LANGUAGE="ES">
Gospod predsednik, rad bi poudaril nekatere vidike, ki so že bili omenjeni v zvezi z razmerami v Demokratični republiki Kongo.
<P>
Prvo je očitno. Za spor, o katerem razpravljamo, je mnogo vzrokov. Govorimo o problemu, ki zadeva dostop do virov. Prav tako govorimo o tem, kako nekaznovano se ti viri izkoriščajo, kako nekaznovano določeni ljudje "tavajo" po regiji in počnejo grozljive stvari, ne da bi jih kazenskopravno preganjale lokalne oblasti ali mednarodne sile, in tretjič, govorimo o nekaznovanosti, katere posledica je nenehna prisotnost mednarodne vojske, ki ves čas prihaja v regijo.
<P>
Mislim, da so ti trije elementi in vez med njimi temeljni, ker najprej izpostavljajo potrebo po podrobnem pregledu prisotnosti Združenih narodov v tej regiji.
<P>
Drugič, podrobno moramo proučiti vprašanje nasilja, zagrešenega nad ženskami, predvsem spolnega nasilja. To je sporno vprašanje, o katerem smo v tem Parlamentu že razpravljali. To priložnost bi morali izkoristiti in ponovno vztrajati, da tako Združeni narodi kot tudi Evropska unija zahtevajo, da se posilstva in predvsem zatekanje k mučenju in zlorabi žensk kot spolnemu orožju smatrajo kot vojni zločini. Že dolgo časa to zahtevamo na vseh primernih prizoriščih.
<P>
Obstaja tudi tretji vidik, ki mislim, da ga je treba izpostaviti: celoten problem izhaja iz enega največjih virov bogastva na svetu, in sicer iz diamantov. Dosledna in natančna uporaba mehanizmov spremljanja kot je proces Kimberley, je za to osnovno vprašanje docela osrednjega pomena.
<P>
Dovolite mi, prosim, da vas spomnim, da se bo naslednji teden v Združenih narodih začela razprava o sprejetju mednarodne pogodbe o izvozu orožja. Mislim, da je to odlična priložnost, da se poudari, da je to popolnoma nujno v kontekstih kot je Demokratična republika Kongo.
<SPEAKER ID="207" NAME="Erik Meijer">
avtor. - (NL) Gospod predsednik, za prebivalce Konga postaja vse pomembneje, da najdejo način za preživetje, čeprav ostaja nemogoče ustvariti centralno vlado. Nujno bi morali poskusiti preprečiti vse okoliščine, zaradi katerih so izpostavljeni nasilju in izkoriščanju, prisilni selitvi ali lakoti.
<P>
Zakaj je Kongo vsota vsega, kar gre lahko v Afriki narobe? Kongo se je začel kot kolonialni rudarski projekt v težko dostopni notranjosti Afrike. Kongovsko ljudstvo s skupnimi interesi in pričakovanji ni obstajalo, le mnoštvo ljudstev na osamljenih območjih.
<P>
Ko je Kongo pred skoraj 50 leti postal neodvisen, so takratni vojskujoči se politiki postali vsakdanja imena povsod po svetu. Tshombe in Kalonji, tesno povezana z rudarskimi interesi, sta poskušala ločiti svojo jugovzhodno regijo s pomembnimi naravnimi viri od preostale države. Edini idealist, ki je bil ponosen na to, da bi dobila država kot celota resno prihodnost, Patrice Lumumba, je bil hitro utišan.
<P>
Potem je vojaški diktator Mobutu vodil državo kot zasebno družbo, takšno, ki je bila dolgo popolnoma podvržena njegovim kapricam. Upanje, da bo Mobutu končno napovedal začetek napredka v Kongu, je bilo uničeno.
<P>
Drugi predsednik po Mobutuju, gospod Kabila, ni uspel voditi ali nadzirati velikih delov države. Sedanje možnosti Konga določajo neuspele volitve, katerih rezultati so bili sporni od samega začetka in zagotovo niso bili splošno sprejeti, množične migracije iz vzhodnih sosednjih držav, regionalni vladarji z rudarskimi interesi in uporniškimi vojskami. Še vedno je treba ugotoviti, ali je še vedno mogoča poenotena rešitev za nerazdeljen Kongo.
<SPEAKER ID="208" NAME="Ewa Tomaszewska" LANGUAGE="PL">
Gospod predsednik, v Kongu so trenutno nekateri poljski duhovniki skupaj z duhovščino iz drugih držav. V svojih misijah delajo za zaščito civilnega prebivalstva, predvsem žensk in otrok, pred nasiljem. Poljske oborožene sile so tudi vključene v mirovne misije. Zato se čutim osebno prizadeto zaradi dramatičnih dogodkov v Kongu.
<P>
Posebna zaskrbljenost je bila izražena glede razmer v Severnem Kivuju in o vzdrževanju miru na območju Ituri. Sedaj so v tej državi grozni pokoli, posilstva žensk in deklic ter novačenje otrok v vojsko že mnogo let vsakodnevni pojavi. Vladi Demokratične republike Kongo in Ruande pozivamo, naj se lotita konstruktivnega dialoga, ki bo Kongu omogočil, da se reši te humanitarne katastrofe.
<P>
Rada bi povedala še nekaj zelo pomembnega. Pravi razlog za zavlačevanje tega spora je bil, da južnoafriški delavci niso hoteli raztovoriti kitajskega orožja. Vlade na območju Velikih jezer pozivamo, da se lotijo dialoga za ustavitev nasilja v Kongu. Na Evropsko komisijo se obračam, naj pospeši medicinsko pomoč civilnemu prebivalstvu v Kongu. Predvsem je pomoč potrebna ženskam in otrokom, ki so okuženi zaradi posilstev.
<SPEAKER ID="209" NAME="Bernd Posselt">
v imenu pripravljavca. - (DE) Gospod predsednik, v Demokratični republiki Kongo (DRK) so trenutno enake razmere kot so bile v Evropi po tridesetletni vojni, ko se je pravna država sesula. Vendar pa Kongo trpi v mnogo večji meri. Trume uniformiranih ljudi se potikajo po državi, nekateri se imenujejo "uradna vojska" in drugi "zasebna vojska". V resnici pa so vsi tolpe kriminalcev, ki plenijo državo in morijo, posiljujejo in ropajo civilno prebivalstvo. Mir se v Kongo ne bo vrnil, dokler se ponovno ne vzpostavi vsaj nekaj podobnega pravni državi na regionalni in nacionalni ravni.
<P>
Zaradi tega je naša naloga v Evropski uniji najprej zagotoviti humanitarno pomoč, drugič pa zagotoviti, da bo imela država minimalno raven nacionalne varnosti. Daleč smo od tega, da bi bili sposobni to izvesti, posredovanje, do katerega je prišlo v Kongu, in na tej točki moramo biti samokritični, pa očitno ni bilo tako uspešno kot bi želeli.
<P>
Zaradi tega je bistvenega pomena, da začnemo takoj načrtovati, kako lahko v to državo v srcu Afrike ponovno prinesemo stabilnost z miroljubnimi in po potrebi vojaškimi sredstvi, ki jih imamo na voljo, ali celo z uporabo mirovnih enot. Te točke še nismo dosegli, a moramo o njej razpravljati. Ko pogledate Kongo, in imel sem več priložnosti leteti nad državo, ugotovite, da se Kongo stika z vsemi območji Afrike na način, ki ni značilen za nobeno drugo afriško državo.
<P>
Afriška celina ne more biti stabilna, če ni stabilen Kongo, in zato imamo glede tega zelo močne obveze.
<SPEAKER ID="210" NAME="Tunne Kelam">
v imenu skupine PPE-DE. - Gospod predsednik, dejansko nas zelo skrbi ponovna oživitev nasilja v vzhodnih provincah Konga. Zato pozivamo vse sodelujoče, da se takoj vrnejo k mirovnemu procesu, h kateremu so se zavezali januarja.
<P>
Izpostaviti bi želel tri točke. Najprej, kongovska vlada mora sprejeti posebno odgovornost in prekiniti zelo razširjeno spolno nasilje proti ženskam in deklicam, ki se uporablja kot orožje v tem notranjem vojskovanju. Drugič, na vladi DRK in Ruande bi bilo treba izvajati mednarodni pritisk, da bi ju prisilili, da ponovno začneta s konstruktivnim dialogom. Tretjič, pozivamo vse vlade EU, naj takoj zagotovijo posebno pomoč prebivalcem vzhodnega Konga.
<SPEAKER ID="211" NAME="Katrin Saks">
v imenu skupine PSE. - (ET) Gospe in gospodje, danes razravljamo o zelo zapleteni regiji in zdi se mi, da o njej razpravljamo predvsem zato, da bi poudarili, kako slabe so razmere, in ne zato, ker bi imeli jasno predstavo, kako te razmere rešiti. Vendar pa bi rada podala nekaj pripomb, čeprav bom ponavljala, kar so povedali govorniki pred mano, vključno z gospodom Kelamom.
<P>
Najpomembneje je podpreti vlado Demokratične republike Kongo, da bi našla rešitev te krize. Nasilje povzroča le novo nasilje in ne bi rada rekla, da so življenja moških nekako manj pomembna ali da je nasilje proti moškim dopustno, a položaj žensk in otrok v Kongu je resnično grozen in posvetiti bi jim bilo treba posebno pozornost. Obračam se na mednarodno skupnost, na Varnostni svet Združenih narodov za izboljšanje pomoči, na Svet in Komisijo za zagotavljanje zdravstvene pomoči - predvsem najbolj ogroženi skupini -, zagotovo pa je pomembna tudi posebna pomoč držav članic.
<SPEAKER ID="212" NAME="Marios Matsakis">
v imenu skupine ALDE. - Gospod predsednik, vzhodno območje Demokratične republike Kongo je zadnja leta prizorišče pokolov, pa tudi vrste izredno krutih in sadističnih zločinov proti ljudem, predvsem nedolžnim civilistom, med njimi mnogim ženskam in otrokom.
<P>
Afriška unija, EU in ZN so se izkazale kot sramotno nesposobne odločnega prizadevanja za dosego miru na tem območju. Tako je bilo v glavnem zaradi pomanjkljivega zagotavljanja sredstev, potrebnih za učinkovito zaščito in oskrbovanje lokalnega prebivalstva z zelo potrebno posebno pomočjo in za resnično pomoč za dosego končne politične rešitve za prevladujoče spore. Upajmo, da bo ta resolucija pomagala okrepiti mirovno pomoč Kongu in nenazadnje morda odvrniti tiste zlobne vlade po svetu, ki vojskujoče frakcije v Kongu še naprej oskrbujejo z vojaško opremo, da bi to še naprej počele.
<SPEAKER ID="213" NAME="Zdzisław Zbigniew Podkański" LANGUAGE="PL">
Gospod predsednik, mirovni sporazum, dosežen 28. januarja 2008 v Gomi, ni rešil problemov ali prinesel miru vzhodnim območjem Demokratične republike Kongo. Posiljevanje žensk in celo deklic se je nadaljevalo, prav tako pa tudi plenjenje in prisilno novačenje civilistov in otrok v oborožene sile. Vse strani v sporu so počele krute stvari. Lahko bi omenil uporniške skupine, borce Demokratičnih sil za osvoboditev Ruande in kongovsko vojsko. Oboroženi spopadi so se nadaljevali, kar je bilo dokaz, da se vojna, ki se je začela pred več kot štirimi leti, nadaljuje in stopnjuje. Iz severnega Kivuja so nedavno prišle zaskrbljujoče informacije o več sto truplih, odvrženih v reke, in o približno sto tisoč beguncih.
<P>
Vojna ne povzroča le smrtnih žrtev, pač pa je njena posledica tudi opustošenje, še večja lakota in razširjena izprijenost. Kongovske oblasti in vojska ne bodo mogle same rešiti problemov v regiji. Potrebna je mednarodna pomoč, vključno s pomočjo Evropske unije. Materialna pomoč v obliki hrane in medicinska pomoč sta prav tako nujno potrebni. Skupina združenje za Evropo narodov popolnoma podpira to resolucijo, ki je pred nami. Blaginja vsakega posameznika in njegove ali njene pravice do življenja in miru morajo zmagati.
<SPEAKER ID="214" NAME="Gerard Batten" AFFILIATION="IND/DEM">
Gospod predsednik, krutosti, ki jih trpi Kongo, si ne moremo predstavljati tisti med nami, ki živimo v civiliziranih družbah. Kako lahko ponudimo praktično pomoč ljudem kot so prebivalci Konga? Neposredno posredovanje in humanitarna pomoč morajo prihajati le iz mednarodnih prizadevanj pod okriljem Združenih narodov, a vedno znova vidimo, kako se voditeljem tovrstnih neuspelih držav dovoljuje plenjenje njihovih držav in uživanje njihovega bogastva na Zahodu. Stabilne in miroljubne države sveta bi se morale združiti in zagotoviti, da ne bo mogoče krasti ogromnih količin bogastva in ga potem nekaznovano spravljati v zahodne banke.
<P>
Doseči bi bilo treba mednarodne dogovore za zagotavljanje, da voditelji takšnih držav ne bodo mogli živeti od svojih nepošteno pridobljenih koristi. To bi bil vsaj en majhen element v celotni rešitvi za pomoč pri razvoju stabilnosti v državah kot je Kongo.
<SPEAKER ID="215" NAME="Kathy Sinnott" AFFILIATION="IND/DEM">
Gospod predsednik, ponovni boji v vzhodnem delu Konga so v posmeh človekovim pravicam in dušijo demokracijo. Kljub podpisu mirovnega sporazuma v Gomi, do katerega je prišlo januarja letos, se zloraba najbolj temeljnih človekovih pravic nadaljuje: prihaja do posilstev žensk vseh starosti in pokolov, pa tudi do novačenja otrok vojakov. Tako krhkega položaja ne smemo zanemarjati. Uporabiti moramo svoj položaj enega najmočnejših glasov v mednarodni skupnosti, da pozovemo k miru, sodelovanju in stabilnosti v regiji.
<P>
Ta glas lahko prav tako uporabimo, da obsodimo nedavne izjave Laurenta Nkunde, ki je pozval k strmoglavljenju izvoljene in zakonite vlade Konga. Kongovska vojska sama nima človeških, tehičnih ali finančnih sredstev, da bi izvajala svoje naloge v vzhodnem Kongu. A globalna izjava, kot je bil ta mesec podpis zakona v Ameriki, po katerem je prepovedano novačiti vojake otroke (Child Soldier Accountability Act), nas vse spominja, da lahko takim državam in oblastem ponudimo pomoč pri sojenju kršiteljem človekovih pravic.
<SPEAKER ID="216" NAME="Andris Piebalgs">
član Komisije. - Gospod predsednik, Komisija ima enako stališče v zvezi s skrbmi o poslabšanih razmerah v vzhodni Demokratični republiki Kongo, ki povzroča dodaten pritisk na že tako prizadeto prebivalstvo. Prav tako je zelo zaskrbljena glede razširjenega pojava kršenja človekovih pravic v tej regiji, vključno z nasiljem nad ženskami in neprestano mobilizacijo otrok vojakov v sporu.
<P>
Komisija ponovno izraža svoje prepričanje, da za sedanjo krizo, v katero so vključene uporniške skupine Kinšase in Konga, ni vojaške rešitve. Zato pozivamo vse strani v sporu, da hitro nadaljujejo z dialogom in spodbujajo pogumne politične kompromise, pri tem pa upoštevajo zaveze, dogovorjene januarja 2008, tako imenovane Actes d'engagement de Goma.
<P>
V tem okviru je izredno pomembno povrniti sprejemljive ravni zaupanja med vsemi kongovskimi zainteresiranimi stranmi, ki so neposredno vpletene. Kot predhodni korak bi morale vse strani brez izjeme in brez zavlačevanja vztrajati pri učinkovitem premirju z namenom, da se izvaja načrt za umik vojske, ki ga določajo Združeni narodi.
<P>
Poleg tega je treba upoštevati, da so med glavnimi vzroki za spor tudi pretresljivi problemi, ki jih predstavljajo tuje oborožene skupine na ozemlju Demokratične republike Kongo, predvsem ruandska FDLR, zadeva, kjer je treba večino zavez, sprejetih v Sporočilu iz Nairobija, še uresničiti.
<P>
Glede na številne izzive, ki so še pred Demokratično republiko Kongo, Komisija močno zagovarja obnovitev mandata mirovne misije ZN in, kjer je mogoče, njegovo okrepitev za zagotavljanje učinkovite zaščite prebivalstva in podporo kongovski vojski pri spopadanju s tujimi oboroženimi silami.
<P>
Poleg nepopustljivih prizadevanj pospeševalne skupine EU je pomembno, da se zagotovi širše sodelovanje afriške diplomacije (vključno z Afriško unijo) v resoluciji sporov v vzhodni DRK, predvsem na območjih, kjer bi trajnostno rešitev v veliki meri pospešilo tesno sodelovanje med sosednjimi državami, predvsem med Demokratično republiko Kongo in Ruando.
<P>
Glede naše podpore prebivalstvu na območjih, prizadetih zaradi spora, bo Komisija še naprej zagotavljala podporo tako preko humanitarnega kot tudi preko razvojnega sodelovanja.
<P>
Natančneje, glede zdravstvenih storitev (vprašanje, izpostavljeno v vseh resolucijah) je pomembno poudariti, da je Komisija v zdravstvenem sektorju v Demokratični republiki Kongo, ki je danes eden glavnih sektorjev našega sodelovanja, aktivna od leta 1994.
<P>
Poleg humanitarne pomoči trenutno zagotavljamo strateško in finančno podporo kongovskim oblastem, da bodo izboljšale kakovost zdravstvenih storitev in usposobljenost zdravstvenega osebja.
<SPEAKER ID="217" NAME="Predsednik">
Razprava je zaključena.
<P>
Glasovanje bo potekalo na koncu popoldanskih razprav.
