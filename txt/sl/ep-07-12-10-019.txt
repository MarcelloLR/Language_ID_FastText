<CHAPTER ID="019">
Varnost igrač (razprava) 
<SPEAKER ID="137" NAME="Predsednik">
Naslednja točka je izjava Komisije o varnosti igrač.
<SPEAKER ID="138" NAME="Meglena Kuneva">
komisarka. - Gospod predsednik, zahvaljujem se Parlamentu za njegov trajni interes glede vprašanja varnosti izdelkov in za priložnost podati kratko predstavitev o prvih rezultatih pregleda stanja varnosti izdelkov, ki so bili objavljeni 22. novembra 2007. Seje odbora IMCO sem se udeležila 26. novembra, medtem ko zdaj z veseljem nagovarjam Evropski parlament na plenarnem zasedanju.
<P>
Moja tri izhodišča in načela še vedno držijo in jih je mogoče potrditi: o varnosti potrošnikov ne more biti sklenjen kompromis; verjamemo v odprte trge in pošteno konkurenco; želimo si mednarodnega sodelovanja s Kitajci in Američani.
<P>
Rezultati pregleda stanja kažejo, da je ureditveni okvir primeren, če in ko je pravilno uporabljen. Sistem hitrega obveščanja RAPEX deluje učinkovito in zagotavlja, da se nevarni izdelki umaknejo s trga po vsej Evropski uniji.
<P>
Poročilo o pregledu stanja kljub temu mogoče izboljšati še preventivne ukrepe, mednarodno sodelovanje in tudi obsežnejše izvajanje.
<P>
Nekatere predvidene izboljšave so že vidne na ravni konkretnih ukrepov, zlasti v zvezi z revizijo direktive o varnosti igrač.
<P>
Kolegom v Komisiji nameravam predlagati, da se sprejme začasen ukrep, ki bo zahteval opozorila na magnetnih igračah, dokler ne bo standard revidiran, za obravnavo morebitnega tveganja teh igrač. To pravico imamo v skladu s členom 13 direktive o splošni varnosti proizvodov. Upam, da bo ta ukrep kmalu postal veljaven, vendar se hkrati zavedam, da predstavlja le delno zasilno rešitev, dokler ne bo ustrezen standard v celoti obravnaval tveganja, povezanega z magneti.
<P>
Komisija pomaga organom za nadzor trga v državah članicah pri opredelitvi in izmenjavi najboljših praks za boljši nadzor trga. Oktobra 2007 so države članice poročale o pobudah za boljše sodelovanje z gospodarskimi subjekti in posebnih kampanjah nadzora igrač. Komisija namerava v pregledu stanja za potrošnike v prvi četrtini leta 2008 objaviti primerjalne podatke o izvršilni zmogljivosti.
<P>
Komisija še naprej krepi zmogljivost nadzora trga držav članic, tako da financira dobro načrtovane skupne projekte nadzora trga (leta 2007 jim je Skupnost podelila 1,3 milijona EUR).
<P>
Varstvo potrošnikov pred nevarnimi izdelki zahteva usklajeno raven varovanja ne le v Skupnosti, ampak tudi na zunanjih mejah EU. Poleg ukrepov za izboljšanje zaščite v Evropski uniji se izvajajo različni ukrepi za okrepitev zaščite na mejah. Nedavne velike spremembe carinske zakonodaje EU bodo pri nadzoru pomagale prepoznavati pošiljke z visokim tveganjem. Varni carinski mehanizmi za izmenjavo informacij bodo omogočili tudi hitro ukrepanje, ko bodo prejete informacije o novih vrstah nevarnih izdelkov.
<P>
Sodelovanje med tema dvema sistemoma se utrjuje prek stalnih izmenjav obveščanja med sistemom RAPEX in sistemom "obrazca za podatke o tveganju" carinskih organov. Slednji carinike opozarja na poseben, potencialno nevaren tovor.
<P>
Komisija je poudarila sledljivost, ki predstavlja zelo pomembno področje za dodatne izboljšave. Statistika kaže, da se je število izdelkov neznanega izvora, ki so bili sporočeni prek sistema RAPEX, prvič zmanjšalo oktobra 2007, to je na 3 % v primerjavi s 17 % leta 2006. Komisija s pomočjo držav članic zdaj ocenjuje, kako zagotoviti, da to izboljšanje ne bo samo začasno.
<P>
Komisija je v zakonodajo svežnja o notranjem trgu za blago že vključila določbo, po kateri morajo imeti gospodarski subjekti na voljo podatke o svojih dobaviteljih, ki bi morali biti koristni za posredovanje pri nadzoru trga, ko bo ta zakonodaja začela veljati.
<P>
Komisija je tudi vprašala, kaj bi lahko glede sledljivosti naredila Kitajska, in pozdravlja pobude, ki so jih na Kitajskem sprejeli glede zahteve za uporabo črtne kode na tovarniški ravni pri nekaterih vrstah izdelkov z visokim tveganjem.
<P>
Komisija tudi dosledno poudarja odgovornost gospodarskih subjektov glede varnosti izdelkov. Pozdravljam zavezo industrije glede priprave ukrepov, na podlagi katerih se bo pridobilo zaupanje potrošnikov. Dogovorili smo se glede "varnostnega dogovora". Prav tako bom poslala strokovnjake, da bodo izvedli študijo o varnostnih ukrepih podjetij v dobavni verigi, in bom o tem poročala v prvem četrtletju leta 2008, saj smo v dobi globalizacije močni le toliko, kolikor je močan naš najšibkejši člen.
<P>
Prav tako se mi zdi pomembno o vprašanjih varnosti izdelkov komunicirati z evropskimi državljani in prisluhniti njihovim skrbem. To je bistveno, saj se vsi tukaj želimo še bolje odzivati na njihova vprašanja in potrebe. Moj zadnji spletni pogovor na temo "Želim vam varen božič" (v njem sem neizmerno uživala) je bil zelo razsvetljujoč in privlačen ter je odgovoril na skoraj 50 zanimivih vprašanj.
<P>
Končno, o naši zaskrbljenosti glede varnosti izdelkov smo na vrhu EU-Kitajska 28. novembra 2007 obvestili kitajske oblasti. Voditelji obeh strani so se strinjali, da je visoka raven varnosti izdelkov ključna za zaupanje potrošnikov in vzajemno trgovino. V ta namen so pristojne oblasti vzpostavile celostno sodelovanje. Obe strani sta pripravljeni nadaljevati in poglobiti ta dialog, redno izmenjavati informacije ter si prizadevati za merljive in nenehne izboljšave.
<P>
Prav tako se Komisija v okviru čezatlantskega ekonomskega sveta strinja z vlado Združenih držav glede okrepitve našega sodelovanja v zvezi z vprašanjem varnosti uvoza.
<P>
Verjamem, da je to poročilo pokazalo, da smo v Komisiji skupaj z vsemi pomembnimi akterji sprejeli potrebne ukrepe za večjo varnost potrošniških izdelkov na najučinkovitejši, sorazmeren in predan način.
<P>
Še enkrat se zahvaljujem Parlamentu za mnoge navdihujoče razprave o tem vprašanju.
<SPEAKER ID="139" NAME="Marianne Thyssen">
v imenu skupine PPE-DE. - (NL) Gospod predsednik, gospa komisarka, gospe in gospodje, seveda ni nobeno naključje, da je skupina Evropske ljudske stranke (Krščanski demokrati) in Evropski demokrati pozvala k tej aktualni in nujni razpravi malo pred božičem, zlasti ker smo o tem vprašanju razpravljali septembra, kolikor je to lahko presenetljivo. Skupina PPE-DE želi, da ta razprava prav tako pošlje jasno politično sporočilo ter upošteva politične cilje. Želimo doseči višjo raven varstva potrošnikov ter želimo usmeriti pozornost na najmanjše in najbolj ranljive potrošnike - otroke - da ostanejo visoko na dnevnem redu.
<P>
Gospa komisarka, podpiram vaše izjave, ki ste jih navedli tule. Ugotavljamo, da ste v Komisiji že opravili precej veliko količino dela, zato seveda želimo, da se tudi države članice spodbudijo k prevzemu deleža tega dela. Konec koncev morajo biti tudi same zavezane k zaostrovanju nadzora njihovih trgov z igračami. Gospa komisarka, prav tako vemo, da ste si osebno odločno prizadevali za varstvo potrošnikov. Ta prizadevanja posebej cenimo, prav tako se strinjamo z vami, da - kar zadeva varnost igrač - ne smemo načrtovati neopredeljenega novega pristopa, ampak moramo odpraviti vrzeli v obstoječem sistemu.
<P>
Obstaja nekaj točk, ki jih želim nadalje pojasniti: povedali ste - to ste pravkar tudi omenili - da je tudi s kitajskimi organi posebej težko sodelovati. Pred časom ste objavili, da bomo vzpostavili kitajski sistem RAPEX. Morda lahko to nadalje pojasnimo.
<P>
Drugič, prav tako me zanima, ali so bili sklenjeni posebni sporazumi z industrijo igrač ter ali imajo države članice poseben način za sklepanje teh pogodb? Prav tako želim slišati, kako je mogoče, da še vedno čakamo na novo direktivo o igračah ali na predlog Komisije o spremembi veljavne direktive o igračah. Ta krog smo pričakovali v tem času. Očitno je prišlo do zamude. Morda nam lahko razložite razloge za to? Poleg tega imate popolnoma prav: notranji trg je namenjen tudi potrošnikom. Če potrošniki ne zaupajo vanj, ga ne bodo učinkovito uporabljali. To je zelo pomemben dosje.
<SPEAKER ID="140" NAME="Evelyne Gebhardt">
v imenu skupine PSE. - (DE) Gospod predsednik, gospa komisarka, zahvaljujem se vam za povzetek o napredku pri razpravah, ki ste nam ga danes ponovno navedli.
<P>
Nedvomno smo že napredovali, vendar zame to še ni dovolj. Pred nami so različna vprašanja. O enem od teh smo že večkrat razpravljali: Evropska unija mora sama opraviti predhodno delo. Prav tako mi je žal, da predlog spremembe direktive o igračah še vedno ni bil predložen. Ko sem slišala, da bomo v decembru dobili predlog spremembe, sem domnevala, da bo to december 2007 in ne december 2008. Zdaj je december in vemo, da tega predloga ne bo. Upam, da ne bo na voljo decembra 2008, ampak januarja 2008, ker je nujen.
<P>
Druga zadeva, gospa komisarka, je da morajo tudi države članice izpolniti svoje obveznosti. Veliko bolj učinkovito in dosledno morajo uporabljati sistem RAPEX. To je ena stvar. Vendar morajo tudi veliko bolj resno obravnavati nadzor trga, za katerega so odgovorni. Prav tako moramo pospešiti zadeve, da lahko dejansko dosežemo potrebno varnost.
<P>
Niso samo vlade ali njihove agencije tiste, ki se sprašujejo v zvezi s tem, zaslišujejo se tudi proizvajalci igrač. Tudi oni morajo zagotoviti, da je kakovost njihovih izdelkov ustrezna. Odgovornosti ne morejo več enostavno prenašati na druge. Ne moremo jim dovoliti, da odidejo na Kitajsko in rečejo: da, želimo igrače, vendar ne smejo stati več kot toliko. Zaradi tega bo trpela kakovost, kar morajo vedeti. Proizvajalcem ne smemo popuščati, ampak moramo zahtevati, da tudi to storijo. Vendar, kot smo povedali, je nadzor celo boljši in to moramo uresničiti.
<P>
Upam, da vam bo to dejansko uspelo pomakniti naprej v varnostnem paketu, ki ga obravnavate.
<SPEAKER ID="141" NAME="Marios Matsakis">
v imenu skupine ALDE. - Gospod predsednik, za nekatere družine bo ta božič tragično obdobje - tragično zaradi izgube otroka. Kar naredi to tragedijo še bolj bolečo, je to, (a) da bi jo lahko zlahka preprečili in (b) da jo je zagrešilo darilo ljubezni - sreča, ki se je spremenila v morilsko orožje. Da, v morilsko orožje. Ker se tisti, ki proizvajajo nevarne igrače, zelo dobro zavedajo, da te igrače lahko in morda nekoč celo bodo ubile otroka. Zato tisti, ki pošljejo tako smrtonosno igračo na trg, po mojem mnenju zagrešijo umor, posledično pa tudi tisti, ki zaradi svoje neprevidnosti takega kriminalnega dejanja ne preprečijo, postanejo sostorilci.
<P>
Gospa komisarka, vsi poznamo krivce, ki na ta način ubijajo ali poškodujejo naše otroke. To so ceneni kitajski proizvajalci igrač. In kakšno zaščito lahko ponudite našim državljanom? Na žalost moram reči, da ne zadostno. Kaže, da ste zadovoljni, da so bili v 43 % primerov iz zadnjega poročila RAPEX-Kitajska izvedeni korektivni ukrepi, ampak, gospa komisarka, kaj pa v 57 % primerov, ko takih ukrepov ni bilo? Kaj pa tiste potencialno nevarne igrače, ki sploh niso bile prijavljene?
<P>
Povedali ste, da "v tem svetu ne morete dati 100-odstotnega zagotovila", "lahko pa potrdite, da je sistem pripravljen za svoj namen". Kateri namen, gospa komisarka? Za namen iskanja bližnjic pri varnosti, da ne razburimo kitajske vlade?
<P>
Za ta problem obstaja le ena rešitev, gospa komisarka: prepovejte vsak uvoz kitajskih igrač, dokler kitajska vlada ne bo sposobna 100-odstotno zagotoviti, da se v Evropi nevarne igrače ne bodo prodajale. Šele takrat boste izpolnjevali svojo najpomembnejšo funkcijo, ki je resnično varovanje naših otrok pred smrtjo zaradi kitajskih igrač. In zapomnite si, gospa komisarka, le napredek Kitajske ni dovolj, saj je že smrt enega otroka ena smrt preveč.
<SPEAKER ID="142" NAME="Predsednik">
Gospod Matsakis, opravičujem se, da sem napovedal, da imate le eno minuto časa za govor. To je bila naša napaka, res ste imeli dve minuti. Ljudem, ki govorijo v jeziku, ki ni njihov prvi jezik, vedno dam več časa. Vaša angleščina je čudovita.
<SPEAKER ID="143" NAME="Roberta Angelilli">
v imenu skupine UEN. - (IT) Gospod predsednik, gospe in gospodje, glede varnosti igrač ne sme biti nobenih popuščanj; masoven umik igrač iz Kitajske s trga je postavil varnost potrošnikov nazaj v ospredje te razprave, zlasti varnost naših najmanjših potrošnikov, ki pogosto nimajo glasu ali moči, da bi se branili.
<P>
Dejansko obstaja zelo donosen trg s proizvodi, ki predstavljajo nevarnost za zdravje, trg, ki vsako leto ustvari ogromne količine denarja in išče neskončne poti in izgovore za legalizacijo tega, kar je resnično nezakonito in škodljivo. Zato podpiramo predloge Komisije za krepitev izvajanja pregledov varnosti izdelkov, predvsem igrač.
<P>
Zlasti verjamemo, da je sodelovanje s Kitajsko in Združenimi državami temeljnega pomena za ustavitev pretoka nevarnih proizvodov, namenjenih na evropski trg. Številni ukrepi, kot je splošno preverjanje varnostnih ukrepov in varnostnega pakta med proizvajalci in uvozniki, morajo imeti prednostno vlogo za ponovno pridobitev zaupanja potrošnikov.
<P>
Kar zadeva države članice, je bistvenega pomena, da se izboljša sodelovanje med carino in organi, ki so odgovorni za nadzor trgov. Revizija direktive o varnosti igrač je bistvena, da bomo dobili dokončna pravila za načrtovanje ustreznih pregledov na stopnji proizvodnje in carine.
<P>
Vendar bom zaključila z besedami, da mora Kitajska nedvomno sprejeti svojo vlogo, Komisija pa mora zahtevati, da to stori. Kitajska mora zagotoviti jamstva ter se mora odločno in brezkompromisno boriti proti nezakonitim praksam, sicer bo morala Evropska unija sprejeti resne ukrepe ter zapreti vrata ponarejanju ter nepošteni in nezakoniti konkurenci.
<SPEAKER ID="144" NAME="Hiltrud Breyer">
v imenu skupine Verts/ALE. - (DE) Gospod predsednik, ta razprava navzkrižno primerja direktive. Gospa komisarka, direktivo o varnosti proizvodov zamenjujete z direktivo o varnosti igrač. Dejansko imamo se pri izvajanju direktive o proizvodih pojavljajo težave, medtem ko smo priča zakonodajnemu pomanjkanju v zvezi z direktivo o varnosti igrač. Večji nadzor nam pri tem ne pomaga, ker obstajajo varnostne vrzeli, in sicer to, da nevarne kemikalije, na primer, niso prepovedane.
<P>
Pred dvema mesecema je komisar Verheugen zagotovil, da bo direktiva o varnosti igrač predstavljena ta teden. Povedal je, da igrače, ki vsebujejo svinec, ne bi smele prihajati na evropski trg. V prvem primeru ni nobenega znaka o reviziji direktive o varnosti igrač.
<P>
V drugem primeru mi je komisar Verheugen v pisni obliki priznal, da se je motil, ko je izjavil, da so igrače, ki vsebujejo svinec, v Evropi prepovedane. Tudi to ni prav. Direktivo o varnosti proizvodov zamenjujete z direktivo o varnosti igrač. Zato je zelo nenavadno, ko izjavite, da potrebujemo črtno kodo za posebej nevarne proizvode. Upam, da tega niste mislili za igrače! Nevarni proizvodi niso izgubili ničesar v rokah otrok!
<P>
Potrebujemo načelo preprečevanja. Prav tako ni nobenih opozorilnih sporočil o magnetih. Kaj pa opozorila o igračah, ki vsebujejo rakotvorne snovi? V Evropi imamo poliaromatične ogljikovodike. Prepovedali bomo njihovo uporabo v avtomobilskih gumah, vendar so dovoljeni v igračah, čeprav gre za rakotvorne snovi. Ta razprava je absurdna, ker navzkrižno primerjate obe direktivi.
<P>
Prosimo vas, da se v vašem drugem odgovoru osredotočite na direktivo o varnosti igrač ter odgovorite na vprašanje, kdaj bo ta direktiva končno predložena in kdaj - kot smo predlagali v naši resoluciji - bodo zapolnjene pravne vrzeli; prosim, da teh dveh stvari ne zamenjujete več. Nadzor je dober, vendar so zakoni boljši.
<SPEAKER ID="145" NAME="Eva-Britt Svensson">
v imenu skupine GUE/NGL. - (SV) Gospod predsednik, seveda je povsem nesprejemljivo, da so otroci izpostavljeni igračam, ki predstavljajo tveganje za njihovo zdravje. Večina od nas je mnenja, da lahko v EU mirno kupujemo igrače z oznako CE. Vse ostalo je nedojemljivo. Vendar v resnici neprostovoljno kupujemo igrače, ki vsebujejo rakotvorne snovi in svinec. Težko je verjeti, da se te snovi uporabljajo v igračah, ki jih otroci pogosto stavijo v usta! Varnost otrok zahteva takojšnje ukrepanje s strani Komisije. Interesi proizvajalcev, dobaviteljev in uvoznikov glede dobička ne smejo nikoli imeti prednosti pred zdravjem otrok. Že ena sama nevarna igrača je preveč.
<SPEAKER ID="146" NAME="Malcolm Harbour" AFFILIATION="PPE-DE">
Gospod predsednik, zahvaljujem se komisarki Kunevi, da je na naš predlog danes prišla v sejno dvorano, ter ji čestitam za njen pozitivni odnos in odločnost pri delovanju. Od prvih pogovorov v septembru je bila na Kitajskem. Videli smo rezultate tega. Popolnoma jasno je tudi povedala, da "o varnosti potrošnikov ne more biti sklenjen kompromis". To neomajno verjamemo vsi.
<P>
S praktičnega vidika so številni kolegi že izpostavili, da je to zelo zapletena zadeva, v katero je vpletenih veliko strani. Zato pozdravljam zagotovitev komisarke Kuneve, da bo sodelovala z državami članicami, da bodo lahko okrepile svoje kapacitete za pregledovanje, preverjanje in ustavljanje nevarnih pošiljk, ki so lahko pravilno identificirane zaradi vzpostavljenih informacijskih tokov. Bodimo realni. Govorimo o zelo velikem številu proizvajalcev in zelo velikem številu izdelkov.
<P>
Vseeno nočemo demonizirati tistih proizvajalcev igrač, ki že opravljajo odlično delo in proizvajajo privlačne, dobro zasnovane igrače z visoko vrednostjo, ki jih potrošniki in njihovi otroci cenijo po vsej Evropski uniji, in ki so, kot se vsi zavedamo, zelo pomembne za razvoj otroka. Popolnoma napačno je pokazati le na Kitajsko, kot je to storil naš kolega s Cipra v svojem zelo čustvenem in neliberalnem govoru. Izdelki izhajajo tudi iz veliko drugih držav. Najpomembneje je zagotoviti kakovostne modele že od začetka in to, da odgovorni inženirji sodelujejo s svojimi dobavitelji ter poskrbijo, da se izvaja nadzor. Verjemite mi, da veliko kitajskih proizvajalcev igrač dosega zelo visoke standarde kakovosti. To morajo izvajati vsi in to morajo začeti takoj. To zato, ker ključne odločitve, ki se sprejemajo zdaj, pred letošnjim božičem, zadevajo igrače, ki jih bodo otroci dobili naslednji božič. O tem govorimo, zato delamo že vnaprej in zato je zelo pomembno, da je danes prišla komisarka.
<SPEAKER ID="147" NAME="Arlene McCarthy" AFFILIATION="PSE">
Gospod predsednik, cilj pogovora tega večera in komisarkina izjava morata seveda biti močan znak za potrošnike in Kitajsko ter tiste, ki dobavljajo igrače iz tretjih držav, da smo trdno odločeni, da bomo z našega trga odstranili strupene igrače. Videli smo, da odstranitev številnih igrač pred božičem pomeni, da moramo še naprej izvajati pritisk, če želimo videti dejanja. Vendar dodajam tudi, komisarka, da je bilo v zadnjih racijah v moji regiji - Manchestru - zaseženih čez 20 000 nelegalnih in ponarejenih igrač v skupni vrednosti 150 000 EUR. Gotovo so bile namenjene zapolnitvi vrzeli zaradi odstranitve igrač.
<P>
Zato morajo zakoniti dobavitelji in proizvajalci igrač dosegati najvišje varnostne standarde, če nočemo ogroziti svojih otrok z nevarnimi ponarejenimi igračami. Torej, naj kot predsednik parlamentarnega odbora za varstvo potrošnikov jasno povem, kaj pričakujemo, da boste z našo pomočjo dosegli, komisarka. Želimo, da se opravi nujen pregled evropske zakonodaje o varnosti igrač, da se bomo lahko spoprijeli z novimi problemi iz tretjih držav, uvozom iz Kitajske ter seveda novimi in nevarnimi modeli igrač, kot so magneti, ki so se pojavili po izvirni direktivi iz leta 1995. Zastarela je in je ni treba pregledati. Ta zakon moramo podpreti z močnejšim, razumnim izvajanjem in nadzorom, da bomo zagotovo ujeli nizkokakovostne proizvajalce.
<P>
Komisarka, osebno vas podpiram in vas bom podpiral tudi v prihodnje, tudi če bo potrebno prepovedati uvažanje nevarnih igrač iz Kitajske. Vendar moramo povedati, da so vaša dejanja obrodila sadove. Izrečenih je bilo že 93 prepovedi uvoza le za Kitajsko, medtem ko od julija poteka tudi 184 preiskav, kar pomeni, da kitajske meje zapušča manj nevarnih igrač. Ta dejanja moramo še okrepiti in vas podpreti, a tudi uvozniki morajo nositi odgovornost za uvoz nevarnih igrač, zato pozdravljam preglede dobavne verige za odpravo vrzeli, ki nastane pri proizvajalcih.
<P>
Komisarka, nismo pripravljeni na kompromise o varnosti igrač; morda bodo opozorila premalo. Na primeru ZDA lahko vidimo, da so nekatere igrače prepovedane za mlajše od treh let in da so na nekaterih opozorila za starejše od šestih let; pritožujejo se, da uvažajo naše nevarne igrače z evropskega trga, tako da bi se mogoče morali na tem področju zgledovati po ZDA. Sprejmimo torej hitre in učinkovite ukrepe, da bomo ponovno vzpostavili zaupanje potrošnikov v trg igrač. Obljubljam vam, komisarka, da bo moj odbor sodeloval z vami, da dosežemo ta cilj.
<SPEAKER ID="148" NAME="Zbigniew Krzysztof Kuźmiuk" AFFILIATION="UEN">
(PL) Gospod predsednik, v okviru razprave o varnosti igrač želim usmeriti pozornost na več bolj splošnih vprašanj.
<P>
Prvič, liberalizacija trgovine, ki je potekala pod okriljem Svetovne trgovinske organizacije, zaradi česar je evropski trg vse bolj dostopen, ne koristi potrošnikom le po tem, da jim zagotavlja nižje cene za številno blago, ampak predstavlja tudi nevarnosti; zgovoren primer tega so nevarne igrače, o katerih danes razpravljamo.
<P>
Drugič, države Jugovzhodne Azije so konkurenčne na evropskem trgu, ker ne pokrivajo vseh stroškov proizvodnje proizvodov. Pogosto ne krijejo stroškov za varstvo okolja, stroškov, ki so povezani z upoštevanjem pravic zaposlenih ali stroškov, ki so povezani z varnostjo blaga, če omenimo le nekatere.
<P>
Tretjič, zato je nujno, da ustanove za varstvo potrošnikov in konkurence v državah EU uporabijo instrumente, ki jih imajo na voljo za hitrejši in učinkovitejši odziv na tovrstne razmere ter s trga umikajo ne le nevarne izdelke, ampak tudi njihove proizvajalce ali uvoznike.
<P>
Četrtič in zadnjič, Evropska unija mora v stalnih pogajanjih pod okriljem STO v zvezi s širjenjem dostopa na evropski trg od tretjih držav zahtevati, da upoštevajo pravila pravične konkurence ter zlasti za vključitev vseh stroškov proizvodnje v cene izdelkov, obračunane po evropskih standardih.
<SPEAKER ID="149" NAME="Heide Rühle" AFFILIATION="Verts/ALE">
(DE) Gospod predsednik, gospa komisarka, v odboru sem že navedel, da cenimo vaša prizadevanja ter se vam zanje zahvaljujemo.
<P>
Kljub temu nekatera od teh vprašanj poudarjajo stvari, kjer je nekaj v res slabem stanju. Če želite na primer zagotoviti opozorila o magnetih, potem direktiva o varnosti igrač ni dovolj. Direktiva o varnosti igrač žal temelji na novem pristopu. Ta nov pristop pomeni, da so dejavni ustrezni odbori za standardizacijo. Žal odbori za standardizacijo niso bili dejavni, kar zadeva magnete, prav tako niso bili dejavni na področju rakotvornih snovi. Trenutno so prepovedane le tri rakotvorne snovi, ostale niso. Ko preverjamo direktivo o varnosti igrač, moramo nujno preveriti, ali je ta nov pristop resnično pravi način in ali ni veliko bolj pomembno, da evropski zakonodajalci prav zdaj določijo standarde v sektorju igrač, ker so igrače namenjene predvsem otrokom in otroke je treba posebej zaščititi. Pozivam vas, da ponovno preverite, ali je novi pristop resnično prava pot v tem primeru ter ali dejansko potrebujemo drugačen pristop, ko pregledujemo direktivo o varnosti igrač.
<P>
Prav tako želim poudariti, da je to, kar smo poudarili odgovornost uvoznikov, ko pregledujejo paket proizvodov. Ti uvozniki morajo svoje odgovornosti vzeti resno. Upam, da boste vi in Komisija to prav tako podprli v tristranskem pogovoru. Uvozniki morajo biti odgovorni v enaki meri kot proizvajalci.
<P>
Nazadnje opozarjam na še eno točko: države članice. Tu je mogoče pokazati, da je lahko direktiva o varstvu proizvodov enostavno preveč šibka. Države članice je treba prisiliti k spremljanju te direktive, poleg tega jih je treba prisiliti, da dejansko postopno umaknejo nekatere proizvode. Žal niso bili vsi postopno umaknjeni.
<SPEAKER ID="150" NAME="Iliana Malinova Iotova" AFFILIATION="PSE">
(BG) Gospa komisarka, obstaja več razlogov za vprašanja, ki sem vam jih zastavila danes. Prvi so vaši odgovori med razpravo o tem vprašanju v odboru za notranji trg in varstvo potrošnikov, ki je bila po mojem mnenju preveč splošna. Drugo je vprašanje v pisni obliki, ki sem ga že zastavila in upam, da bom prejela odgovor danes skupaj z drugimi odgovori. Tretji razlog je naslednji: Vašo pozornost želim posebej usmeriti h Christensenovem poročilu, sprejetem leta 2005 o vključevanju novih držav članic v sistem varstva potrošnikov, ki dopolnjuje ureditev notranjega trga Evropske skupnosti. Poročilo vsebuje priporočila Evropski komisiji, naj nameni posebno pozornost novim državam članicam, med katerimi je tudi moja država.
<P>
Izraziti želim svoje osebno mnenje, da ima ne glede na prizadevanja Komisije na tem področju, le tri odstotke Bolgarov občutek, da so kot potrošniki zaščiteni. Zato je moje vprašanje naslednje: kaj je Evropska komisija naredila, da bi zagotovila varnost kitajskih igrač, ki pridejo na trg novih držav članic med božičnimi in novoletnimi prazniki glede na to, da je sistem za varstvo potrošnikov v teh državah šibkejši?
<SPEAKER ID="151" NAME="Vicente Miguel Garcés Ramón" AFFILIATION="PSE">
(DE) Gospod predsednik, gospa komisarka, ne želim dramatizirati, vendar se tu soočamo s težavo, ki vpliva na celotno Unijo. Naj navedem le en primer: v Španijo se vsak dan uvozi 40 000 kontejnerjev z blagom; v več tisoč teh kontejnerjev so igrače.
<P>
Sprašujemo se, ali bo pooblaščen sistem nosilcev gospodarskih dejavnosti, ki bo začel veljati 1. januarja 2008, resnično olajšal učinkovite ukrepe za obravnavo tržnih ukrepov, ki ogrožajo zdravje otrok, ter so bili že večkrat obsojeni.
<P>
V svoji resoluciji z dne 26. septembra o varnosti proizvodov in zlasti igrač je Evropski parlament pozval Komisijo in države članice, naj sprejmejo ukrepe za zagotovitev, da potrošniško blago v prodaji ne ogroža zdravja.
<P>
Čas je, da se pospeši sprejetje potrebnih ukrepov za izvajanje resolucije Evropskega parlamenta. Izboljšati moramo nadzor in spremljanje trgov, ki so bili omenjeni. V času globalizacije igrače niso le še ena oblika blaga. Brez nadzora se bomo srečevali s ponovitvami incidentov, o katerih se je že večkrat poročalo; počasi se bomo vračali h komercialnemu dampingu, poleg tega obstaja tudi možnost, da bo resno ogroženo zdravje potrošnikov, zlasti otrok.
<SPEAKER ID="152" NAME="Meglena Kuneva">
komisarka. - Gospod predsednik, začela bom z odgovorom gospe Thyssen na to, kaj počnemo za okrepitev pozitivnega vpliva na kitajski trg. Če želimo uspeti, mora Evropa prevzeti vlogo vodje in prav to skušamo doseči. Sistem RAPEX-Kitajska omogoča kitajskim oblastem dostop do podatkov o tveganih kitajskih izdelkih, prodajanih v Evropi, kar je za njih dragocen vir informacij.
<P>
Kitajska zdaj vzpostavlja svoj nacionalni sistem zgodnjega opozarjanja, ki posnema evropski sistem. To je velik uspeh za varnost izdelkov na svetovni ravni. Sistem zagotavlja, da se informacije hitro razširijo do lokalnih uradov za ukrepanje, in to mora začeti delovati do konca leta. Če bo to do konca leta začelo delovati, kot je predvideno, si lahko Evropa čestita za velik uspeh, saj je oblikovala vzorčni primer za kitajske organe.
<P>
Poudarila bi, da bo naslednje leto v smislu izdelovanja novega memoranduma o soglasju s Kitajsko zelo intenzivno, saj bo sedanji memorandum, ki velja od leta 2006, prenehal veljati v začetku leta 2009. To bo zahtevalo zelo konkretno delo Komisije.
<P>
Veliko vas je, ki ste se opozarjali na direktivo o igračah. Ne morem razpravljati o nečem, kar je v pristojnosti podpredsednika Verheugna, saj direktiva o igračah spada na njegovo področje dela, čeprav odlično sodelujemo. Vendar se je treba zavedati, da se sprememba direktive o igračah še pripravlja in bo kmalu predstavljena. Pred srečanjem z vami sem preverila pri službah komisarja Verheugna in pri njem osebno, zato vem, da bo to direktivo Komisija kmalu obravnavala. Prepričana sem, da se njegove službe na vso moč trudijo.
<P>
Najina dva pristopa se ne mešata - industrijski pristop direktive o igračah ter pristop, ki ga jaz uporabljam in vključuje direktivo o splošni varnosti proizvodov. Zagotavljam vam, da je razmejitev v Komisiji zelo jasna.
<P>
Z novim pristopom želimo doseči prav to - da obe navedeni vrsti kontrole potekata hkrati. Prva vrsta se osredotoča na zahteve igrač kot industrijskih izdelkov in druga vrsta, ki presega ta prizadevanja, se osredotoča na kontrole v katerem koli trenutku o tem, kako varne so igrače za naše otroke. Dober primer so magneti, ki se uporabljajo v igračah. Ti zdaj spadajo pod direktivo o splošni varnosti proizvodov, zato lahko izvajamo kontrole, prepovemo nevarne izdelke in zaprosimo za nov standard, medtem ko so igrače označene z opozorilom, bomo mi oblikovali predlog. Najverjetneje se bodo nekatere vrste rabe standardizirale, medtem ko se bodo nekatere prepovedale. Ta pristop temelji točno na zapolnjevanju vrzeli na področju varnosti z zanesljivo direktivo o splošni varnosti proizvodov. To je odličen primer tega, zakaj moramo hkrati ohraniti oba pristopa.
<P>
Začela sem odgovarjati gospe Rühle v zvezi z magneti. Kolegij bo obravnaval mojo prošnjo za sprejetje ciljnih ukrepov, ki zahtevajo določena opozorila na magnetnih igračah, kar bo zapolnilo vrzel, dokler ne bodo ustrezni standardi v celoti obravnavali tega tveganja. Kot veste, je ta postopek precej dolg, vendar o tem ne odloča Komisija. To je zakonodaja, ki jo preprosto izvršujemo v zvezi z načinom izvajanja naših standardov.
<P>
Za trenutek bi se rada ustavila pri mnenju, ki ga je izrazil gospod Matsakis. Moje sporočilo je preprosto, ker sem prepričana, da je gospod Harbour odgovoril na dosleden način. Menim, da nevarne igrače nimajo potnega lista in da moramo odgovoriti na nevarnost, od koder koli prihaja. Naj opomnim, da čeprav 50 % nevarnih igrač prihaja iz Kitajske, sem presenečena, ker sploh nismo razpravljali, od kod prihaja ostalih 50 %. Povedati moram, da 30 % nevarnih igrač prihaja prav iz Evrope. Prav zato resno vztrajam pri varnosti ne glede na potni list. Še enkrat je treba premisliti, kako pomembno je zaupanje za naš trg. Te odgovornosti ne bom preložila na druge.
<P>
V skladu s členom 1 direktive o splošni varnosti proizvodov morajo vsi proizvajalci zagotoviti varne proizvode in kdor koli postavi proizvod prvič na trg - uvoznik, prodajalec ali proizvajalec - mora preveriti varnost igrač, za katere odgovarja.
<P>
V zvezi z gospo Iotonovo bom odgovarjala v bolgarščini, ker je v tem jeziku postavila vprašanje.
<P>
komisarka - (BG) Moj odgovor je bil zelo specifičen glede na standarde Komisije. Kar smo storili v zadnjem letu, je namenjeno izboljševanju zakonodaje. Da, del te zakonodaje se nanaša na industrijsko blago ter spada v portfelj drugega komisarja, vendar sodelujemo pri številnih vprašanjih. Nekatera od zastavljenih vprašanj se navezujejo na direktivo REACH, ki prav tako ni v mojem portfelju, vendar, ponovno, delamo vse kar lahko, da bi zagotovili varnost na podlagi obstoječe zakonodaje.
<P>
V tem postopku smo opravili številna srečanja z interesnimi skupinami - proizvajalci, pristojnimi nacionalnimi organi, prodajalci na drobno ter številnimi nevladnimi organizacijami.
<P>
Poleg tega vam želim povedati, da ne obsojamo nikogar ter da držav ne ločujemo na stare in nove države članice. Varnost blaga je enako pomembna za nove in stare države članice. Poudarjam, da imajo nekatere stare države članice - pred pristopom dvanajstih novih članic - resne težave; teh držav ne mislim zapustiti. Seveda je odgovornost Komisije, kar zadeva izvajanje zakonodaje, zlasti v novih državah članicah, nekaj, kar se mi zdi zelo pomembno. Zato se v novih državah članicah bolj pogovarjam z organi, vztrajam pri nacionalnem proračunu za razvoj organov za nadzor trga.
<P>
Gospa Iotova, povem vam lahko, da je na bolgarskem trgu 180 inšpektorjev. Včeraj, dejansko danes zgodaj zjutraj, sem se dodatno pogovarjala z udeleženci varnostne verige; skupaj smo sklenili "Božični pakt", ki vključuje proizvajalce na evropski ravni, ter trgovce in vladne organe v Bolgariji. Po vztrajnih pogovorih z ministrom za gospodarstvo v Bolgariji, se je število inšpekcij štirikrat povečalo. Zato bom nadaljevala z delom na tem področju in, tako kot zadnjič, želim ponoviti svoje povabilo s tega plenarnega zasedanja, da to storimo skupaj. Prepričana sem, da bomo tako bolj uspešni.
<P>
komisarka. - Končujem s tem, s čimer sem začela, to je, da morajo biti naši ukrepi sorazmerni ter temeljiti na solidarnosti in subsidiarnosti, kar nam bo dalo moč, da se spoprimemo s to zelo pomembno težavo.
<P>
Pozorno sem poslušala vas, vaše prijazne besede in vaše pozive k pospešitvi našega dela. Če bodo kadar koli kakšni primeri, o katerih bi radi govorili z menoj, bom z veseljem nadaljevala.
<SPEAKER ID="155" NAME="Predsednik">
Zahvaljujem se komisarki in vsem kolegom, ki so sodelovali v tej razpravi.
<P>
Rad bi še nekaj pripomnil: pred nekaj leti je moja starejša hči dobila za darilo gumijasto lutko, narejeno na Kitajskem. Glava je odpadla in znotraj je bil majhen gumijast del, na katerega se glava natakne; kdor koli je naredil to igračo, je nanj narisal majhen obraz, vendar obraz ni bil nasmejan, ampak žalosten, in kdor koli že je to naredil, je skušal povedati nekaj o razmerah, v katerih delajo. Vesel sem današnje priložnosti za izpoved.
<P>
Ta razprava je končana.
