<CHAPTER ID="016">
Revizija direktive o paketnih potovanjih (razprava) 
<SPEAKER ID="110" NAME="Predsednik">
Naslednja točka je izjava Komisije o reviziji direktive o paketnih potovanjih.
<SPEAKER ID="111" NAME="John Dalli">
član Komisije. - Gospod predsednik, hvaležen sem, da vam lahko posredujem najnovejše informacije o delu Komisije, kar zadeva revizijo direktive o paketnih potovanjih. Ko je bila direktiva leta 1990 sprejeta, so bili počitniški paketi najpogostejša vrsta počitnic. Od takrat se je trg bistveno spremenil: razvoj interneta je potrošnikom omogočil neposredne rezervacije pri organizatorjih potovanj, letalskih prevoznikih in hotelih. Poleg tega je hiter razvoj nizkocenovnih letalskih prevoznikov prinesel revolucijo na področju letalskih prevozov. Obenem pa sta se povečali tudi konkurenca in izbira potrošnikov na trgu potovanj.
<P>
V današnjih časih večina državljanov EU sama organizira svoje počitnice in ne kupuje predhodno določenih paketov. Te spremembe so privedle do tega, da je na dopustu zaščitenih vse manj potrošnikov. Vemo tudi, da je obstoječa direktiva povzročila neenakopravne pogoje v počitniški industriji, saj direktiva za nekatere organizatorje velja, za druge pa ne, čeprav prodajajo podobne proizvode.
<P>
Poleg tega je minimalna uskladitev direktive povzročila pravno razdrobljenost v državah članicah. To pomeni, da obstoječa zakonodaja morda ni posodobljena.
<P>
Zato je Komisija sprožila postopek ocene učinka, da bi se pripravila na možno revizijo direktive o paketnih potovanjih lansko leto. V okviru dela pri pripravi ocene učinka je Komisija novembra 2009 objavila raziskavo o škodi za potrošnike na področju tako imenovanih "dinamičnih paketov".
<P>
Obenem je Komisija sprožila javno posvetovanje o reviziji direktive. To posvetovanje je bilo zaključeno 7. februarja 2010. Komisija zdaj preučuje več kot 170 prispevkov, ki bodo vključeni v oceno učinka. Obseg možne revizije bo odvisen od izida ocene učinka.
<P>
Toda dovolite mi, da na kratko pojasnim vodilna načela tega dela. Prvič, visoka stopnja varstva je ključna, če želimo zagotoviti, da potrošniki zaupajo svojim nakupom počitniških proizvodov. Drugič, izboljšati moramo delovanje notranjega trga za potovanja, zlasti zato, ker so čezmejni nakupi tako pogosti na tem področju. To pomeni, da obstaja dober razlog za večjo uskladitev zadevne zakonodaje v državah članicah. In končno, mislim, da je treba ustvariti bolj enakopravne pogoje za podjetja, ki prodajajo paketna potovanja.
<P>
Komisija namerava predstaviti svoj predlog v začetku leta 2011. Ključni izziv pri reviziji bo opredelitev obsega direktive. Komisija bo preučila možnosti za razširitev obsega direktive, da bi slednja zajemala širšo paleto potovalnih aranžmajev, vključno z "dinamičnimi paketi". To bi lahko pripomoglo k temu, da bi se trend, namreč upadajoče število zaščitenih potrošnikov na počitnicah, obrnil.
<P>
Morali bomo posodobiti različne zahteve glede informacij ter razjasniti obveznosti in odgovornost strokovnih pogodbenih strank. In končno, Komisija bo preučila stroške in koristi uvedbe standardizirane oznake paketnega potovanja, ki bi se morala nahajati na vidnem mestu pri prodaji počitniških paketov, da bi tako izboljšala ozaveščenost potrošnikov.
<P>
Vzporedno s tem delom Komisija preučuje možnosti povečanja varstva pred stečajem za potnike, ki kupijo posamezne letalske vozovnice, kar je pred kratkim zahteval Evropski parlament.
<P>
V začetku leta 2009 je Komisija objavila neodvisno poročilo, ki je preučilo različne možne načine za obravnavo posledic stečaja. Sprožili smo tudi javno posvetovanje o prihodnosti pravic letalskih potnikov dne 15. decembra 2009. Ti elementi bodo predstavljali podlago za oceno učinka. Naš cilj je Parlamentu predstaviti najustreznejše zaščitne ukrepe v primeru stečaja pred koncem leta 2010.
<SPEAKER ID="112" NAME="Andreas Schwab">
v imenu skupine PPE. - (DE) Gospod predsednik, v imenu moje skupine bi se rad najprej zahvalil komisarju Dalliju za njegove obljube in pojasnila, da v letu 2011 načrtuje revizijo direktive o paketnih potovanjih iz leta 1990. Kar zadeva časovno usklajenost, se točno ujema z zdajšnjim časovnim oknom, ki ga moramo uporabiti, kajti na področju paketnih potovanj je cela vrsta primerov, ko potrošniki niso ustrezno obveščeni o svojih pravicah. Na primer, na številnih spletnih straneh jih zvabijo k rezervaciji dodatnih ponudb prek dodatnih povezav, čeprav za te ponudbe ne veljajo enaki zaščitni mehanizmi kot za prvotne. Tu govorimo predvsem o ponudbah nizkocenovnih letalskih družb.
<P>
Drugič, v večini držav članic Evropske unije te nizkocenovne letalske družbe onemogočajo vročanje sodnih dokumentov, zato je varstvo potrošnikov precej ovirano, točno tam, kjer se potrošniki dejansko želijo pravno zaščititi. To je vsekakor treba spremeniti z novih predlogom direktive.
<P>
Tretjič, moramo se vprašati, ali bi bilo treba pravice letalskih potnikov in pravice, ki so v veljavi skladno z obstoječo direktivo o paketnih potovanjih, dolgoročno prenesti v skupen dokument, da bi odpravili protislovja med elementi obeh zakonodaj.
<P>
Četrtič, mislim - in to ste vi izpostavili -, da ocena dela potovalnih agentov, ki je od države do države drugačna, pomeni tudi, da je čezmejno zagotavljanje blaga in storitev zelo otežkočeno tudi za potovalne agente. V nekaterih državah nosijo potovalni agenti enako odgovornost kot organizatorji paketnih potovanj; v drugih državah, na primer v moji, pa so potovalni agenti samo posredniki. Bilo bi zaželeno, da bi se na evropski ravni uspeli dogovoriti vsaj o načelih, da bi olajšali čezmejno delo teh potovalnih agentov.
<P>
Ker potrošniki vse več uporabljajo internet, bi morala biti paketna potovanja na internetu v prihodnosti označena kot takšna, da tudi tu ne bi obstajala možnost zlorab.
<SPEAKER ID="113" NAME="Alan Kelly">
v imenu skupine S&D. - Gospod predsednik, ta razprava je ravno na pravi stični točki za turizem, letalsko industrijo in varstvo potrošnikov.
<P>
Poleti se nam je zdelo, da je polovica Evrope obtičala na počitnicah, saj so letalske družbe in potovalni agenti vsepovprek bankrotirali, potrošniki pa so obtičali proč od svojih bližnjih, v tujih državah. Jasno je bilo, da naši zakoni niso uspeli ustrezno zaščititi potrošnikov. Prejeli smo poročila več potnikov, ki niso dobili nobenih informacij o tem, kdaj bodo lahko prišli domov, ni bilo jasno, kdo je tehnično odgovoren za njihove razmere, niso imeli telefonske številke, kamor bi lahko poklicali za informacije in niti najmanj niso vedeli, kje iskati popravo krivice, ko so prišli domov.
<P>
Zato pozdravljam to pravočasno razpravo in prizadevanja Komisije, da se loti te zadeve, saj smo vsi mi pustili, da se to vleče predolgo. Številne težave glede direktive o paketnih potovanjih so bile ugotovljene skoraj pred 10 leti v parlamentarnem poročilu, toda od takrat se je premaknilo zelo malo. Vem, da bo nekatera vprašanja obravnavala direktiva o pravicah potrošnikov, toda čezmejni letalski prevoz potrebuje več evropskih zakonov za varstvo potrošnikov.
<P>
Že samo dejstvo, da se zakon imenuje direktiva o paketnih potovanjih, kaže, kako zastarel je. Večina potrošnikov ne uporablja več paketnih potovanj, če najdejo cenejši način, da gredo na počitnice in vidijo svet. V moji državi, na Irskem, štirideset odstotkov potnikov ne uporablja paketov in vem, da je enako v mnogih drugih državah članicah. Ljudje so večinoma sami svoji potovalni agenti, ko opravijo rezervacijo prek spleta na straneh, ko je Tripadvisor, kjer učinkovito postanejo sami svoji potovalni agenti. Naši zakoni morajo odražati to spremenjeno vedenje potrošnikov.
<P>
Eno izmed najpomembnejših vprašanj, ki mora izhajati iz vsake revizije, je jasen prikaz potrošniku, kdo je odgovoren v primeru takšnih zamud in odpovedi. Potovalne agencije morajo biti obvezane zagotoviti zelo jasne informacije. Potrošnikom je treba povedati, kje lahko dobijo te informacije in seznanjeni morajo biti s svojimi pravicami v okoliščinah.
<P>
(Predsednik je prosil govornika, naj zaradi tolmačev govori počasneje)
<P>
V obstoječi zakonodaji odgovornost ni jasno razmejena. Ali je v primeru nesreče odgovorna letalska družba? Ali potovalni agent? Ali letališče ali železniška postaja? Na koga naj se potrošnik obrne za informacije? Ponavadi v takih razmerah pride do množice informacij iz različnih virov, nihče pa ne ve, ali odhaja ali prihaja.
<P>
Če se trudimo zgraditi evropsko gospodarstvo na podlagi čezmejne trgovine, morajo potrošniki poznati svoje pravice ter kako se le-te uveljavljajo in sporočajo. Vem, na primer, da je izjemno težko najti oddelek za pritožbe pri letalski družbi. Kako lahko dobiš odškodnino, če ne veš, kam se obrniti ali kje vprašati?
<P>
Pozival bom - in upam, da bo Komisija to sprejela -, k temu, da se osnovna načela varstva potrošnikov vključijo v jasno predstavljeno zakonodajo, ki bo razumljiva vsem in preprosta. Posodobitev tega zakona ni dovolj. Države članice morajo biti obvezane seznaniti državljane z novo zakonodajo, ko je o njej sklenjen dogovor.
<P>
Za konec naj omenim še eno zamisel, o kateri bi Komisija lahko razmislila: koliko stane let? Vsi vemo, da oglaševana cena ne vključuje davkov in taks: imamo takso za prijavo, takso za dodatne kose prtljage, takso za tako rekoč vse. Revizija te direktive je primeren trenutek, da potovalne agencije in letalske družbe prisilimo k večji preglednosti, in to priložnost moramo izkoristiti.
<SPEAKER ID="114" NAME="Gesine Meissner" LANGUAGE="DE">
Gospod predsednik, komisar Dalli, najprej bi vas rada toplo pozdravila v imenu skupine ALDE. Dejali ste že, da načrtujete revizijo direktive, o kateri govorimo.
<P>
Zares smo lahko veseli, da živimo v Evropi, saj lahko v Evropi v Evropskem parlamentu razpravljamo celo o tem, kako lahko potujemo z belimi dihurji in drugimi hišnimi živalmi. To je bil predmet prejšnje razprave in vesela ter ponosna sem, da sem Evropejka, ker lahko uredimo celo nekaj takega za varstvo potrošnikov in živali.
<P>
Vendar zdaj govorimo o potovanju ljudi. To je pomembna pravica v Evropi. Želimo mobilnost in svobodo gibanja ljudi ter razmislili smo, kako lahko to zagotovimo. Pred dvajsetimi leti smo imeli direktivo, ki ureja paketna potovanja, tako da ste si lahko rekli "lahko grem raziskovat dežele, pogledat lepoto drugih držav v Evropi in točno vem, da bom zaščiten s svojimi pravicami". Vnaprej bom obveščen, kaj lahko pričakujem, ne bodo me zavedli, informacije so gotovo točne in če bo šlo kaj narobe, bom prejel odškodnino. To je bilo pred 20 leti.
<P>
Kot ste dejali, komisar, se je od takrat veliko spremenilo. Zdaj ljudje pogosto sami opravljajo rezervacije prek interneta in to vodi do vrzeli v sistemu. Pred šestimi meseci smo v Odboru za promet zastavili vprašanje komisarju za promet, saj je v primeru SkyEurope na Slovaškem prišlo do tega, da so bili potniki nizkocenovnih letov ujeti in jim ni bil na voljo prevoz naprej. V tem primeru je šlo dejansko za majhno vrzel, ki je prizadela le tiste, ki so naredili rezervacijo prek interneta brez kreditne kartice, vendar želimo, da bi se lahko ljudje svobodno gibali v Evropi, tako da bi lahko dejansko uživali na svojih počitnicah in bili obenem zaščiteni.
<P>
To pomeni, da če imamo vrzeli v sistemu, kar zadeva varstvo potrošnikov, in če želimo visok standard varstva potrošnikov v Evropi, potrebujemo revizijo te direktive o paketnih potovanjih, razmisliti pa moramo tudi, ali je potreben - kot je že omenil moj kolega - poseben predpis za letalske potnike. O tem moramo še razpravljati in tega se veselim z velikim pričakovanjem, saj želimo, da nam je omogočeno prijetno in varno potovanje, ne samo z živalmi, temveč seveda tudi z našimi družinami.
<SPEAKER ID="115" NAME="Frieda Brepoels">
v imenu skupine Verts/ALE. - (NL) Gospod predsednik, komisar, gospe in gospodje, kot je že povedal naš novi komisar, zakonodajni okvir ni več primeren za današnjo realnost, ko je trg potovanj precej drugačen, kar je privedlo do zelo številnih težav in precejšnje nezadovoljnosti, ne le med potrošniki, temveč tudi med potovalnimi agenti in organizatorji potovanj. Jasno je, da je število ljudi, ki so še vedno učinkovito zaščiteni v skladu z obstoječo direktivo, dramatično upadlo, čeprav več ljudi potuje.
<P>
Dejansko Evropski parlament že leta poziva k reviziji direktive. Kot ste dejali, so točke razhajanja in možne rešitve dobro znane. Ravnokar je bilo zaključeno še eno posvetovanje. Po mojem mnenju je res skrajni čas, da se podamo v to. Pozdravljam izjavo Komisije, toda rada bi le opredelila več posebnih točk, ki so za nas zelo pomembne.
<P>
Prvič, obseg direktive je vsekakor treba pojasniti in celo razširiti. Kot smo že slišali, vse več potrošnikov samih sestavi dinamična paketna potovanja ali rezervira ločene potovalne storitve. Pred kratkim smo zaradi težav z Eurostarom bili priča tisočem turistov, ki so naleteli na težave, ker niso prejeli nadomestila za hotele ali gledališke vstopnice, ki so jih rezervirali. To je nesprejemljivo.
<P>
Po mojem mnenju je treba pravicam potnikov nameniti tudi jasno mesto v direktivi. V zadostni meri moramo upoštevati zelo različne trge potovanj in počitniške navade potrošnikov v različnih državah članicah ter seveda nacionalne sodne prakse, toda uskladitev je potrebna, saj se nekateri koncepti zelo razlikujejo, na primer organizator potovanja, agent in višja sila. V posvetovanju Komisije leta 2007 sem prebrala, da so industrija in zainteresirane strani dejansko posredovali zelo podrobne povratne informacije, zato se sprašujem, v čem je težava. Zakaj odločitve ne sprejmemo zdaj? Bili so tudi pozivi k nekakšni "oznaki varnega potovanja". Rada bi slišala mnenje komisarja o tem.
<P>
Moja druga točka se nanaša na vlogo in odgovornost potovalnih agentov. To je treba mnogo jasneje opredeliti, saj se potrošnike zasipa z informacijami prek interneta, vendar so te daleč od zanesljivih in lahko celo povzročijo precejšnjo škodo: v skrajnih primerih so ljudje plačali najemnino za počitniško nastanitev, ki sploh ne obstaja. Zato je treba vlogo potovalnih agentov precej točneje urediti.
<P>
O stečajih smo že razpravljali. V svoji resoluciji je ta parlament zelo jasno pozval k boljši zaščiti prizadetih potnikov. Ker živim v obmejni regiji med Flandrijo in Nizozemsko, želim posebno pozornost usmeriti tudi v čezmejno prodajo, saj je varstvo pogosto zagotovljeno samo s pogodbo o potovanju, sklenjeno z zadevno državo članico.
<P>
Moja zadnja točka zadeva informiranje potrošnikov o cenah. V večini sektorjev morajo biti cene storitev, ki se prodajajo, fiksne in vseobsegajoče, to pa bi moralo veljati tudi za potovalne storitve. Ali se strinjate s tem mnenjem? Zanima me vaše stališče o tem. Pravice potrošnikov je treba razjasniti ter veljati morajo strožje in bolj specifične zahteve glede informiranja tudi v primeru višje sile in spremembe obsega potovalnih storitev, ki se zagotavljajo. Morda bi morali razmisliti tudi o uvedbi sankcij v novi direktivi. Upam, da se bo Komisija tega kmalu lotila in nam predstavila nov predlog za razpravo v tem parlamentu.
<SPEAKER ID="116" NAME="Adam Bielan" LANGUAGE="PL">
Gospod predsednik, direktiva EU o paketnih potovanjih, o kateri razpravljamo danes, je iz leta 1990, torej 20 let stara, se pravi iz časov, ko je bila najbolj priljubljena oblika počitnic dvotedensko paketno potovanje, ponavadi rezervirano pri potovalni agenciji in izbrano izmed ponudb, ki so preostale v katalogu.
<P>
Direktiva zagotavlja osnovna sredstva za varstvo potrošnikov v primeru te vrste paketa, kar načeloma zajema jasne informacije o paketih, ki so na voljo, pravici do umika iz potovanja, nadomestila za storitve nižjega standarda, kot je bilo dogovorjeno, in zadeve, povezane z nesolventnostjo potovalnih agencij. Težava je v tem, da je v zadnjih 20-ih letih prišlo do popolne spremembe tako poslovnega modela kot vzorca vedenja potrošnikov. Jaz rezerviram večino počitniških potovanj prek interneta in mnogi ljudje na Poljskem naredijo enako, v celi Evropski uniji pa je delež ljudi, ki rezervirajo svoje potovanje na ta način, dosegel 23 %. Obstajajo države, kot sta Irska in Švedska, kjer je ta delež kar 40 %, medtem ko skoraj dve tretjini ljudi, ki kupijo svoje počitnice na ta način, ne vedo, da so njihovi interesi bistveno manj zaščiteni kot interesi ljudi, ki še vedno kupujejo počitniške pakete na tradicionalen način. Proti temu se moramo boriti. Vesel sem, da je Evropska komisija končno izpostavila to vprašanje. Mislim, da je 20 let absolutno predolgo.
<P>
Upam, da bomo danes od Komisije slišali točno, kdaj bo direktiva revidirana in v kateri smeri bo šla revizija. Ne sme se namreč zgoditi, da v Evropskem parlamentu ali drugih institucijah EU spodbujamo državljane Unije, da uporabljajo storitve e-trgovine in kupujejo storitve tudi v okviru čezmejne trgovine, obenem pa ne ponudimo enake zaščite ljudem, ki to počnejo.
<SPEAKER ID="117" NAME="Andreas Mölzer" AFFILIATION="NI">
(DE) Gospod predsednik, paketna potovanja v zvezi z drugimi državami članicami so bila do zdaj težavna ne le zaradi razlik v varstvu potrošnikov, temveč vsekakor tudi zaradi jezikovnih razlik. Petnajst let je že, odkar je Evropska unija ustvarila osnovno temeljno varstvo in skupne postopke. Po mojem mnenju nam revizija teh postopkov ne sme uiti iz rok, tako da bi bili splošno standardizirani v imenu svobode zagotavljanja storitev. Potrebe po potovanjih se lahko razlikujejo med državami. Na splošno se mi zdi nevarno meriti vse z enakim merilom in zagovarjati vsiljeno skladnost povsod.
<P>
Če želimo, da potovalni agenti prevzamejo večjo odgovornost kot potovalni posredniki, se moramo zavedati, da ima lahko to resne gospodarske posledice. Če se želimo izogniti propadu majhnih lokalnih potovalnih agentov sočasno z nenadzorovanim porastom spletnih potovanj, mora primarno odgovornosti nositi organizator potovanja.
<P>
Upamo, da bo razmeroma zadovoljivo varstvo v primeru počitniških paketov pomirilo tiste turiste, ki jih skrbijo zdajšnji negativni naslovi v tisku o Grčiji. Dodatne objave stavk in protestov bi lahko povzročile večje izogibanje drugim mediteranskim državam in padec cen v zvezi z Grčijo. Kriza te države zaradi dolga jamči, da bo to kritično leto za grški turizem, to že vemo. Lahko pričakujemo dodatne stavke in proteste. Upam, da nam bo prizaneseno z ugotavljanjem, kako deluje varstvo na potovanju v primeru nacionalnega stečaja.
<SPEAKER ID="118" NAME="Ádám Kósa" AFFILIATION="PPE">
(HU) Pozornost svojih kolegov bi rad usmeril v odličen cilj, ki ga je med zaslišanjem omenil novi komisar za promet, Siim Kallas. Moram reči, da je tisto, kar sem slišal, name naredilo vtis kot odlično načelo: prost pretok ljudi je ena od najpomembnejših svoboščin. V ta namen je treba pravice glede različnih načinov prevoza vključiti v eno celovito listino. Potrebujemo pregledne sisteme. Rad bi omenil, da je ta tema vključena med prednostne naloge španskega predsedstva. Zakaj je to tako pomembno? Zato, ker 20 let stara direktiva v nobenem pogledu ne upošteva pravic invalidov, ko potujejo, tudi če potujejo v skupinah. Invalidi nimajo sploh nobene priložnosti. Zato pridemo nazaj do moje prvotne pripombe. Celovita listina o pravicah potnikov bi vsem - tudi invalidom - omogočila uporabo prevoznih storitev, vključno s storitvami skupinskih potovanj. Ko to postane realnost, bomo res lahko rekli, da lahko v Evropski uniji vsak potuje svobodno.
<SPEAKER ID="119" NAME="Silvia-Adriana Ţicău" AFFILIATION="S&amp;D">
(RO) Direktiva o paketnih potovanjih poleg drugih sorodnih storitev, ki se zagotavljajo prek počitniških paketov, zajema tudi storitve prevoza in nastanitve. Opredeljuje tudi pravice potrošnikov ter odgovornosti distributerjev in ponudnikov turističnih storitev.
<P>
Direktiva iz leta 1990 ne upošteva novih trendov, kot sta kupovanje počitniških paketov in plačevanje prek interneta. Zaradi povečane uporabe interneta in pojava nizkocenovnih prevoznikov je 23 % evropskih turistov in 20 % evropskih gospodinjstev kupilo prilagojene počitniške pakete prek specializiranih spletnih strani.
<P>
Direktivo je zato treba revidirati, da se vanjo vključi tudi ponudnike "dinamičnih" počitniških paketov. Potrošniki morajo biti popolnoma obveščeni o svojih pravicah in o tem, kako so te pravice zajamčene z vsako ponudbo, ki je na voljo, tako za cel počitniški paket kot za vsak posamezen element.
<P>
Mislim tudi, da je pomembno, da so spletne strani, ki nudijo storitve potovanj, akreditirane. To bo pomagalo zagotoviti identifikacijo ponudnika turističnih storitev in posledično bo jasno, kdo prevzema odgovornost za posredovane informacije in storitve.
<P>
Raziskava, ki jo je Komisija objavila januarja 2009 o počitniških paketih, organiziranih na željo potrošnika, imenovanih "dinamični paketi", kaže, da se je delež počitniških paketov, kupljenih prek spleta, povečal za 12 % v letu 2009, čeprav njihova vrednost predstavlja samo 25 % skupne vrednosti prodanih turističnih storitev. 66 % transakcij prek spleta je neposrednih nakupov prek spletnih strani letalskih družb, potovalnih agentov ali specializiranih spletnih strani, ki nudijo potovanja v zadnjem trenutku (last-minute).
<P>
Turistom so ljubši dinamični paketi, ker nudijo večjo prilagodljivost, nižje cene v primerjavi s tradicionalnimi počitniškimi paketi in višjo kakovost storitve ali ker ne morejo najti tradicionalnih počitniških paketov, ki bi izpolnjevali njihove zahteve. Poleg tega se lahko za dinamične počitniške pakete plača samo prek spleta.
<P>
Toda okoli 70 % pritožb, ki jih je lansko leto prejela mreža evropskih potrošniških centrov v zvezi s turističnimi storitvami, se je nanašalo na nepravilno in nepopolno posredovanje informacij pred in med potovanjem, storitve, ki so bile slabšega standarda, kot je bilo oglaševano, odpovedi ali zamude letov ter celo nezagotavljanje kupljenih storitev.
<P>
Mislim, da je zato pomembno in potrebno revidirati to direktivo.
<P>
Hvala.
<SPEAKER ID="120" NAME="Malcolm Harbour" AFFILIATION="ECR">
Gospod predsednik, rad bi se toplo zahvalil komisarju, v imenu naše skupine in kot predsednik Odbora za notranji trg in varstvo potrošnikov, ker se je pojavil tako pravočasno nocoj pred nami in tudi zato, ker je tako hitro odgovoril na ustno vprašanje mojega odbora 3. decembra, ki se dotika številnih področij, na katerega je odgovoril zelo celovito.
<P>
Mislim, da imamo zdaj, ko Komisija zbira zamisli, na voljo nekaj časa, ko bosta moj odbor in, prepričan sem, tudi Odbor za promet, čigar predstavniki so tudi tu, želela skupaj razmisliti o mnogih vprašanjih, ki ste jih izpostavili, in o tem, kako bo to potekalo naprej.
<P>
Mislim, da mora biti glede na naravo in spremembe celotne zadeve v zvezi s potovanji in počitnicami ter številna vprašanja, ki so jih nocoj izpostavili kolegi, nova direktiva očitno primerna tudi za prihodnost, toda to pomeni, da ne sme biti pretoga, kar zadeva prizadevanja, da bi predvideli potrebe potrošnikov.
<P>
Mislim pa, da o nečem Komisija mora razmisliti, namreč o tem, da obstajajo drugi vidiki, ki jih morajo upoštevati spletni potrošniki, ko kupujejo potovanja; vprašanje varnosti hotela, če imajo majhne otroke, varnega plavalnega bazena, na primer, ali požarne varnosti v hotelu, v zvezi s čimer je moj odbor že opravil obsežno delo. Pri tem potrebujemo nekaj ustreznih kazalnikov in označevalcev, kar lahko dosežemo s prostovoljnim sporazumom, vendar mislim, da mora biti to obsežen in ambiciozen predlog. Dozdeva se mi, da bi to radi naredili in mislim, da bi vam moj odbor nudil polno podporo pri predložitvi takega predloga.
<SPEAKER ID="121" NAME="Philip Claeys" AFFILIATION="NI">
(NL) Gospod predsednik, to je eden izmed dokumentov, kjer lahko Evropska unija dejansko zagotovi oprijemljivo dodano vrednost, tako da nudi nekakšno zaščito milijonom ljudi v EU, ki gredo na počitnice v Evropo in tam kupijo storitve potovanj. Čezmejne težave narekujejo čezmejno strategijo in pristop.
<P>
Vsi tukaj se strinjamo, da je direktiva iz leta 1990 brezupno zastarela. Pred dvajsetimi leti je večina ljudi izbrala potovanje iz kataloga potovanj in nato uredila rezervacijo pri lokalni potovalni agenciji. Zdaj pa si vse več ljudi samih sestavi počitnice in rezervira potovanja prek interneta. Poleg tega obstajajo razmeroma novi pojavi, kot so nizkocenovni letalski prevozniki in naraščanje industrije križarjenj.
<P>
Kaj so torej po mojem mnenju nujni elementi te nove direktive? Prvič, opredelitev obsega direktive; na kratko, katere vrste paketnih potovanj so zajete? Drugič, natančna opredelitev pravne odgovornosti in nenazadnje dolgoročno varstvo potrošnikov v primeru stečaja organizatorja. Samo če bodo te zadeve urejene z brezhibnimi pravili, bo revizija uspešna in boljše varstvo zagotovljeno milijonom potrošnikom v EU.
<SPEAKER ID="122" NAME="David Casa" AFFILIATION="PPE">
(MT) Rad bi izkoristil to priložnost in izrekel dobrodošlico komisarju Dalliju na njegovem prvem zasedanju v tem parlamentu. Kot je bilo že rečeno, so v zadnjih letih rezervacije potovanj prek potovalnih agencij znatno upadle, nakup paketnih potovanj prek spleta pa se je povečal. Vendar potrošniki ne razumejo, da paketna potovanja, kupljena prek spleta, nudijo omejeno zaščito, ki je mnogo manjša, kot jo zagotavljajo potovalne agencije. Po drugi strani pa paketi, ki jih nudijo agencije, prinašajo dodatne stroške zaradi zagotavljanja skladnosti s to direktivo, medtem ko tisti, kupljeni prek spleta, teh stroškov ne nosijo. Zato menim, da ta direktiva ne ščiti potrošnikov in je že ustvarila neravnovesje med organizatorji v potovalni industriji. Če naj se to nadaljuje, pozivam Komisijo, da zagotovi enako zaščito pri vseh paketih, ne glede na to, kje so kupljeni, ter da tako zaščiti pravice potrošnikov, ki vem, da so izjemno pomembne za komisarja. Zato je treba v okviru revizije direktive zagotoviti, da so opredelitve pojmov in terminologija razjasnjeni in posodobljeni; to zajema opredelitev potrošnika, prodajalca, organizatorja in tudi bistvenih pogodbenih pogojev v okviru same direktive, kot je bilo navedeno prej. Mislim, da bi morala obveznost upoštevanja direktive veljati samo za organizatorja, ne glede na to, kako se proda paket, bodisi neposredno ali preko agencije. Organizator bi moral biti subjekt, ki prodaja ali nudi za prodajo najmanj eno storitev, vključeno v paket v lastnem imenu, in ki na kakršen koli način zagotavlja dostop do drugih storitev, vključenih v paket. Mislim, da je to nazoren primer, kako bo po mojem mnenju delal komisar John Dalli v naslednjih letih; tu imamo jasen dokaz, kako bodo potrošniku dodeljene vse pravice, ki si jih zasluži.
<SPEAKER ID="123" NAME="Olga Sehnalová" AFFILIATION="S&amp;D">
(CS) Komisar, gospe in gospodje, revizija direktive o paketnih potovanjih mora odgovoriti na niz novih izzivov na področju turizma, zlasti v povezavi z razvojem novih tehnologij, ki so vplivale na način obveščanja o storitvah in njihove prodaje. To zadeva predvsem prodajo prek interneta, ki je med drugim omogočila dramatično rast nizkocenovnih letalskih družb. Vsak izziv ima svoje priložnosti in tveganja. Priložnosti zajemajo večjo prožnost in dostop do storitev za potrošnike, medtem ko obstaja možnost tveganja za nezadostno varstvo potrošnikov.
<P>
Pred nekaj meseci je Odbor za promet in turizem zaslišal Komisijo v odziv na niz stečajev nizkocenovnih letalskih družb. V teh okoliščinah smo bili priča razmeram, ko so potniki ostali ujeti na letališčih brez denarja in si prizadevali drugače urediti povratne lete. To je le eden izmed primerov nezadostnega varstva potrošnikov/potnikov letalskih družb. Komisija bi morala v bližnji prihodnosti najti rešitev, ki bo učinkovito obravnavala razmere, da bi pomagala potrošnikom in povečala zaupanje v sektor. Počitnice se bodo začele čez nekaj mesecev in vsekakor ne želimo ponovno imeti težav, podobnih propadu podjetja SkyEurope lansko leto.
<P>
Toda posvetovanje s Komisijo o tej direktivi je razkrilo tudi druga vprašanja. Njihov skupni imenovalec je potreba po okrepitvi varstva potrošnikov, zlasti s pomočjo večje ozaveščenosti potrošnikov o pravih pogojih in ceni storitev.
<P>
Rada bi zaključila s pripombo, ki se na splošno nanaša na javna posvetovanja z Evropsko komisijo o različnih temah. Zdi se mi pomembno, da ta posvetovanja potekajo v jezikih vseh držav članic EU, če želimo res odkriti široko paleto stališč o določeni temi. V tem smislu so državljani EU tiste stranke, ki so upravičene do informacij in za katere želimo revidirati direktivo o paketnih potovanjih.
<SPEAKER ID="124" NAME="Jacqueline Foster" AFFILIATION="ECR">
Gospod predsednik, rada bi samo podala opazko o tretji točki nocojšnjega ustnega vprašanja o stečaju letalskih družb.
<P>
Nedavna resolucija v tem parlamentu je pozivala k oblikovanju jamstvenega sklada, ki bi se uporabil za izplačevanje odškodnin potnikom v primeru stečaja letalske družbe. Vendar pa bi vzpostavitev takšnega sklada morali obvezno financirati potrošniki, kar pomeni, da bi se od potnikov zahtevalo, da plačajo še več za vozovnice. Na tej stopnji je ta korak nepotreben in bi samo povečal dolg seznam obstoječih letaliških pristojbin, pristojbin za varovanje in drugih dajatev, ki so jih že prisiljeni plačevati.
<P>
Poleg tega bi morala Komisija zagotoviti, da nacionalni organi za letalstvo in regulatorji izpolnijo obstoječe obveznosti, kot je redno preverjanje finančnega položaja letalskih družb in uveljavljanje pravice odvzema operativne licence letalskim družbam, preden pride do likvidacije. Komisijo prosimo, da si odločno prizadeva za to ukrepanje.
<P>
Na koncu bi rada Komisijo pozvala k uveljavljanju drugih možnosti, ki bi lahko zaščitile potnike v tem smislu, vključno z obveznim posredovanjem informacij o tveganju, možnostih zavarovanja in drugih zaščitnih mehanizmih.
<SPEAKER ID="125" NAME="Jim Higgins" AFFILIATION="PPE">
Gospod predsednik, mislim, da smo vsi zaploskali, ko je prejšnji komisar za potrošniške zadeve 29. avgusta 2009 objavil, da je obstoječa direktiva povsem zastarela in ni kos izzivom ali zahtevam sodobnih potnikov.
<P>
Zakaj je zastarela? Razlogi so bili našteti nocoj, vendar jih je vredno še enkrat preučiti. Ob svojem času je bila v redu, toda zdaj vsekakor ni primerna kot odgovor na sodobne izzive potnikov.
<P>
Ne upošteva, da potrošniki sami sestavijo svoj počitniški paket, kar se dogaja vse pogosteje. Ne zajema potrošnikov s sedežem v eni državi, ki kupujejo od potrošnikov s sedežem zunaj pristojnosti Evropske unije. Ne zajema letalskih družb z rednimi poleti in število ljudi, ki si sami urejajo svoje počitniške pakete, narašča, saj imajo preprost dostop do interneta.
<P>
Dejansko je v zadnjih nekaj letih delež letnih dopustov, ki so zaščiteni, padel z okoli 90 % na približno 60 %. Z drugimi besedami, obstoječi ukrepi ne zajemajo spletnih potovalnih družb, ki prodajajo počitnice v tujini z letalskim prevozom in hotelsko nastanitvijo kot ločenima elementoma, kar se v industriji imenuje "dinamičen paket".
<P>
Ponašamo se z mnogimi uspehi v EU in hvalimo se - povsem upravičeno - z našimi dosežki, toda če pogledamo obstoječo situacijo v zvezi z varstvom na potovanju, ima Evropska unija največji integriran trg za storitve potovanj od vseh sodobnih trgovinskih blokov.
<P>
Poleg tega je precej zmešnjave okrog tega, kdo sprejema odgovornost in kdaj je potrošnik zaščiten. Na primer, dodatno zavarovanje lahko dobi nekdo z uporabo kreditne kartice, toda ne če se storitev zaračuna na primer v moji državi, v Republiki Irski.
<P>
Zaradi raznolikosti proizvodov na današnjem trgu se je zabrisala meja med letalskimi družbami, organizatorji potovanj, organizatorji križarjenj, agencijami itd., zato je nujno potrebna nova zakonodaja.
<P>
Potrebujemo precej izboljšan, sodoben tehnološki element, pridobljen s pomočjo izvajanja nove direktive, ki bo zajemal vse primere. Potrebujemo razjasnitev, gotovost in potrebujemo varstvo potrošnika.
<SPEAKER ID="126" NAME="Jacek Olgierd Kurski" AFFILIATION="ECR">
(PL) Podpiram revizijo direktive o paketnih potovanjih. Direktiva je stara 20 let in ne odraža današnje realnosti.
<P>
Danes več kot polovica vseh potrošnikov organizira svoja potovanja v lastni režiji, pogosto z uporabo interneta in ponudb poceni letalskih družb. Poslanci, ki so govorili pred mano, so govorili o tem. Toda niso vsi opozorili na dejstvo, da je treba obseg direktive jasno opredeliti. Ne smemo dovoliti situacije, v kateri ne bi vedeli, kaj direktiva zajema. Takšna situacija ni dobra ne za potrošnike ne za podjetja.
<P>
Poleg tega mislim, da ni nujno razširiti obsega direktive in vanjo vključiti posamezne proizvode ali pakete, sestavljene iz proizvodov, kupljenih pri različnih dobaviteljih, saj bi razširitev zahtev direktive, tako da bi zajemala dinamične pakete ali prodajo tujih proizvodov ("affiliate sales"), pomenila, da bo potrošnik na koncu plačal dražjo vozovnico. Ne predstavljam si, da bi, na primer, spletni nakup hotelske nastanitve prek WIZZ Hotels takoj po nakupu vozovnice pri WIZZ Air predstavljal paket, na katerega bi se nanašale zahteve direktive. Potrošniki morajo pri posameznem potovanju vedeti, če in v kolikšni meri jih ščiti pravo EU. Vse ostalo je stvar prostega trga.
<P>
Dobro bi bilo s posebnim evropskim logotipom označiti potovanja, na katera se nanaša direktiva.
<SPEAKER ID="127" NAME="Hella Ranner" AFFILIATION="PPE">
(DE) Gospod predsednik, jaz sem iz Avstrije, države, kjer turizem in turistično gospodarstvo še vedno igrata zelo pomembno vlogo. Skoraj vsak izmed nas tako ali drugače sodeluje na področju turizma. Zato je to vprašanje precej pomembno za našo državo in zelo sem vesela, da se je Komisija tega vprašanja lotila pravilno že na začetku zakonodajnega obdobja - in v zvezi s tem bi se rada zahvalila komisarju.
<P>
Svoboda potovanja in možnosti potovanja pomenijo, da je v povsem količinskem smislu pomembnost na zelo drugačni stopnji, kot je bila morda pred dvajsetimi leti ali več. Možnosti, ki jih nudi internet, so privedle tudi do povsem drugačnega vedenja, kar zadeva potovanja. Toda zato je še toliko bolj pomembno, da se naši državljani lahko vrnejo s počitnic zadovoljni, če si lahko med krizo privoščijo prave počitnice. Če bi imeli na potovanju težave, bi jim moral biti povrnjen vsaj del njihovega težko prisluženega denarja.
<P>
Seveda je mamljivo narediti rezervacijo prek interneta; to vemo in tudi ceneje je. Toda nobenega potnika ne moremo prepričati, da bo obravnavan povsem drugače, če bo hotel rezerviral prek potovalnega agenta, kot nekdo, ki je rezervacijo naredil prek interneta, in da bodo konec koncev morebitni odškodninski zahtevki obravnavani povsem drugače.
<P>
Obstaja pa še ena majhna težava. Očitno nihče ne vidi, da obstajajo odstopanja v jamstvu, ki organizatorja potovanja obravnavajo povsem drugače kot letalsko družbo. Slednja je odgovorna samo, če ji je dokazana krivda. Vsak, ki je že izkusil to težavo, ve, da je to velik problem, ki ga lahko običajno rešuješ samo z zelo dobro pravno podlago.
<P>
Zato močno upam, da nam bo Komisija predložila predlog, ki upošteva te težave, in predvsem ima v mislih naše državljane, ki imajo pravico do brezskrbnih počitnic, zlasti v teh časih.
<SPEAKER ID="128" NAME="Georgios Papanikolaou" AFFILIATION="PPE">
(EL) Gospod predsednik, res je, da široko razširjena uporaba interneta dandanes potrošnikom omogoča, da spremenijo način načrtovanja, celo počitnic. Z drugimi besedami, zaradi interneta imajo možnost, da ne kupijo pripravljenega paketa, kot smo bili navajeni v preteklosti, ter da izberejo, kako želijo načrtovati svoje počitnice. Zdaj, ko je vpletenih več strani, se seveda pojavi vprašanje, kdo je odgovoren v primeru, da pride do težave s storitvijo, in od koga bo potrošnik na koncu terjal odškodnino. Kolegi poslanci so upravičeno izpostavili to zadevo in moramo najti odgovore ter posodobiti direktivo, ki smo jo uporabljali do zdaj.
<P>
To je ključno tudi za Grčijo, ki je, kot veste, turistična destinacija, in čim jasneje opredelimo, kdo je odgovoren v posameznem primeru (grški hotelir ali potovalna agencija ali kdor koli, vpleten v postopek), tem bolj se bomo lahko zanesli na vsakogar, ki trguje v turističnem sektorju.
<P>
Rad bi zaključil z besedami, da je pravno varstvo evropskih državljanov ključno. Obenem, komisar, pa smo dolžni obvestiti vsakogar, ki se odloči za počitnice v evropski državi, o pravicah, ki jih ima do zdaj, in, še pomembneje, o vrzelih in izboljšanjih, ki jih želimo izvesti. Vse to je pomembno, toda državljani morajo za to vedeti, da lahko uveljavljajo svoje pravice.
<SPEAKER ID="130" NAME="Sylvana Rapti" AFFILIATION="S&amp;D">
(EL) Gospod predsednik, skoraj vse je bilo povedano. Vendar bi se rada osredotočila na štiri točke. Ta direktiva je stara dvajset let. Za žensko je dvajset odlična starost. Za direktivo pa dvajset pomeni, da potrebuje lifting obraza.
<P>
Razlog za to je, da so štiri stvari vstopile v naša življenja: prva je internet. Zdaj, ko je v naša življenja stopil internet, lahko izbiramo počitnice v najbolj oddaljenem kotičku sveta, ne da bi o tem dvakrat pomislili. Toda ko prispemo tja, lahko ugotovimo, da bi morda morali pomisliti dvakrat.
<P>
Druga so cene. Potrošniki so dolžni in upravičeni vedeti, ali so cene, med katerimi izbirajo, zakonite, ali obstaja nelojalna konkurenca.
<P>
Tretja je kakovost. Nastanitev, ki morda velja za izjemno v eni državi članici, ima lahko državljan druge države članice za povprečno.
<P>
Nazadnje je tu še vprašanje varnosti. Ker ljudje delajo zelo trdo, da prihranijo za počitnice, jim moramo zagotoviti občutek varnosti. To želimo od nove direktive.
<SPEAKER ID="131" NAME="Seán Kelly" AFFILIATION="PPE">
Gospod predsednik, mnogi kolegi so izpostavili potrebo po tej reviziji, čim prej, tem bolje. Posebej so omenili vrednost za potrošnika - in to je povsem pravilno -, toda če bo imela korist za potrošnika, ne pomeni, da bo imela vpliv na industrijo: koristi lahko tako industriji kot potrošniku.
<P>
V mislih imam zlasti dejstvo, da bo v naslednjih nekaj letih dva milijona ljudi v Evropski uniji prešlo 60. leto starosti. To industriji zagotavlja krasno priložnost, da ugotovi, kaj si želijo ti ljudje, kar zadeva potovanja, zlasti potovanja brez neprijetnosti. Če je ta direktiva vseobsegajoča in zagotavlja popolno zaščito, predstavlja odlično priložnost za industrijo, da se osredotoči na prebivalce Evropske unije, starejše od 60 let, kar bi jim bilo v veliko korist. Zato mislim, da je na to mogoče gledati kot na položaj, ki prinaša koristi tako za potrošnika kot za industrijo, kot direktiva o časovnem zakupu.
<SPEAKER ID="132" NAME="Karin Kadenbach" AFFILIATION="S&amp;D">
(DE) Gospod predsednik, komisar, sem mati velike družine in v mnogih letih sem se naučila preučiti kataloge. To je velik izziv, izziv, ki mu včasih tudi zaposleni v potovalni agenciji niso kos. Zato bi rada, da mi kot potrošniku nova direktiva zagotovi pravo svobodo izbire. Svobodno izbiro bom imela samo, ko bo mogoča primerljivost, ko bom imela merila, po katerih bom lahko primerjala različne ponudbe med seboj.
<P>
Zame je eno od teh meril starost otrok. Ne glede na organizatorja potovanj so cene za otroke fiksne. To včasih zadeva šestletnike, nato desetletnike, zatem dvanajstletnike. Pri nekaterih organizatorjih prvi otrok ni vreden toliko kot drugi, tretji in četrti pa sploh ne obstajata. Za varstvo potrošnikov - in za varstvo potovalnih agentov in organizatorjev potovanj - je pomembno, da kot potrošnik vem, kaj kupujem, tako da imam občutek, da sem bila predhodno dobro obveščena, in da imam primerljiva merila.
<SPEAKER ID="133" NAME="Catherine Stihler" AFFILIATION="S&amp;D">
Gospod predsednik, podpiram, kar so kolegi povedali o pravicah invalidnih potnikov, kar je povedala gospa Kadenbach glede otrok, vprašanje požarne varnosti v hotelih, predvsem pa vprašanje varnosti protipožarnih brizgalk v vseh hotelih EU in potrebo po preverjanju, kako se bo ta novi predlog obnesel v prihodnosti. Kdo bi lahko predvidel takšen obseg sprememb, kot smo mu bili priče v zadnjih 20 letih? Obstajata pa dve vprašanji, ki ju želim izpostaviti.
<P>
Slišali smo o vprašanju bremenitve kreditnih kartic, prav tako pa je tekla razprava o skritih stroških. Letalske družbe in potovalne agencije izkoriščajo dejstvo, da več ljudi uporablja kreditne kartice za rezervacije ravno zaradi zaščite, ki so je deležni pri uporabi, s tem ko zaračunavajo dvojne provizije za plačilo s kreditnimi karticami za vsak del potovanja ali s tem ko potnikom zaračunavajo provizijo za plačilo s kreditnimi karticami za eno rezervacijo preko spleta. Mogoče imate eno rezervacijo prek spleta, vendar vam štirikrat zaračunajo za uporabo kreditne kartice, saj potujejo štirje potniki. Komisar, ali bi lahko preučili to zadevo, da bi bili ljudje zaščiteni.?
<P>
Tu je tudi vprašanje stečaja. Na Škotskem smo bili priče propadu družbe Globespan in zagotoviti moramo, da bodo ljudje prejeli odškodnino in da ne bo nihče prikrajšan. Gre namreč za največji letni proračunski strošek številnih družin in pričakujejo, da jih bomo zaščitili. Narediti moramo več in hvala vam komisar.
<SPEAKER ID="134" NAME="Zigmantas Balčytis" AFFILIATION="S&amp;D">
(LT) V zadnjih dvajsetih letih se je trg potovanj zelo dramatično razvil. Vedno več ljudi se odloči za lastno organizirajo svojih turističnih aranžmajev in kupuje storitve pri najrazličnejših operaterjih in ponudnikih storitev. Vendar pa določbe trenutno veljavne direktive ne veljajo za te nove potovalne pakete, kar pomeni, da naši državljani potujejo brez ustrezne zaščite. Menim, da je med ponovnim pregledom direktive treba natančneje opredeliti njeno področje uporabe in ne smemo dopustiti, da bi bili naši državljani zaradi neprožnih pravil brez ustrezne zaščite. Poleg tega je treba razrešiti vprašane odgovornosti v primerih, ko gredo letalski prevozniki ali organizatorji potovanj v stečaj. V zadnjem desetletju je šlo v stečaj več kot 70 letalskih prevoznikov in pri tem pustilo potnike na cedilu. Menim, da bi morali ob ponovnem pregledu določb direktive jasno izpostaviti to zadevo.
<SPEAKER ID="135" NAME="John Dalli">
član Komisije. - Gospod predsednik, z zanimanjem sem prisluhnil stališčem spoštovanih poslancev. Številni ste potrdili usmeritev Komisije. Drugi ste izpostavili in poudarili številna stališča, za katera menimo, da jih je treba obravnavati v razpravah o tej reviziji direktive. Rad bi vam zagotovil, da Komisija to vprašanje zelo resno obravnava in je odločena najti najboljše rešitve tega problema.
<P>
Smo sredi posvetovalnega postopka. Analiziramo povratne informacije, ki smo jih dobili pri nedavnem javnem posvetovanju na spletu. Sodelovali so potrošniki, podjetja, organizacije in države članice. Poleg tega vas lahko obvestim, da bo Komisija 22. aprila 2010 organizirala delavnico za interesne skupine. Ta delavnica bo osredotočena na politične možnosti za revizijo direktive o paketih potovanj, vključno z vsemi vprašanji, ki so bila v razpravi omenjena. Poudariti moram, da je sedaj še prezgodaj, da bi se odločili o poti naprej. Upoštevati je treba postopek presoje vplivov. Vendar vztrajam pri tem, da mora vsak ukrep biti namenjen zagotavljanju visoke ravni zaščite državljanov EU.
<P>
Preden zaključim, se želim še enkrat zahvaliti vsem prisotnim, ki ste prispevali k razpravi. Hvala lepa.
<SPEAKER ID="136" NAME="Predsednik">
Razprava je zaključena.
