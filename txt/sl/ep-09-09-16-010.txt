<CHAPTER ID="010">
Finančne storitve (podpis aktov) 
<SPEAKER ID="149" NAME="Predsednik">
V skladu s postopkom soodločanja zakonodajne akte podpišeta predsednik Evropskega parlamenta in trenutno predsedstvo, ki predstavlja Svet. Pred nadaljevanjem zasedanja bo podpisan zakonodajni paket, ki bo s tem začel veljati. V imenu Sveta ga bo podpisala gospa Cecilia Malmström, ministrica za evropske zadeve. Zelo sem vesel, da je danes z nami tudi komisarka Benita Ferrero-Waldner.
<P>
Želel bi povedati nekaj besed o zakonodaji, ki jo bomo danes podpisali. Danes, na predvečer izrednega vrha Evropske unije kot priprave na vrh G20 v Pittsburghu, imamo dobro priložnost, da okrepimo vlogo Evropskega parlamenta kot sozakonodajalca. Prejel sem prošnjo, naj na večerji voditeljev držav ali vlad predstavljam Evropski parlament. V Evropski uniji se bomo pripravljali na našo udeležbo na vrhu G20 v Pittsburghu.
<P>
Danes imamo v postopku soodločanja pomemben sveženj štirih različnih zakonodajnih aktov, ki smo ga potrdili, da bi se odzvali na finančno krizo. Kaj je v tem svežnju? Direktiva o kapitalskih zahtevah, uredba o bonitetnih agencijah, nova uredba o čezmejnih plačilih in sklep o vzpostavitvi novega programa za podpiranje posebnih dejavnosti na področju finančnih storitev, računovodskega poročanja in revizije.
<P>
Namen direktive in uredb je zaščititi vlagatelje EU in finančni sistem Evropske unije, povečati zagotavljanje potrošniških pravic in zagotoviti boljši nadzor. Cilj teh aktov je stabilizirati finančne trge. S tem torej izpolnjujemo napovedi, vendar pa je Parlament zakonodajo, ki jo bomo podpisali, sestavil v prejšnjem mandatu. Ali ministrica Malmström želi besedo, preden podpiše zakonodajne akte?
<SPEAKER ID="150" NAME="Cecilia Malmström">
predsednica Sveta. - (SV) Gospod predsednik, podpisali bomo več pravnih aktov, ki so ključnega pomena za odziv EU na finančno in gospodarsko krizo, ki je močno udarila Evropo in vpliv katere bomo čutili še nekaj časa. Želela bi izkoristiti to priložnost in se zahvaliti češkemu predsedstvu, ki je trdo delalo, da bi te akte pripravilo v tako kratkem času. Prav zahvaljujoč češkemu predsedstvu smo lahko hitro vzpostavili tako uspešno sodelovanje med Svetom in Parlamentom in dobili hitre in učinkovite sporazume.
<P>
Kot sem že omenila, smo previdno optimistični glede gospodarskega položaja, vendar pa tudi vem, da bo brezposelnost v prihodnjem obdobju močno prizadela mnoge države. Zato še vedno obstaja razlog za tesno sodelovanje med Parlamentom, Svetom in Komisijo. Našega sodelovanja se veselim in ponosna sem, da lahko podpišem te akte skupaj z vami, gospod predsednik.
<SPEAKER ID="151" NAME="Predsednik">
Želel bi opozoriti na dejstvo, da je to, kar počnemo, odraz kontinuitete funkcij Sveta, Parlamenta in Komisije. V vmesnem času so potekale volitve v Evropski parlament, ki naših dejavnosti ali našega dela niso nikakor ovirale.
<P>
Prosil bi gospo ministrico Malmström, da se pridruži skupnemu podpisovanju, ki bo potekalo pri tej mizi. Vabim tudi gospo komisarko Ferrero-Waldner, gospo Berès in gospo Bowles - prejšnjo in sedanjo komisarko za ekonomske in monetarne zadeve -, obe vaju prosim, da stopita sem na sredino, ter poročevalca gospoda Karasa in gospoda Gauzèsa. Vsi boste prisotni pri podpisovanju, z ministrico pa bova podpisala.
<P>
Želel bi tudi poudariti, da sta bila prejšnja poročevalca gospa Starkevičiūtin gospod Hoppenstedt, vendar ju v Evropskem parlamentu ni več, saj sta bila poslanca v prejšnjem mandatu.
<P>
Zdaj bomo nadaljevali s podpisovanjem.
