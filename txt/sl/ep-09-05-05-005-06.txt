<CHAPTER ID="005-06">
6. Rekuperacija bencinskih hlapov med oskrbo motornih vozil na bencinskih servisih (
<SPEAKER ID="084" NAME="Dimitrios Papadimoulis">
poročevalec. - (EL) Gospod predsednik, ker razprava ni potekala iz tehničnih razlogov, dovolite, da pred glasovanjem povem nekaj besed. Menim, da smo po intenzivnih pogajanjih s Svetom in Komisijo na prvi obravnavi dosegli dober kompromis. S prispevkom Evropskega parlamenta smo za leto dni pospešili uporabo direktive, področje uporabe smo razširili na bencinske servise v naseljenih območjih, okrepili smo informacije in kontrolne mehanizme na bencinskih servisih ter informacije za državljane.
<P>
To je sprememba, ki bo pripomogla k izboljšanju kakovosti ozračja in bo znatno omejila toplogredne pline, ki povzročajo podnebne spremembe. Komisija se je na naš predlog zavezala, da bo po določenem časovnem obdobju predložila preoblikovan predlog, da se bo lahko uporabila boljša tehnologija, s katero bomo lahko v prihodnje dosegli še boljše rezultate.
<P>
Končni kompromis podpirajo vse politične skupine in mislim, da je to znak, da smo delo dobro opravili.
