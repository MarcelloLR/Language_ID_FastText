<CHAPTER ID="005">
Nagovor predsednika Parlamenta
<SPEAKER ID="132" NAME="Predsednik">
Gospe in gospodje, čez nekaj tednov, med 4. in 7. junijem, bodo državljani Evropske unije izvolili nov Evropski parlament. Prvič bo 375 milijonov ljudi iz vseh 27 držav članic lahko skupaj sodelovalo v evropskih volitvah.
<P>
Za mnoge izmed vas bo to zadnji teden v Strasbourgu.Tudi zame bo to zadnji teden, ko bom lahko predsedoval plenarnim delnim zasedanjem.
<P>
Vsi vemo, da se demokracija krepi z neprestanimi spremembami. Tudi mi se. Skupaj smo prehodili velik del poti, da bi ustvarili Evropsko skupnost, usmerjeno v prihodnost. Skupaj smo uspeli veliko doseči.
<P>
Uspešni nismo bili samo zadnji dve leti in pol mojega mandata, temveč tudi med mandatom mojega predhodnika, Josepa Borrella Fontellesa. Kar smo dosegli v zadnjih petih letih, smo dosegli vsi mi.
<P>
Vsem bi se rad iskreno zahvalil za vašo predanost in zavezanost skupnemu evropskemu cilju.
<P>
Kot Evropski parlament smo neposredno izvoljeni predstavniki državljanov Evropske unije. Gospe in gospodje, vsi utelešamo bogato raznolikost evropske celine in prek naših političnih družin odražamo številna prepričanja in stališča. Še več, pred nekaj dnevi smo praznovali peto obletnico zgodovinske širitve Evropske unije, združitev naše celine na podlagi skupnih vrednot. Kot piše v naši Berlinski deklaraciji z dne 25. marca 2007: "Mi, državljani Evropske unije, smo se združili za boljši jutri."
<P>
(Aplavz)
<P>
Uspešna vključitev članic, ki so se kot države članice pridružile Evropski uniji med letoma 2004 in 2007, in prilagoditev našega parlamentarnega dela Evropskemu parlamentu, ki je zdaj večji in bolj raznolik, sodita med najpomembnejša uspeha v tem parlamentarnem obdobju.
<P>
Nas 785 članov Parlamenta se je naučilo priti drug drugemu na pol poti, učiti se drug od drugega in bolje delati drug z drugim. V tem času je Evropski parlament pridobil izkušnje, moč in kulturno bogastvo.
<P>
Gospe in gospodje, novi člani bodo kmalu oživili delo Parlamenta. Pridružili se bodo tistim, ki bodo ponovno izvoljeni junija. Upam, da bomo ohranili medsebojno spoštovanje, ki nas povezuje prek vseh političnih in nacionalnih meja.
<P>
Pri svojem delu v zadnjih dveh letih in pol sem se ravnal po osnovnem občutku za parlamentarno delo in vam se moram zahvaliti za vašo podporo, spodbujanje in nasvete. Predsednik je odgovoren za to, da se spoštujejo vsi predpisi Evropskega parlamenta, da veljajo enako za vse člane in se uporabljajo enotno ter da ostane dostojanstvo našega Parlamenta nedotaknjeno. Za to sem si prizadeval.
<P>
(Aplavz)
<P>
Tistim, ki vstopajo v Parlament, bi rad povedal, da smo prepričljivi samo, če ohranimo dostojanstvo Evropskega parlamenta in ga vedno branimo na podlagi naših skupnih zakonov.
<P>
Dandanes se brez izrecnega soglasja in sodelovanja Evropskega parlamenta v Evropski uniji sprejme zelo malo resolucij. Evropski parlament se je še bolj razvil v kraj, kjer se sklepajo odločilni politični kompromisi na evropski ravni. To dokazuje sprejetje Direktive o storitvah in Uredbe o kemikalijah, REACH, v zadnjih letih.
<P>
Z vidika finančnega načrta za obdobje 2007-2013 je bilo soodločanje Evropskega parlamenta pionirsko. Evropski parlament je bil ključen pri zagotavljanju potrebnih sredstev za programe, kot je Erasmus, za spodbujanje mlade generacije. Gospe in gospodje, na vrh politične agende smo uvrstili tudi obravnavo podnebnih sprememb. Dejstvo, da smo dosegli sprejemljiv rezultat, je obrodilo neverjetno zaupanje v Evropsko unijo za pogajanja na konferenci, ki bo decembra v Köbenhavnu.
<P>
Danes nismo več sami v svojih prizadevanjih; nova uprava ZDA pod vodstvom predsednika Baracka Obame podpira številne naše predloge. Naša naloga je, da zdaj osvojimo srce in duha naših globalnih partnerjev, da bodo podprli ukrepe za boj proti podnebnim spremembam. Pogosto slišimo, da so drugi stopili na čelo pri obravnavi podnebnih sprememb. Mi smo povedli v obravnavi podnebnih sprememb in na to smo lahko ponosni, gospe in gospodje.
<P>
(Aplavz)
<P>
Reforma finančnega trga na evropski ravni je v številnih pogledih posledica pobude Evropskega parlamenta. Od leta 2002 Parlament poziva k boljšemu nadzoru in ureditvi finančnega trga. Vse zakonodajni postopki za boljši bančni in finančni nadzor ter za ureditev hedge skladov in plač vodilnih delavcev bi se morali čim prej zaključiti.
<P>
Evropski parlament je na podlagi sprejetih resolucij že določil mnoga pomembna merila. Toda opraviti je treba še veliko dela. Novo izvoljeni Evropski parlament mora nadaljevati s tem delom na predan in odločen način, da bi našel pot iz krize na podlagi socialno tržnega gospodarstva, ki je opredeljeno v Lizbonski pogodbi, in varoval konkurenčnost evropskega gospodarstva v dobro družbe v okoliščinah globalizacije.
<P>
Gospe in gospodje, velika večina članov vidi Parlament kot gonilno silo postopka evropskega združevanja. V zadnjih dveh letih in pol smo oživili razpravo o institucionalni reformi in gnali naprej postopek, ki je pripeljal do sklenitve Lizbonske pogodbe. Uspelo nam je tudi zagotoviti, da so v slednji ohranjena osnovna načela, ki smo jih vedno zagovarjali.
<P>
Lizbonska pogodba vsebuje osrednje reforme, potrebne zato, da bi evropske ustanove postale bolj demokratične, pregledne in sposobne ukrepati. Na vso moč si moramo prizadevati, da zagotovimo, da lahko Lizbonska pogodba stopi v veljavo v začetku naslednjega leta. Upamo, da bo izid v češkem senatu v Pragi pozitiven.
<P>
(Aplavz)
<P>
Gospe in gospodje, Parlament praznuje svojo 13. obletnico kot neposredno izvoljena demokratična ustanova Evropske unije. Zdaj je v srcu evropske parlamentarne demokracije, ki si je leta 1979 ni bilo mogoče zamisliti. Skupaj smo razširili parlamentarno demokracijo v Evropski uniji in zunaj nje.
<P>
Evropski parlament in nacionalni parlamenti so zdaj partnerji. Naše delo se dopolnjuje. Poglobili smo sodelovanje z nacionalnimi parlamenti in imamo redne seje, da skupaj dosežemo napredek pri pomembnih aktualnih vprašanjih.
<P>
Razvoj odnosov s parlamenti v tretjih državah je bil vedno v središču vseh naših prizadevanj. Danes je Parlament partner, ki ga spoštujejo povsod po svetu, glasnik človekovih pravic in demokracije. In tako mora ostati.
<P>
Gospe in gospodje, na vso moč sem si prizadeval zagotoviti, da je Parlament prek svojega predsednika in predstavnikov političnih skupin zastopan v pomembnih organih, ki oblikujejo našo skupno prihodnost. Predsednik Evropskega parlamenta zdaj sodeluje na letnih zasedanjih voditeljev držav ali vlad G8 in na vrhih s tretjimi državami, kot so vrh EU-Afrika, vrh EU-Latinska Amerika in vrh EU-ZDA. Jutri zjutraj bom sodeloval na vrhu trojke o zaposlovanju, jutri popoldne pa na vrhu za ustanovitev vzhodnega partnerstva v Pragi.
<P>
Med dosežke v tem parlamentarnem obdobju štejemo tudi to, da vloga Parlamenta na zasedanjih Evropskega sveta ni več omejena na nastopni nagovor predsednika. Parlament zdaj sodeluje tudi pri institucionalnih in ustavnih razpravah vrhov. Na medvladni konferenci, ki je pripeljala do sporazuma o Lizbonski pogodbi, je Evropski parlament v celoti sodeloval na ravni voditeljev držav ali vlad prek svojega predsednika, na sami medvladni konferenci pa prek delegacije, ki so jo sestavljali trije poslanci. To je ogromen korak naprej.
<P>
Gospe in gospodje, reforma delovnih metod in postopkov Evropskega parlamenta je bila in ostaja pomemben projekt. Zato je konferenca predsednikov ustanovila delovno skupino z natančnim pooblastilom, v kateri so bile zastopane vse skupine. Delo je bilo uspešno zaključeno. Veliko - približno 80 % - predlogov delovne skupine je bilo uresničenih in izvedenih. Mednje sodijo preoblikovanje plenarnih razprav, reforma zakonodajnega postopka, izboljšanje dela v odborih na podlagi intenzivnejšega sodelovanja med odbori kot tudi možnost poročil o zakonskih iniciativah ali nasprotujočih resolucij.
<P>
Zahvalil bi se rad zlasti predsednici delovne skupine, Dagmar Roth-Behrendt, in njenim - našim - sodelavcem za posebno predanost.
<P>
(Aplavz)
<P>
Skupaj smo uspeli prilagoditi delovne metode Evropskega parlamenta spremenljivim političnim okoliščinam. Zdaj smo posodobili postopke in preoblikovali delovne metode, ki so nam na voljo, in to je dobra podlaga za delo, ki ga je treba opraviti v novem parlamentarnem obdobju.
<P>
V Uradu Evropskega parlamenta smo poskušali tudi izboljšati administracijo Parlamenta, da bi olajšali vsakodnevno delo poslancev, in posodobiti infrastrukturo za komuniciranje z državljani Evropske unije z uvedbo spletne televizije, nagrade za novinarstvo, nagrade državljanov in evropske mladinske nagrade Karla Velikega.
<P>
Novi statut za poslance, na katerem smo delali mnoga leta, bo stopil v veljavo v novem parlamentarnem obdobju. Gre za pomemben prispevek k politiki o financah Poslancev, preglednosti in odnosih z javnostmi.
<P>
Sprejetje jasnega, preglednega statuta za pomočnike predstavlja pomemben korak in izjemen uspeh, za katerega se moramo zahvaliti vsem našim kolegom poslancem.
<P>
Gospe in gospodje, danes bi rad ponovil in ponovno potrdil osnovno zamisel, ki po mojem mnenju povzema delo na področju evropskega vključevanja. Predani smo dostojanstvu vsakega človeka. To je najvišja vrednota. Združuje nas v skupnosti skupnih vrednot Evropske unije. Človeško dostojanstvo je treba vedno spoštovati - to je etičen odgovor na moralne krize v preteklosti Evrope.
<P>
(Aplavz)
<P>
Za nas to vodi k načelu o brezpogojni zaščiti človeškega dostojanstva in spodbujanju dialoga kultur, kar sta bili vodilni načeli med mojim mandatom.
<P>
Evropsko leto medkulturnega dialoga je imelo trajen vpliv, bodisi dialog z Evrosredozemsko parlamentarno skupščino, srečanja med mladimi različnih ver - tudi iz Izraela in Palestine - bodisi arabski in afriški teden, organizirana v Evropskem parlamentu.
<P>
Postavili smo temelje trajnega dialoga, ki nas mora tudi usmerjati, navdihovati in zavezovati v prihodnosti.
<P>
Miren dogovor na Bližnjem vzhodu je prav tako pomemben za mirno sobivanje med kristjani, judi in muslimani kot tudi med ljudmi Evropske unije in državami po svetu. Gaza in Zahodni breg nista na drugem koncu sveta; sta na pragu Sredozemlja. Biti moramo odločnejši na mednarodni ravni in prispevati k miru in stabilnosti na Bližnjem vzhodu.
<P>
Kot poslanci Evropskega parlamenta lahko nudimo vpogled v bližnjevzhodne odnose z dodatnega vidika, saj razmišljamo in delujemo izven običajnih diplomatskih poti. S tem v mislih sem si prizadeval za ustanovitev delovne skupine, ki bi obravnavala krizo na Bližnjem vzhodu. Zlasti glede na dogodke na Bližnjem vzhodu je pomembno, da odločno podpremo rešitev z dvema državama - Izrael znotraj varnih meja in palestinska država znotraj varnih meja. Ne smemo dovoliti, da se ta načela postavijo pod vprašaj.
<P>
Gospe in gospodje, rad bi povedal, da se v vsakodnevnem delu ubadamo z mnogimi vprašanji, ki včasih zadevajo zelo posebne okoliščine. Nikoli ne smemo pozabiti svojih korenin ali vrednot, ki nas zavezujejo. Današnja svobodna, mirna in družbeno predana Evropska unija je nastajala dolgo časa.
<P>
Vdahniti moramo življenje temeljem, na katerih stoji Evropska unija. Zato sem vam še posebej hvaležen za vašo spodbudo in neprekinjeno podporo moje pobude za vzpostavitev "Hiše evropske zgodovine". Zlasti bi se rad zahvalil ne le podpredsedniku Miguelu Angelu Martínezu Martínezu za njegovo neomajno podporo, temveč tudi svojim kolegom poslancem v tem Parlamentu. "Hiša evropske zgodovine" se bo uporabljala kot kraj, kjer se bo spominjalo evropske identitete in jo obnavljalo. Osnovne odločitve o ustanovitve Hiše so že bile sprejete.
<P>
Ustanovni seji dveh nadzornih organov sta potekali včeraj. Z vašo podporo - če me, seveda, 7. junija ponovno izvolite za poslanca Evropskega parlamenta - se bom posvetil nalogi, da zagotovim dokončanje "Hiše evropske zgodovine" do konca naslednjega parlamentarnega obdobja leta 2014.
<P>
Tega leta bomo praznovali 100. obletnico prve svetovne vojne. Sto let kasneje živimo v novi Evropi miru, svobode in enotnosti.
<P>
Mnogi ljudje nas podpirajo v neprekinjenih prizadevanjih. Predvsem se zahvaljujem vsemu predanemu osebju v upravnih službah Evropskega parlamenta, zlasti našemu novemu generalnemu sekretarju Klausu Welleju in njegovemu namestniku Davidu Harleyju, saj brez njune predanosti, strokovnega znanja in zavezanosti naše politično delo ne bi bilo mogoče.
<P>
(Aplavz)
<P>
Zaslužite si našo zahvalo, podporo in spoštovanje.
<P>
Iskreno se zahvaljujem svojemu osebju v kabinetu, predvsem pa vam, kolegom poslancem, zlasti Uradu in predsednikom političnih skupin, za vaše zaupljivo sodelovanje. Ravnokar smo imeli še eno sejo konference predsednikov. V ponedeljek zvečer je potekala seja predsedstva, danes pa imamo še eno. O najpomembnejših vprašanjih evropske demokracije ni bil sprejet skoraj noben sporen in zares kontroverzen sklep in dogovorili smo se o osnovnih vprašanjih. Ustvarili smo vez zaupanja, za kar se iskreno hvaležen.
<P>
Skupaj smo veliko dosegli in ponovno si moramo pridobiti zaupanje naših volivcev. To počnemo trdno prepričani, da je to zgodovinsko pravilna pot k evropski enotnosti. Bližajoča se volilna kampanja je priložnost, da spregovorimo državljanom, zakaj je Evropska unija nujna. Vse državljane pozivam, da volijo na volitvah in oddajo glas za prihodnost Evrope v 21. stoletju.
<P>
Novo izvoljeni Parlament čaka veliko dela. Med drugim bo moral pomagati prebroditi gospodarsko in finančno krizo, izvesti evropsko energetsko politiko, preiti v nizkoogljično gospodarstvo, zagotoviti večjo varnost državljanom Evrope ter mir in stabilnost na vsem svetu. Naše delo predstavlja dobro osnovo, na kateri lahko novo izvoljeni Parlament gradi.
<P>
Moje delo na mestu predsednika Evropskega parlamenta v zadnjih dveh letih in pol je bilo izjemen izziv, ki sem ga opravljal z veseljem in predanostjo ter bom tako tudi nadaljeval do 14. julija. V veliko čas mi je služiti Evropi.
<P>
Iskreno se vam zahvaljujem za vaše zaupanje vame in za vsak trenutek, ko ste si prizadevali za sodelovanje, da bi ustvarili enotno Evropo. V prihodnosti vam želim vse najboljše.
<P>
(Bučen aplavz)
<SPEAKER ID="133" NAME="Joseph Daul" LANGUAGE="FR">
Gospod predsednik, dragi gospod Pöttering, gospe in gospodje, ta Parlament je glas 500 milijonov Evropejcev, ki se tega ne zavedajo dovolj.
<P>
Še manj se zavedajo, da ima ta Parlament srce in dušo. Gospod Pöttering, v dveh letih in pol vašega predsedovanja niste bili le govornik državljanov, temveč ste utelešali srce, velikodušnost in solidarnost Evrope. Nekateri pravijo, da se ni mogoče zaljubiti v Evropo; vi ste dokazali nasprotno.
<P>
Čeprav se to parlamentarno obdobje bliža koncu, bi rad poudaril, kako daleč je napredovalo evropsko vključevanje in koliko je naš Parlament pod vašim vodstvom k temu prispeval. Navedel bom le najbolj izjemne primere, ki ste jih tudi vi že omenili: podnebno-energetski paket, Direktiva o storitvah, finančni načrt za obdobje 2007-2013 in pred kratkim ureditev finančnih trgov.
<P>
Toda namesto da bi predstavil dolgovezen seznam direktiv in uredb, bi rad poudaril, kakšen pomen ima naše skupno delo, ki je v ozadju pogosto zelo tehnične zakonodaje, o kateri tu razpravljamo in jo sprejemamo. Ta pomen je v skupnem interesu vseh Evropejcev. Pogosto slišimo, da je Evropa odmaknjena od svojih državljanov, toda ali so vprašanja, kot so varnost igrač, raziskave o preprečevanju redkih bolezni ali Alzheimerjeve bolezni, varstvo potrošnikov, okoljevarstveni ukrepi in boj proti globalnemu segrevanju, energetska politika ali zaščita človekovih pravic v svetu zares odmaknjeni od vsakodnevnih življenj državljanov?
<P>
Pod vašim predsedstvom je ta Parlament doživel velik napredek. V mislih imam interno reformo, ki ste jo izpeljali in ki bo naredila našo ustanovo preglednejšo in učinkovitejšo, ter novi statut za poslance Evropskega parlamenta in njihove pomočnike. Pod vašim predsedstvom je ta Parlament pomnožil pobude v okviru evropskega leta multikulturnega dialoga, ki izkazujejo priznanje velikemu bogastvu kulture in ver v naši družbi in pošiljajo v svet najboljšo možno podobo Evrope: podobo odprtosti in strpnosti. Pod vašim predsedstvom je Parlament uvidel pomen, ki ga pripisuje prihodnosti sredozemske regije in želji, da pomaga vzpostaviti mir na Bližnjem vzhodu.
<P>
Gospod predsednik, 25. marca 2007 ste v našem imenu podpisali Berlinsko deklaracijo ob 50. obletnici Evropske unije. Ta deklaracija opominja tiste, ki so morda pozabili na cilj našega vsakodnevnega dela, namreč povezovanje svobodne, demokratične, strpne Evrope, ki spoštuje načelo pravne države. Vaša pobuda za ustanovitev Hiše evropske zgodovine predstavlja trajno dimenzijo dela, ki ste ga opravili vi in vaši predhodniki ter vsi tisti, ki so na tak ali drugačen način prispevali k naši skupni zgodovini.
<P>
Za vse te stvari bi se vam rad preprosto zahvalil, gospod predsednik.
<P>
(Aplavz)
<SPEAKER ID="134" NAME="Martin Schulz" LANGUAGE="DE">
Gospod predsednik, gospe in gospodje, rad bi se vam zahvalil, gospod predsednik za trdo delo. V imenu svoje skupine bi rad povedal, da ste opravljali svojo funkcijo z izjemnim dostojanstvom. Parlamentu ste dali dostojanstvo na način, s katerim ste ga vodili.
<P>
Zdaj ni čas, da bi ocenjevali vaše delo. Zapuščina predsednika Evropskega parlamenta je vedno izpostavljena političnemu drobnogledu. Lahko se strinjaš ali ne s tem ali onim. Ocena dela predsednika mora biti osredotočena na to, kar je predsednik storil za uspeh tega Parlamenta. Podali ste svoje zaključke. Ni kaj dodati. Zato ostaja vprašanje: kaj je predsednik kot človek naredil za ta Parlament? Meni in mojim kolegom v Skupini socialdemokratov v Evropskem parlamentu je jasno, da ste Parlamentu zagotovili dostojanstvo, tako navznoter kot navzven.
<P>
Ta Parlament se ne vede vedno dostojanstveno. Toda to velja za vse parlamente sveta. Dostojanstvo večnacionalne skupne parlamentarne skupščine, ki jo sestavlja veliko več kot 700 poslancev iz 27 držav, ki pripadajo osmim različnim parlamentarnim skupinam, različnim veram, imajo različne barve kožo, prihajajo iz različnih političnih tradicij in so izkusili različen zgodovinski razvoj, je treba varovati. Težko jih je združiti in jim zbuditi občutek enotnosti po lastni predstavi. Točno to ste storili. In za to si zaslužite našo iskreno zahvalo.
<P>
(Aplavz)
<P>
Gospod predsednik, v dve leti in pol trajajočem mandatu ste se ukvarjali z mnogimi dejavnostmi. Da bi poudaril, kar sem povedal o tem, kako ste opravljali svojo funkcijo, bi rad v imenu naše skupine izpostavil eno točko, o kateri smo se povsem strinjali z vami in pri kateri ste temu Parlamentu dali glas, ki se je razlegal daleč prek meja političnih skupin, ter s tem glas ljudem, prikrajšanim za državljanske pravice, na kraju, ki je nastal točno tako, kot sem opisal. Povzdignili ste glas proti škandalu v Guantanamu, ko to ni bilo lahko narediti. To, gospod predsednik, bo ostalo večen mejnik v vašem mandatu. Dokazali ste, da ste izpolnili zahtevo, ki ste si jo zadali, namreč biti strpen in svetovljanski človek na eni strani ter biti predan svojemu temeljnemu krščanskemu duhu na drugi strani.
<P>
Toda s tem, ko ste človeško dostojanstvo, najsi izhaja iz tradicije razsvetljenstva ali, v vašem primeru, iz verske usmeritve, postavili v središče svojega delovanja, ste se odlikovali kot dober predsednik Evropske unije in tako se vas bomo spominjali. Najlepša hvala.
<P>
(Glasen aplavz)
<SPEAKER ID="135" NAME="Graham Watson">
v imenu skupine ALDE. - Gospod predsednik, vaše današnje besede so bile značilne za čas, ko ste bili predsednik. Najini skupini se ne strinjata vedno, vendar pa ste v svojem mandatu dokazali, da ste pošten, odkrit in povezujoč človek, katerega skromnost prikriva vaše velike dosežke.
<P>
Izvoljeni ste bili na podlagi pomembne zaveze, da boste Parlament popeljali v medkulturni dialog, vendar pa ste posegli še dlje. Glede nadomestil članov ste zaključili bistveno delo, ki ga je začel Pat Cox. Glede parlamentarnih postopkov ste nadzorovali reforme, za katere smo mnogi med nami dolgo prosili, preko pobud, kot so Europarl TV pa ste podprli moderne metode komuniciranja z našimi državljani. Vse to so stvari, na katere ste lahko ponosni, hkrati pa zapuščina, na kateri morajo graditi vaši nasledniki.
<P>
Upam, da boste pisali o svojih izkušnjah in vtisih. Preveč bodo zanimivi, da bi jih pustili ob strani in nanje pozabili. Nadalje, kot nas je naučil pesnik Emerson, zgodovina ne obstaja, samo biografija. Parlament je z leti postal močnejši. Njegova vplivnost se bo še povečala z Lizbonsko pogodbo, če in ko bo končno ratificirana. Zanimivo bo videti, kakšne načrte bodo predstavili naslednji predsedniki, da bi še naprej širil vlogo, ki ste jo odigrali vi, in spodbujal skupne vrednote in načela, ki so nam vsem draga.
<P>
Menim, da lahko danes v imenu mnogih trdim, da ste zaslužili naše spoštovanje in naklonjenost. Kot za vas je tudi zame to zadnji govor na plenarnem zasedanju v moji trenutni vlogi. Svojo skupino vodim že od leta 2002 in kot pravi pregovor, me je doletelo "sedem let skomin". Čeprav ne bom več sedel na tem sedežu, vem, da se zavedate, da bi z veseljem sedel na vašem mestu. Predsednik, zahvaljujem se vam v imenu svoje skupine. Zahvaljujem se vsem službam, tolmačem in vsemu osebju, ki je pripomoglo k odličnemu delu, ki sre ga opravili kot predsednik Parlamenta.
<P>
(Aplavz)
<SPEAKER ID="136" NAME="Cristiana Muscardini">
v imenu skupine UEN. - (IT) Gospod predsednik, gospe in gospodje, Parlament je v tem obdobju, predvsem pod vašim vodstvom, okrepil svojo sposobnost uveljavitve političnega vpliva na prihodnost Unije, čeprav bomo morali počakati na novo pogodbo, da bomo videli uresničitev ambicij tistih, ki so vedno verjeli v potrebo po povečani zakonodajni moči za našo ustanovo, ki je edinstvena na svetu, saj poslance izvolijo državljani iz 27 držav.
<P>
Dogodki - v mnogih primerih tragični - so si sledili drug za drugim, v tem obdobju še posebej hitro, in v mnogih primerih, predvsem v zadnjih dveh letih in pol, je Parlament prek vas, gospod predsednik, opravljal ključno vlogo pri posredovanju predlogov. Naša vloga je postala vedno bolj politična in pomagati nam mora pri premagovanju strankarskih nasprotij, ki nas razdeljujejo znotraj naših držav, da bomo tako lahko dosegli skupne cilje in skupne interese naših narodov ter zagotovili bolj pravičen, varen in miren svet.
<P>
Na začetku parlamentarnega obdobja smo končno doživeli pridružitev narodov, ki so bili desetletja prikrajšani za svobodo, pridružitev Romunije in Bolgarije v tem parlamentarnem obdobju pa je okrepila podobo Evrope v svetu in omogočila, da smo ustvarili enoto, ki spoštuje razlike.
<P>
Sedaj končujemo parlamentarno obdobje sredi gospodarske krize, ob kateri smo spoznali, da smo se srečali s sistemsko krizo in da mora biti novi parlament gonilna sila, ki bo družbi pomagala ponovno odkriti vrednote, ki jih danes vse prepogosto zanemarjamo. Danes bolj kot kadarkoli parlamentarna demokracija v Evropi in na nacionalni ravni predstavlja zagotovilo svobode.
<P>
Gospod predsednik, zahvaljujem se vam v imenu svoje skupine in osebno za vašo predanost - vse ste nas spoštovali - ter za vaš ogromen prispevek k izgradnji ugleda naše ustanove, za katero ne zahtevamo le boljše preglednosti ampak tudi pozornost nekaterih medijev, ki se za Evropo zanimajo izključno zaradi sprožanja nepomembnih razprav, namesto da bi pripomogli k rasti skupne zavesti in napredka.
<P>
Gospod predsednik, po 20 letih, ki sem jih preživela v tem Parlamentu, čutim dolžnost, da se vam pridružim, ko me veličastno zastopate v tej stavbi, v vaši zahvali milijonom evropskih državljanov, ki z vsakodnevnim trdim delom in spoštovanjem načel solidarnosti, pravice in naših korenin, prispevajo k razvoju družbe, ki bo pokazala več spoštovanja do pravic in vež zavedanja glede svojih dolžnosti.
<SPEAKER ID="137" NAME="Monica Frassoni">
v imenu skupine Verts/ALE. - (IT) Gospod predsednik, gospe in gospodje, gospod predsednik, imate izjemen privilegij, da predsedujete najbolj edinstveni ustanovi na svetu in mi v skupini Zelenih/Evropske svobodne zveze smo prepričani, da to počnete z veliko motivacijo in strastjo, zaradi česar se vam zahvaljujemo.
<P>
Ko sem pred dvema letoma in pol pred vas stopila kot kandidatka za predsedstvo Evropskega parlamenta v imenu svoje skupine, sem veliko pozornost posvečala potrebi, da predsednik Parlamenta predstavlja ustanovo, v kateri ne prevladujejo interesi držav članic in kjer ni pritiskov finančnih lobijev, ki vodi prav tako svobodno vodstvo, ki je izbrano na podlagi zaslug in ne politične zvestobe, in da lahko spregovori vedno bolj razdeljeni in nezainteresirani javnosti. Takrat smo močno kritizirali skupno odločitev, ki ste jo sprejeli vi in skupina socialdemokratov v Evropskem parlamentu, da bi onemogočili vsak poskus ponovnega začetka razprave o ustavi po referendumih leta 2005, velika napaka, zaradi katere so si lahko države ponovno prilastile proces evropske reforme.
<P>
Dve leti in pol kasneje v skupini Zelenih/Evropske svobodne zveze ocenjujemo, da je imelo vaše delo, predsednik Pöttering, vzpone in padce. Odobravali in podpirali smo vaše delo na Bližnjem vzhodu, predvsem delo v predsedstvu Evrosredozemske parlamentarne skupščine. Cenimo vaše neomajno proevropsko prepričanje, idejo o Parlamentu, ki bo odprt za državljane, skupine, zveze in celo najdrznejše kulturne pobude, ter vašo odločenost glede Statuta asistentov.
<P>
Prav tako pozitivno gledamo na vašo odločeno predanost temeljnim pravicam, tudi na mestih, kjer ni bila najbolj skladna z večino v Evropskem parlamentu, od Rusije do Kitajske, ter o vaših novih zelenih referencah, ki jih odražajo vaši nedavni komentarji o podnebnih spremembah.
<P>
Vendar pa je tudi jasno, gospod predsednik, da se je pod vašim predsedstvom naš parlament še naprej postopoma spreminjal it ustanove, ki zahteva in se bori za demokracijo, v skupščino, ki je vse prevečkrat podredljiva in previdna, da ne bi preveč zamajala te ali one vlade. Odločila se je, da se ne bo borila in zagotovila preglednosti privilegiranih področij, ki jih vidijo volivci - pomislimo samo na neslaven propad delovne skupine za lobije, ki je bila danes ukinjena, saj ni dosegla ničesar, kljub zelo odločni resoluciji, sprejeti pred enim letom, ali tišini v zvezi z zadevo glede dveh sedežev v Strasbourgu in Bruslju ter o zapravljanju denarja in CO2, ki je naši volivci ne razumejo.
<P>
Gospod predsednik, zdaj bom končala. V zaporednih reformah pravil je vaše predsedstvo tudi spregledalo postopno centralizacijo moči v roke nekaterih naših ustanov, na področju krepitve dela odborov in vloge posameznih evropskih poslancev, ter močnejših prizadevanj za različnost in pluralizem.
<P>
Gospod predsednik, morda bo nova večina v novem parlamentu, pa vendar smo prepričani v eno stvar: dolgotrajen boj za močno, spoštovano, pluralistično in sočutno evropsko demokracijo ni končan in vsaj pri tem vas bomo imeli vedno ob strani.
<SPEAKER ID="138" NAME="Francis Wurtz">
v imenu skupine GUE/NGL. - (FR) Gospod predsednik, vaše predsedstvo - kot ste pravkar povedali - so zaznamovali pomembni politični dogodki, ki so, pa ne le enkrat, predstavljali velik izziv za Evropo in hkrati za Parlament.
<P>
Nekateri od njih so se zgodili znotraj Unije, predvsem v okviru tega, kar nekateri imenujejo institucionalna kriza, kar pa bi sam opisal kot dodaten simptom krize zaupanja v ali krize legitimnosti trenutnega evropskega modela, ki se je pojavila med številnimi sodržavljani.
<P>
Spet drugi imajo mednarodno dimenzijo, kot je na primer konflikt na Bližnjem vzhodu, ki ste ga omenili. Slednji, namesto da bi bil na poti proti doseganju pravičnega in trajnega miru, se stalno poslabšuje in zastruplja mednarodne odnose, kadar ne grozi koheziji naših družb.
<P>
Spet drugi pretresajo naš celoten planet, kot je na primer okoljska kriza in, nenazadnje, finančna, gospodarska, socialna in politična kriza, zaradi katere moramo sprejemati nekatere odločitve, povezane z družbo ali celo civilizacijo.
<P>
In v tem zapletenem kontekstu ste morali voditi Evropski parlament in ga zastopati pred našimi državami članicami in pred celotnim svetom. V moji skupini menimo, da ste svojo nalogo opravili častno.
<P>
Seveda so se naše politične odločitve pokazale na različne načine in so bile včasih nasprotujoče. Toda prav ta sposobnost reševanja teh potrebnih in koristnih nasprotij idej ob spoštovanju vsakega posameznika je tista, na podlagi katere se ocenjuje oseba na tako visokem položaju, kot je vaš.
<P>
Kot predsednik manjše skupine, ki po mnenju mnogih izraža ideje, ki niso skladne s trenutnim glavnim političnim tokom, lahko trdim, da sem se pod vašim predsedstvom počutil sproščeno. Še več, upam si celo trditi, da se je najin osebni odnos močno izboljšal, čeprav seveda politična nasprotja ostajajo nespremenjena.
<P>
Gospod predsednik, poznava se že 30 let. Zelo dobro pa sva se spoznala v zadnjih 10 letih najinega odličnega sodelovanja v okviru konference predsednikov. Zelo cenim vašo osebno etiko, zaradi katere - vsaj mislim tako - ste lahko spoznali, da je mogoče hkrati biti komunist, demokrat, Evropejec in humanist. Hvala.
<P>
(Aplavz)
<SPEAKER ID="139" NAME="Predsednik">
Hvala, gospod Wurtz. Gospe in gospodje, v imenu vseh se zahvaljujem gospodu Wurtzu, ki je bil poslanec od leta 1979 in ki sedaj zapušča Parlament. Hvala tudi trem drugim poslancem, ki so bili v Parlamentu vse od leta 1979 in sedaj odhajajo: Klaus Hänsch, bivši predsednik, Ingo Friedrich, bivši podpredsednik in kvestor, in Karl von Wogau, bivši predsednik the Odbora za ekonomske in monetarne zadeve in trenutni predsednik Pododbora za varnost in obrambo. V imenu vseh se jim iskreno zahvaljujem za njihovo veliko predanost, prav tako pa tudi vsem ostalim poslancem, ki odhajajo. Hvala lepa.
<P>
(Bučen aplavz)
<SPEAKER ID="140" NAME="Nigel Farage">
v imenu skupine IND/DEM. - Gospod predsednik, Skupina neodvisnosti/demokracije je skušala pomagati in biti pozitivna in konstruktivna v celotnem trajanju parlamentarnega obdobja.
<P>
(Mešane reakcije)
<P>
Da, bili smo glas opozicije in opozicija je zelo pomembna v demokraciji. Je nujna. Vendar pa, kot je dejal predsednik Václav Klaus ob nastopu funkcije, vi dejansko ne mislite, da mora obstajati še drug pogled na stvari, zaradi česar je bil za vaše predsedovanje značilen zelo pristranski način obravnave poslancev tega parlamenta, ki so skočili pokonci in nasprotovali ustavi/Lizbonski pogodbi.
<P>
Zame je bil ključen moment v Parlamentu takrat, ko so Francozi rekli "ne", ko so Nizozemci rekli "ne" in ko so Irci rekli "ne", Parlament pa je še kar naprej zavestno ignoriral želje ljudi. Enostavno ne razumete, kajne? Ne pomeni ne in prav neverjetno je, da je 499 poslancev Parlamenta glasovalo v nasprotju z irskim "ne" in nadaljevalo s Pogodbo. Kakšen Parlament je to? Če bi verjeli v demokracijo, ne bi na silo rinili stran tistih treh referendumskih rezultatov.
<P>
Kar je še huje, zdaj se tako bojite mnenja ljudstva - saj veste, da izgubljate bitko - da ste se spustili celo na nivo zlorabe. Gospod Watson je rekel, da se obnašam kot angleški nogometni huligan, jaz pa sem samo prijazno pripomnil, da je komisar Barrot obtožen ponarejevalec. Gary Titley je rekel, da sem paranoičen reakcionar, ki živi na robu družbe. Mogoče ima prav, ne vem; toda Danny Cohn-Bendit, velik zagovornik svobode izražanja, je rekel, da so nasprotniki Pogodbe umsko bolni in Martin Schulz, vodja socialistov je po enem od glasovanj proti rekel, da se ne smemo ukloniti populizmu in da glasovanje proti odpira vrata fašizmu.
<P>
Upam, da bodo evropski volivci v naslednjih štirih tednih te kampanje videli pravi obraz tega projekta. Ste nacionalist; nadlegujete; grozite; ste protidemokratični; ste igralec!
<P>
(Aplavz)
<SPEAKER ID="141" NAME="Predsednik">
Dejstvo, da lahko imate tak govor, kaže na to, da je to svoboden in demokratičen Evropski parlament!
<P>
(Aplavz)
<SPEAKER ID="142" NAME="Daniel Hannan" AFFILIATION="NI">
Gospod predsednik, mogoče nekateri kolegi tega ne verjamejo, toda pogrešal vas bom. Ves čas, odkar vas poznam, najprej kot vodjo krščanskih demokratov in nato kot predsednika Parlamenta, ste vzor dostojanstva, zadržanosti in vljudnosti. Ste anglofil in evrofil in predstavljate vse, kar je v integracijski tradiciji najboljše. Brez dvoma vam bo odleglo, če vam povem, da se ne spomnim, da bi se kdaj strinjal z vami.
<P>
(Smeh)
<P>
Toda vsi vemo, da je v poklicni poti, ki smo jo izbrali, le malo prostora za ideologijo, zato takšno lastnost znamo ceniti, čeprav jo odkrijemo v svojem nasprotniku.
<P>
Spomnite se, kako smo nasprotovali vaši razlagi Poslovnika Parlamenta. Tisti, ki smo hoteli referendume o Ustavni pogodbi, smo to izkazali v miroljubni razlagi glasovanja. Naša pravica do tega je nesporno določena v Poslovniku. Samovoljno ste se odločili, da ne boste upoštevali teh pravil - niste jih poskušali spremeniti, ker bi to predolgo trajalo, ampak jih enostavno niste upoštevali. Ni pravi čas, da se ponovno prerekamo o tem. Naj povem le to: predsednik Parlamenta mora predstavljati celoten Parlament, vključno s pogledi manjšine, in kadar nas obravnavate drugače, dopuščate despotizem. Na primer, praktično vsak mesec so tukaj demonstracije o tem ali onem, ki jih dopuščamo, ko pa smo mi dvignili transparente z eno samo besedo "referendum", ste nad nas poslali varnostnike, da so nam odvzeli transparente, mnogi med nami pa smo morali pozneje plačati kazen.
<P>
Razumem, zakaj beseda "referendum" povzroča tolikšno zaskrbljenost v Parlamentu: volivci treh narodov so zavrnili vaš ustavni model. Počutili ste se ranljivo, nejevoljno in ker niste mogli napasti volivcev neposredno, ste ves svoj bes znesli nad nas, vidno evroskeptično manjšino v Parlamentu.
<P>
Kolegi, ne pričakujem, da si boste premislili glede želje po centralizaciji oblasti v Bruslju. Vendar pa bi vas z vašega lastnega stališča prosil, da ste bolj pravični pri obravnavanju tistih, ki smo v manjšini. Če bi lahko premagali svoje refleksno nasprotovanje do nas, bi ugotovili, da bi vam to pomagalo pri izboljšanju vaših demokratičnih referenc. Vse organizacije potrebujejo kritike. Vaše vztrajanje, da je Evropa absolutno dobro in da je vsaka kritika ali neodkrita ali ksenofobična, vam nikakor ne koristi, saj so brez kritičnega opazovanja bruseljske ustanove postale napihnjene, same sebi namenjene in pokvarjene.
<P>
Prijatelji, upam, da bo julija tukaj precej več nas, ki si prizadevamo za suverenost. Prvič v 50 letih bo imel Parlament nekaj, kar bo podobno uradni opoziciji. Kako bo ravnal s takšno opozicijo, pa bo odločitev vašega naslednika, Hansa-Gerta, sam pa upam, da bo kos vrednoti tolerance, ki jo po lastnem zatrjevanju spoštuje Parlament.
<P>
(Aplavz)
<SPEAKER ID="143" NAME="Predsednik">
Smo zabeležili.
<SPEAKER ID="144" NAME="Jan Kohout">
predsednik Sveta. - Gospod predsednik, hvaležen sem, da ste mi dali priložnost, da povem nekaj besed v imenu predsedstva in Sveta v zvezi z vami in odzivi predstavnikov političnih skupin. Predvsem je pomembno, da je pet let te zakonodajne oblasti sovpadalo s prvimi petimi leti članstva Češke republike in drugih držav, ki so se takrat pridružile, v Evropski uniji. Še bolj zato, ker je imela Češka republika priložnost predsedovati Svetu ob zaključku te zakonodajne oblasti.
<P>
Najprej bi rad izkazal spoštovanje vam, gospod predsednik, za zgleden način vodenja te ustanove v zadnjih dveh letih in pol. To dokazuje vaše kakovosti, predvsem poštenost in integriteto, ki jih tako spoštuje Parlament, spoštovanje, ki presega strankarska politična nasprotja. Kot eden redkih poslancev, ki so bili izvoljeni v letu 1979, ste v to ustanovo uspeli vnesti svoje bogate izkušnje, modrost in znanje. Če govorim predvsem v imenu predsedstva, lahko rečem le, da zelo spoštujemo vse vaše vrline, ki ste jih pokazali v stikih z nami, tako pred kot tudi med našim predsedovanjem. V imenu Sveta vam izražam dobre želje za prihodnost.
<P>
Ko pa se že oziramo nazaj na obdobje zadnjih petih let, upam, da mi dovolite, da izrazim tudi spoštovanje do vašega predhodnika, gospoda Borrella, ki je bil prav tako nepristranski in odličen vodja. Oba sta poskrbela, da je funkcija predsednika spoštovana in ugledna. Parlament in Unija na splošno sta vama obema lahko upravičeno hvaležna.
<P>
V zadnjih petih letih je Parlament učinkovito uporabljal svojo moč, pooblastila in posebne pravice, ne le na pomembnem področju soodločanja, kjer sta Svet in Parlament na nasprotnih straneh mize in imata včasih zelo različne poglede na stvari in cilje. Kljub tem razlikam obe ustanovi sodelujeta in skupaj zagotavljata delovanje sistema. Lahko se ne strinjamo, lahko si konstruktivno nasprotujemo, vendar pa to počnemo v okviru dogovorjenih pravil in postopkov. Menim, da sta lahko obe ustanovi ponosni na naša skupna prizadevanja za delovanje sistema in v zadnjih petih letih lahko najdemo številne primere, ki dokazujejo, da deluje in da deluje zelo učinkovito.
<P>
Gospod predsednik, spoštovani poslanci, v manj kot treh mesecih bo nastopil nov parlament. Veliko bo novih poslancev. Izvolili boste novega predsednika in predsedstvo Sveta bo prevzela druga država članica. Prepričan sem, da se bodo vsi v naslednjih petih letih ozirali nazaj s hvaležnostjo in spoštovanjem do zapuščine, ki ste jo, gospod predsednik, dali tej ustanovi. Zahvaljujem se vam za pozornost.
<SPEAKER ID="145" NAME="Margot Wallström">
podpredsednica Komisije. - (DE) Gospod predsednik, v času vašega predsedovanja so bili odnosi med Evropskim parlamentom in Komisijo zelo dobri, da ne rečem brezhibni. Po vaši zaslugi se politične razprave v času volilnih kampanj, ko je, kakor vsi vemo, možnost nastanka konflikta največja, odvijale po normalni poti in se niso sprevrgle v krizo med ustanovami.
<P>
Če mi dovolite osebno pripombo, se vam za to toplo zahvaljujem, predvsem za vaš vedno prijazen in spoštljiv odnos do dela. Niste bili le vljudni, ampak ste tudi ostro ukrepali, kadar je bilo potrebno. In vedno ste ravnali dostojno. Želela bi poudariti, kako pomembno je bilo za Parlament in za celotno Evropsko unijo, da ste bili dovolj pogumni in odločno branili demokratična načela in privilegije Parlamenta, če je bilo treba tudi pred voditelji držav.
<P>
(Aplavz)
<P>
Prav tako vam čestitam ob 30. obletnici vaše izvolitve za poslanca Evropskega parlamenta. Vaša osebnost je pustila pečat na teh desetletjih in vaš prispevek k oblikovanju in razvoju Parlamenta je ogromen.
<P>
Predsednik Barroso si je zelo želel, da bi lahko bil osebno tukaj, ampak kot veste, je na Vrhu EU-Kanada v Pragi. V imenu predsednika Komisije in celotne Komisije se vam iskreno zahvaljujem za uspešno predsedovanje. Hvala.
<P>
(Aplavz)
<SPEAKER ID="146" NAME="Predsednik">
Gospa podpredsednica, gospe in gospodje, toplo se vam zahvaljujem za vaše pozitivne besede. Vsem kolegom poslancem, ki se ne potegujejo za ponovno izvolitev, želim vse najboljše v prihodnosti in upam, da se bomo še kdaj srečali. Vsem kolegom poslancem, ki se potegujejo za ponovno izvolitev in bodo ponovno izvoljeni, bi rad rekel, da upam, da bomo, če bom seveda sam ponovno izvoljen, nadaljevali z dobrim delom. To, kar so danes tukaj povedali predsedniki političnih skupin, me je spodbudilo, da nadaljujem po poti proti združeni Evropi. Hvala vsem in upam, da se bomo še videli.
<P>
(Bučen aplavz)
<SPEAKER ID="148" NAME="Thomas Mann" AFFILIATION="PPE-DE">
(DE) Gospa predsednica, imam vprašanje glede pravilnost postopka v Parlamentu. Malo pred tem, ko smo glasovali, ko je bilo zasedenje prekinjeno za kratek čas, je poslancu Parlamenta očitno uspelo vtihotapiti parlamentarno kandidatko in z njo posneti nekaj nasmejanih promocijskih fotografij ter tako po mojem mnenju zlorabiti naš organ. Ali tem kandidatom ni potrebno odgovarjati?
<SPEAKER ID="149" NAME="Predsednica">
Hvala vam, gospod Mann. Zadeva bo preiskana.
