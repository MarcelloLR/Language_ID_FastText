<CHAPTER ID="014">
Skupni sistem davka na dodano vrednost in trajanje obveznosti spoštovanja najnižje splošne stopnje (razprava) 
<SPEAKER ID="075" NAME="Predsednica">
Naslednja točka je poročilo gospoda Case v imenu Odbora za ekonomske in monetarne zadeve o predlogu Direktive Sveta o spremembi Direktive 2006/112/ES o skupnem sistemu davka na dodano vrednost glede trajanja obveznosti spoštovanja najnižje splošne stopnje - C7-0173/2010 -.
<SPEAKER ID="076" NAME="David Casa">
, poročevalec. - (MT) Gospa predsednica, najprej želim Parlament opozoriti na dejstvo, da v Odboru za ekonomske in monetarne zadeve zdaj poteka pomembno glasovanje, zato moram opravičiti mnoge poslance, ki ne bodo navzoči, saj zamujamo, postopek glasovanja pa se je šele začel.
<P>
Kot je predsednica ustrezno navedla, je to poročilo, ki sem ga pripravil, zelo pomembno in velja za sistem DDV, ki ga želimo spremeniti. Kot vsi vemo, pogajanja o spremembi trajnega sistema DDV potekajo že kar nekaj časa, pa vendar ni bilo doseženega veliko napredka. Prehodni sistem, ki se uporablja od leta 1993, se nenehno podaljšuje, vsi pa dobro vemo, da te razmere niso vzdržne in da moramo najti trajnejšo rešitev.
<P>
Sedanji prehodni sistem ne daje želenih rezultatov, ko govorimo o notranjem trgu. Ta sistem zmanjšuje uspešnost podjetij, hkrati pa omejuje njihovo učinkovitost zunaj meja. Prav tako je zaskrbljujoče, da ta sistem prispeva k širitvi zapletenih oblik goljufij, kot je davčni vrtiljak, o katerih smo pred kratkim razpravljali v Parlamentu. To negativno vpliva na prihodke držav članic. Razmere, s katerimi se spopadamo, niso enostavne, pravo rešitev lahko sprejmemo le po poglobljeni razpravi in po dolgih posvetovalnih obdobjih.
<P>
Vsi poznamo nedavno zavezo Komisije, da bo kmalu pripravila zeleno knjigo ter tako spodbudila razpravo o tem vprašanju. Poročilo, za katerega sem zadolžen, poziva Komisijo, da poskrbi za učinkovitost postopka in da storimo vse, kar je v naših močeh, da bi zagotovili, prvič, da bo nov sistem izboljšal učinkovitost notranjega trga; drugič, da bo ta nov sistem zmanjšal obremenitev poslovnega sektorja; in tretjič, da se bo čim uspešnejše spopadal z goljufijami.
<P>
Poročilo, ki ga je, kot veste, Odbor za ekonomske in monetarne zadeve že potrdil, prav tako poziva Komisijo, naj zagotovi, da bodo dejanski predlogi predstavljeni javnosti do 2013. Naj poudarim to zadnjo točko: ne predlagam, da bi morali do leta 2013 imeti sistem, ki bi bil sprejet in vzpostavljen. Pravim, da bi predlogi morali biti javni do leta 2013.
<P>
Želim pa in verjamem, da s tem izražam tudi stališče poslancev v Parlamentu, da bi bil ta sistem vzpostavljen in bi deloval pred koncem mandata te zakonodajne oblasti in tako ne bi bilo treba ponovno podaljšati sedanjega prehodnega sistema. Medtem, ko bomo odobrili podaljšanje novega sistema, pričakujemo, da bodo brez odlašanja izvedeni konkretni ukrepi, ki bodo odražali te nove predloge.
<P>
Rad bi se zahvalil kolegom, predvsem poročevalcem v senci, za to poročilo, hkrati pa napovedujem, da bo še več razprav na to temo, ki bodo omogočile hitro rešitev.
<SPEAKER ID="078" NAME="Algirdas Šemeta">
član Komisije. - Gospod predsednik, rad bi se zahvalil Evropskemu parlamentu, predvsem pa gospodu Davidu Casi za njegovo konstruktivno in hitro pripravljeno poročilo o predlogu Komisije o podaljšanju veljavnih pravil o najnižji splošni stopnji DDV za obdobje petih let. Ta predlog je enostaven in ni sporen.
<P>
Hitro izoblikovanje mnenja Evropskega parlamenta o predlogu Komisije bo Svetu omogočilo, da sprejme predlog pred koncem leta - ravno pravočasno, preden potečejo zdaj veljavna pravila. Predlog je že bil obravnavan v delovni skupini Sveta. Za hitro odobritev ni nobenih ovir.
<P>
Kot je navedel gospod David Casa, bo predlog Komisije podjetjem zagotovil potrebno pravno varnost in omogočil dodatno ovrednotenje ustreznih ravni splošne stopnje DDV na ravni EU.
<P>
Komisija bo zelo kmalu sprožila široko razpravo o prihodnosti DDV, da bi tako ovrednotila in obravnavala številne pomanjkljivosti v sistemu DDV EU, kot so njegova celovitost, visoka stopnja administrativnih obremenitev za podjetja in prevare.
<P>
Pred koncem leta bom kolegom komisarjem predlagal objavo zelene knjige o ovrednotenju sedanjega sistema in želenih ukrepov za v prihodnje. Z veseljem pričakujem odzive na vprašanja, kot je, kako doseči enostavnejši, trdnejši in sodobnejši sistem DDV in kako zmanjšati stroške zbiranja in zagotavljanja skladnosti za podjetja, predvsem za mala in srednje velika podjetja ter hkrati omejiti prevare in državam članicam zagotoviti prožnost. Komisija bo konec leta 2011 na podlagi pridobljenih rezultatov opredelila svojo naslednjo politiko na področju DDV v sporočilu o nadaljnjih ukrepih.
<P>
Predlagane spremembe jasno kažejo, da želi Parlament sodelovati v tej razpravi o prihodnji strategiji DDV. Ta interes pozdravljam in upam, da bomo z vami v kasnejši fazi imeli plodno razpravo o tem pomembnem vprašanju. Vendar menim, da te spremembe ne spadajo v obseg predloga, o katerem danes razpravljamo, saj je omejen na podaljšanje obdobja, v katerem veljajo najnižje splošne stopnje. Poleg tega so nekatere spremembe prehitele razpravo, ki bi jo morali imeti na podlagi zelene knjige. To predvsem velja za spremembo, ki od Komisije zahteva, da pripravi predlog o dokončnih pravilih o stopnjah DDV do 2013.
<P>
V tej fazi se Komisija ne more zavezati glede datuma, ko bo predložila predlog o stopnjah DDV. Ne more napovedovati izida posvetovanj, ki ne bodo povezana le s stopnjami DDV. Upam, da bomo s tem posvetovanjem pridobili jasno sliko o prednostnih nalogah za prihodnost davka na dodano vrednost. Načrtovanje Komisije o prihodnjih zakonodajnih predlogih bo torej v veliki meri odvisno od izida teh posvetovanj.
<SPEAKER ID="079" NAME="Sari Essayah" LANGUAGE="FI">
Gospod predsednik, predlog Komisije je osredotočen na to, kako bi bilo mogoče sedanji sistem uporabljati vse do leta 2015 in prizadevanja, da razrede davčnih stopenj omeji na 10 %. To je zelo pomembno, saj bi se drugače lahko pojavila popačenja konkurenčnosti med državami članicami v nekaterih sektorjih.
<P>
V tem parlamentarnem poročilu je najpomembnejša navedba, da bo Komisija kmalu sprožila obsežen program posvetovanj, s katerim bo vzpostavila nov sistem davka na dodano vrednost. Menim, da so spremembe, ki so jih predložili poslanci, v nasprotju s stališčem komisarja, izjemno pomembne, saj želimo že v tej fazi določiti smer, v kateri upamo, da se bo razvijal nov sistem DDV. V prihodnje moramo zmanjšati upravno breme, povezano z DDV, in poskrbeti, da bo kar se da majhno za mala in srednje velika podjetja, predvsem pri pripravi poročil, ter se hkrati učinkovito boriti proti prevaram z DDV.
<P>
Zdaj je javno gospodarstvo v mnogih državah članicah v razsulu in ena izmed predlaganih rešitev je dvig stopenj davka na dodano vrednost. Vendar to ne bo pomagalo državam, kjer je izogibanje plačilu davka na dodano vrednost običajno pogosto. Tu se sklicujem na poročilo gospoda Case, ki je bilo prej sprejeto. Predvsem je osredotočeno na načine, kako se boriti proti prevaram DDV v zvezi z blagom in storitvami, ki so bile izpostavljene tej obliki zlorabe. Upam, da bo v prihodnje Komisija res začela ukrepati glede tega.
<SPEAKER ID="080" NAME="George Sabin Cutaş">
v imenu skupine S&D. - (RO) Gospod predsednik, kot je navedeno v predlogu Sveta o direktivi, je najnižja stopnja DDV pripomogla k temu, da je bilo delovanje sistema sprejemljivo.
<P>
Verjamem, da bi morali razmisliti o skupnem zakonodajnem okviru, ki bi vključeval sklepe, dosežene po izkušnjah s proračunskimi neravnovesji, ki jih je izpostavila finančna kriza. Potrebujemo novo evropsko strategijo DDV, osredotočeno na zmanjšanje birokracije in davčnih ovir, ki ovirajo podjetja, predvsem mala in srednje velika podjetja. Prav tako moramo razmisliti o potrebi po preprečevanju in boju proti goljufijam. Vendar pa menim, da je odločitev o podaljšanju prehodnih določb o najnižji stopnji DDV do 31. decembra 2015, vse dokler ta strategija ne bo pripravljena, namenjena zgolj pomirjanju poslovne skupnosti, preprečevanju strukturnih neravnovesij v Evropski uniji in spodbujanju usklajevanja davčne zakonodaje.
<P>
Do priprave zelene knjige Komisije o pregledu sistema DDV želim izpostaviti namere nekaterih vlad, ki se borijo z recesijo, da bi dvignile stopnjo DDV na 24-25 %, kot se je zgodilo v Romuniji in na Madžarskem. Do zdaj se je spoštovala zaveza o ohranitvi najnižje stopnje DDV v obsegu 10 % nad omejitvijo 15 %. Vendar menim, da potrebujemo popolno prepoved v zvezi s tem, da bi preprečili kakršne koli vrednosti nad omejitvijo 25 %. Ne smemo pozabiti, da za temi statistikami stojijo navadni državljani, katerih življenjski standard je vse bolj prizadet zaradi varčevalnih politik in prekomernega obdavčevanja.
<P>
Na koncu želim povedati, da prekomerno obdavčevanje ni zdravilo za šibko gospodarstvo. Namenjeno je le podaljševanju agonije.
<SPEAKER ID="081" NAME="Olle Schmidt">
v imenu skupine ALDE. - (SV) Gospod predsednik, komisar, rad bi se zahvalil poročevalcu. Načeloma bi se morali izogibati nadziranju porabe s pomočjo stopenj DDV. Vendar pa sprejemamo razlike med državami članicami EU, vse dokler izjeme in zmanjšane stopnje DDV očitno jasno ne posegajo v prosti trg. Kot dobro veste, profesor Monti v svojem poročilu o enotnem trgu navaja, da lahko sedanje razlike tudi negativno vplivajo na enotni trg. Zato je pomembno, da pozivamo h končnemu sistemu stopenj DDV in jasno izpostavljamo, da je treba pri pregledu direktive o DDV strategijo enotnega trga uporabljati kot smernico, ne pa kot ločen interes posameznih držav.
<P>
Prav tako je pomembno, kot je povedal komisar, da se osredotočimo na zmanjšanje upravnih bremen, odpravo davčnih ovir in izboljšanje poslovnega okolja, predvsem za mala in srednje velika podjetja, hkrati pa zagotovimo vzpostavitev sistema, ki bo preprečeval goljufije.
<P>
Davki so seveda nacionalna zadeva in pri njih je pomembno samoodločanje držav. Hkrati pa ne smemo pozabiti, da dobro delujoč notranji trg verjetno potrebuje globlje in tesnejše sodelovanje, tudi na področju obdavčevanja, kot ga imamo danes. Upam, da bo Komisija - in komisar - imela dovolj poguma ter se spopadla s temi vprašanji v naslednjih predlogih in da bo te predloge resnično upoštevala kot izhodišče za dobro delujoč notranji trg, kljub nasprotovanju posameznih držav. Zahtevna vprašanja v težkih časih zahtevajo natančno analizo.
<SPEAKER ID="082" NAME="Jaroslav Paška" AFFILIATION="EFD">
(SK) Gospod predsednik, v obravnavanem predlogu Komisija predlaga uporabo najnižje enotne stopnje DDV v višini 15 % v naslednjih 5 letih, vse do leta 2015. Čeprav razumem argument Komisije, ki želi s to direktivo zagotoviti podjetjem pravno varnost, menim, da je za analizo DDV potrebno veliko intenzivnega dela. Razlog za to je v tem, da mnoga podjetja in številni primeri izgube davka v čezmejnem trgovanju kažejo, da je sistem DDV v Evropi zelo slabo urejen.
<P>
Ne gre le za problem veljavne stopnje; gre za problem pravil, ki se uporabljajo na nacionalnem trgu in v mednarodni trgovini, ki omogočajo, da se te prevare v številnih primerih izvajajo precej zakonito. S svojim govorom želim pozvati k ponovnemu pregledu celega sistema DDV, kar menim, da bi bilo v interesu gospodarstev in naših podjetij. Menim, da je rok do leta 2013 precej realen in napredek pri tem problemu bi lahko dosegli s tem, da ne bi razvrščali stopenj, ampak pravila.
<SPEAKER ID="083" NAME="Andrew Henry William Brons" AFFILIATION="NI">
Gospod predsednik, davki so nepotrebno zlo in vedno odražajo potrebe po potrošnji. Davčna stopnja, ki je določena pred proračunskimi potrebami, je recept, kako ljudem vzeti denar in se potem odločati, za kaj ga porabiti. Gre za razsipnost.
<P>
Usklajevanje stopenj DDV na skupni standard in skupno znižano stopnjo, kar je Komisija predlagala že v letu 1993, bi še dodatno zmanjšalo pristojnosti držav članic. Določanje obdavčitve je eno izmed značilnosti, ki opredeljujejo suvereno državo. To bo še en korak k suvereni državi Evropski uniji, države članice pa bodo enostavno njeni nemočni dodatki priveski. Boj proti goljufijam in lajšanje bremena za mala in srednje velika podjetja sta le pretvezi. Usklajevanje DDV pomeni centralizacijo in konsolidacijo moči EU.
<SPEAKER ID="084" NAME="Elena Băsescu" AFFILIATION="PPE">
(RO) Gospod predsednik, namen nove strategije DDV mora biti zmanjšanje upravnih bremen, odprava davčnih ovir in izboljšanje poslovnega okolja, predvsem za mala in srednje velika podjetja. Obstaja opazna neuravnoteženost pri razvoju notranjega trga. Zaradi tega so evropska podjetja v slabšem položaju. Poleg tega ima sistem DDV, kot je zdaj zasnovan in se izvaja v državah članicah, slabosti, kar izkoriščajo goljufi.
<P>
Komisijo pozivam, da predstavi rezultate analiz. Prav tako bo morala poskrbeti za posvetovanja o novi strategiji DDV z vsemi zainteresiranimi stranmi. V zvezi s tem bo treba obravnavati skupne vidike, kot so znižane stopnje DDV, izjeme, možnost določanja najvišje stopnje, nenazadnje pa tudi mesto obdavčevanja dobave znotraj EU.
<SPEAKER ID="085" NAME="Algirdas Šemeta">
član Komisije. - Gospod predsednik, zahvaljujem se vam za pripombe in stališča, ki ste jih izrazili med to razpravo. Veseli me, da sta Evropski parlament in Komisija istega mnenja glede ponovne obravnave veljavnega sistema DDV.
<P>
Kot sem navedel v uvodnem nagovoru, pozdravljam duh sprememb glede prihodnosti DDV. Kljub temu Komisija meni, da ta tehnični predlog velja le za redno podaljšanje najnižje stopnje splošne stopnje DDV.
<P>
Rezultat posvetovanj o novi strategiji DDV je omenjen le z namenom pojasnjevanja razloga, zakaj je še prezgodaj za določevaje trajne splošne stopnje. V tej fazi se torej ni treba sklicevati na cilje in okvir nove strategije DDV v tem sklopu.
<P>
Prav tako ponavljam, da se Komisija danes ne more zavezati glede datuma o prihodnjih zakonodajnih predlogih o stopnjah. Najprej bomo morali opraviti razpravo o prihodnosti DDV, ki bo dala jasne smernice glede prednostnih nalog Komisije. Komisija bo prihodnje zakonodajne predloge pripravila na podlagi rezultata tega posvetovanja.
<P>
Zaključujemo zeleno knjigo, v prihodnjih tednih pa bomo pripravili resnična vprašanja za razpravo, kjer boste lahko vsi sodelovali: splošna javnost, poslanci Evropskega parlamenta, zainteresirane strani in države članice. Zastavljena vprašanja bodo namenjena obravnavi tem, ki so bile izpostavljene v današnji razpravi.
<P>
Veselim se plodne razprave v prihodnjih mesecih, ki bo Komisiji omogočila, da v prihodnje razvije veliko boljšo strategijo o DDV.
<SPEAKER ID="086" NAME="David Casa">
, poročevalec. - (MT) Gospod predsednik, da, res sem vesel, da je komisar razumel, da pozivamo k takojšnji pripravi zelene knjige, ki bo sprožila poglobljeno razpravo o predlogih Komisije. Kot so omenili kolegi poslanci v Parlamentu, moramo sistem hitro očistiti goljufij in čim bolj pomagati poslovnemu sektorju pri odpravi ovir, ki jih postavlja sedanji sistem. Prav tako si želimo učinkovitejši notranji trg.
<P>
Danes nismo razpravljali o tem, kakšne rešitve potrebujemo. Komisijo pozivamo, da brez odlašanja pripravi predloge, da bi tako sprožila ustrezne razprave o novem sistemu, nam pa s tem omogočila, da čim prej izboljšamo sedanji sistem. Razumem, da je namen tega poročila podaljšati časovno obdobje. Vendar pa Komisijo želim opozoriti na dejstvo, da željno pričakujemo, da bo čim prej predstavila predloge, saj bomo tako lahko predstavili tudi naše zamisli, kar pa bo omogočilo bolj pošten sistem za vse.
<SPEAKER ID="087" NAME="Predsednik">
Razprava je zaključena.
<P>
Glasovanje bo potekalo jutri ob 11.30.
<P>
Pisne izjave (člen 149)
<SPEAKER ID="998" NAME="Franz Obermayr" LANGUAGE="DE">
Za večino držav članic EU in tretjih držav z mednarodno povezanimi trgi je DDV (ali prometni davek) eden izmed glavnih virov financiranja države. Prometni davek je zato vsaj tako pomemben kot neposredni davki. Ohranjanje najnižje splošne stopnje 15 % v prihodnjih 5 letih bo prispevalo h konkurenčnosti na notranjem trgu, podjetjem pa bo dalo pravno varnost. V zvezi z znižanimi stopnjami DDV v EU v primeru znižanih stopenj DDV za nekatere storitve, kot so popravila, frizerstvo ali kozmetične storitve, se mora Komisija prav tako izogniti izkrivljanju konkurence. Takšne oblike davčnih olajšav imajo negativne posledice za avstrijska mala podjetja, ki na primer se ne bodo mogla zoperstaviti konkurenci ponudnikov storitev na Slovaškem ali Madžarskem. To lahko rešimo na naslednji način: DA za usmerjeno subvencioniranje malih in srednje velikih podjetij, vključno s prometnim davkom, VENDAR se moramo pri tem izogniti izkrivljanju konkurence med državami članicami.
