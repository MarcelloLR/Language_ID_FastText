<CHAPTER ID="002">
Izjava predsedujočega
<SPEAKER ID="006" NAME="Predsednik">
Z veliko žalostjo smo prejeli novico o dramatičnih dogodkih v mestu Kauhajoki na zahodu Finske, kjer je v zelo tragičnem incidentu v šoli izgubilo življenje 11 ljudi. Veliko število jih je tudi utrpelo resne poškodbe, napadalec pa je nato sodil sam sebi.
<P>
V imenu Evropskega parlamenta bi rad izrekel svoje najgloblje sožalje in izrazil solidarnost družinam in vsem svojcem žrtev. Vse žrtve so bile nedolžni mladi učenci poklicne šole, na kateri so se pripravljali na poklicno pot v storitvenem sektorju.
<P>
Tragedija se je pripetila manj kot eno leto po podobnem grozovitem ubijalskem pohodu na srednji šoli Jokela. Kot vemo vsi, Finska velja za eno izmed najbolj mirnih in varnih držav v Evropi, zato lahko razumemo, da so tamkajšnji prebivalci v šoku ostali brez besed, in z njimi delimo njihovo gorje.
<P>
Na žalost v teh dejanjih prelivanja krvi pogosto opažamo podobne, ponavljajoče se vzorce. V tem primeru tragedije ni bilo mogoče preprečiti kljub temu, da je napadalec pred ubijalskim pohodom objavil grozilne video posnetke na spletu. Kot odgovorni politiki v Evropi in vseh državah članicah moramo storiti vse, kar je v naši moči, da bi zagotovili, da se takšna nasilna dejanja odkrijejo in pravočasno preprečijo.
<P>
V imenu Evropskega parlamenta bi še enkrat rad izrekel svoje najgloblje sožalje in izrazil solidarnost žrtvam in njihovim družinam.
