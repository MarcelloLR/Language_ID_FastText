<CHAPTER ID="017">
Dvostranski sporazumi, ki so predmet pogajanj med ZDA in nekaterimi državami članicami, v zvezi z vizumi in podatki PNR (Passenger Name Record) (razprava)
<SPEAKER ID="082" NAME="Predsednica">
Naslednja točka dnevnega reda je izjava Komisije o dvostranskih sporazumih, ki so predmet pogajanj med ZDA in nekaterimi državami članicami, v zvezi z vizumi in podatki PNR.
<SPEAKER ID="083" NAME="Franco Frattini">
podpredsednik Komisije. - Gospa predsednica, najprej izpostavljam, kar vsi veste, da je skupna evropska vizumska politika že prinesla oprijemljive rezultate v več tretjih državah, na primer pred kratkim v Kanadi in Avstraliji. To je žal ni zgodilo v Združenih državah.
<P>
Od leta 2004 si močno prizadevamo, da bi dosegli cilj vključitve vseh držav članic v program Združenih držav za odpravo vizumov. Skupaj s predsedujočimi Svetu smo stalno zahtevali od Združenih držav, naj omogočijo, da se bo v Washingtonu slišal glas vseh držav članic EU. Kot veste, je predsednik Barroso osebno izpostavil to vprašanje pri predsedniku Bushu in pri voditeljih ameriškega kongresa na vseh svojih uradnih obiskih v Washingtonu.
<P>
Vsi smo trdili, da države članice EU že izpolnjujejo dodatna varnostna merila iz reformne zakonodaje, ki so jo nedavno sprejele Združene države. Popolnoma razumemo, da so države, ki še ne sodelujejo v programu Združenih držav za odpravo vizumov, zelo razburjene zaradi pomanjkanja napredka z Združenimi državami. Naši državljani imajo zakonito pravico, da ne razumejo razlogov za tako diskriminacijo.
<P>
Vendar mi sami ne smemo dovoliti, da bi bili razdeljeni in ustrahovani, da se ne upoštevajo zadnji dogovori ter da sprejmemo nekaj, kar se ne bi smelo zgoditi, na primer, da omogočimo drugim dostop do schengenskih podatkov o preseljevanju in azilu. To se nikakor ne sme zgoditi.
<P>
Potrebna je podrobna razprava, pri čemer je treba upoštevati vzajemnost. Navsezadnje smo veliko dosegli. Pred nedavnim smo praznovali razširitev schengenskega območja na večino Evrope. S tem se bo zagotovila skupna odgovornost za obravnavo vseh zadev, ki so povezane z varnostjo zunanjih meja, ter za zagotavljanje pravilnega pregledovanja in obravnave podatkov o vseh ljudeh, ki živijo na našem skupnem ozemlju.
<P>
Ne dvomim v pravico držav članic EU, da sodelujejo z Združenimi državami v zvezi z vprašanji, ki so nacionalne posebne pravice, na primer sodelovanje med obveščevalnimi službami ali programi zračnih šerifov, vendar vsi menimo, da se zaradi zahtev Združenih držav od vseh nas v zvezi z različnimi vprašanji, ki so povezana z vizumi, zastavljajo resna pravna in politična vprašanja.
<P>
Dovolite mi, da izpostavim, da moramo vsi priznati, da podpis memoranduma o soglasju ne omogoča, da bi se naslednji dan nekdo vključil v program Združenih držav za odpravo vizumov, čeprav je občutek, da se mudi, razumljiv. Združene države morajo uvesti elektronski sistem za odobritev potovanj in nadzor izstopa iz države po zračni poti. V zadevnih državah bodo opravile obsežne obiske za ocenjevanje na kraju samem. Zato ni treba hiteti z nečem, kar je pravno sporno in kar omogoča državam, da so pri pogajanjih z Združenimi državami prepuščene same sebi.
<P>
Ker so vse države članice Evropske unije (države, ki si prizadevajo za odpravo vizumov, in države, ki so že vključene v program) zaskrbljene zaradi tega in se nanje obračajo Združene države, je Coreper, to so veleposlaniki držav članic Evropske unije, 5. marca sprejel skupno podlago: sklop skupnih parametrov, s katerimi se bodo usmerjale razprave držav članic z Združenimi državami. To bo dobra podlaga za naše pogovore z ameriškimi partnerji na ministrski trojki EU in ZDA 13. marca 2008.
<P>
Hkrati bom jutri predstavil mandat za ustrezna pogajanja EU z Združenimi državami o zadevah, ki so povezane z vizumsko politiko. Z izvajanjem skupnega pristopa na podlagi skupnih parametrov se bo povečala možnost za kratkoročno sklenitev dogovora z našimi ameriškimi partnerji o mandatu, ki ga predlaga Komisija.
<P>
Ne smemo pozabiti, da sta EU in Združene države tesni zaveznici. To se je že večkrat izkazalo. Boj proti terorizmu je globalni izziv, ki vpliva na vse nas, pri čemer se lahko uspešno borimo proti njemu le, če bomo sodelovali. Evropska unija je pripravljena, da opravi svojo nalogo in poskrbi, da bodo države članice združene ter da bodo spoštovale skupno zakonodajo in pristojnost.
<P>
Na koncu bi rad izpostavil, da se bomo pogajali z Združenimi državami. Enostavno ne moremo odstopiti od naše evropske zakonodaje in naših skupnih meril, na podlagi katerih smo se pogajali. Še naprej se bomo pogajali. Nobena država članica ne bo imela pravice do kršenja ali odstopanja od evropske zakonodaje v zvezi s tem.
<SPEAKER ID="084" NAME="Urszula Gacek">
v imenu skupine PPE-DE. - (PL) Gospa predsednica, za skupno vizumsko politiko je pristojna Skupnost. Poleg tega morajo države članice spoštovati načelo solidarnosti na tem področju. Če se to načelo krši, se moramo vprašati zakaj. Svet meni, da bi se morale z ameriškim programom za odpravo vizumov na koncu vzpostaviti enake pravice za vse državljane EU. Žal še vedno nimamo dejanskega časovnega razporeda, ki bi določal, kako in kdaj moramo doseči ta cilj.
<P>
Komisija je izjavila, da je bila pridružitev schengenskemu območju konec lanskega leta velik uspeh za državljane novih držav članic. Vstop v schengensko območje jim zares prinaša koristi. Vendar je zato ponižujoč, zamuden in drag postopek za pridobitev turističnega vizuma za Združene države še bolj moteč. Ali lahko Komisija zdaj zagotovi, da bo sprejela vse potrebne ukrepe, s katerimi bo dosegla, da bodo Združene države vse državljane EU obravnavale enako? Ali lahko Komisija zagotovi Parlamentu, da bo dejavno prevzel vlogo usklajevanja in poskrbel, da dvostranski sporazumi ne bodo več potrebni?
<P>
Parlament mora prevzeti del krivde. Zlasti tisti z levice tega parlamenta, ki slepo in ostro kritizirajo Združene države, krepijo prepričanje te države, da se lahko tiho in učinkovito pogaja s posameznimi državami. S tem so prav tako zavezane roke Komisije. Države, ki niso vključene v program za odpravo vizumov, morajo pokazati svojo politično pokončno držo in se upreti pritisku nezadovoljnih državljanov doma. S kršenjem načela solidarnosti so vlade preostalih držav pod vedno večjim pritiskom, da dajo prednost posebnim nacionalnim interesom pred načeli Skupnosti.
<P>
Države, ki že sodelujejo v programu za odpravo vizumov, ne smejo več obravnavati, da je to težava tistih, ki čakajo na to, da bodo vključeni. V imenu moje skupine lahko zagotovim Komisiji, da še vedno v celoti podpiramo njeno prizadevanje, da bodo lahko vsi državljani EU kot turisti enakopravno potovali brez vizumov.
<SPEAKER ID="085" NAME="Stavros Lambrinidis">
v imenu skupine PSE. - (EL) Gospa predsednica, nedavni pritisk vlade ZDA na posamezne evropske vlade v zvezi s sodelovanjem v programu za odpravo vizumov je treba odkrito obsoditi in bi ga bilo treba ostro kaznovati. Gospod komisar, v nobenih okoliščinah se smemo dovoliti drugačnega odziva. Z drugimi besedami, Komisija ne sme uporabiti nesprejemljivih zahtev vlade ZDA, ki se že poslavlja in katere predsednik je le pred dvema dnevoma dal veto na zakon, ki tajnim službam ZDA prepoveduje uporabo mučenja, za utemeljitev vključitve takih določb v evropsko zakonodajo pod pretvezo ohranjanja solidarnosti.
<P>
Z dvostranskimi zahtevami in pritiskom Združenih držav se kršijo nacionalna suverenost posameznih držav članic in temeljne pravice njihovih državljanov. Na Grčijo in 11 od 12 novih držav članic se pritiska, da varnostnim službam ZDA dovolijo dostop do več izjemno občutljivih osebnih podatkov, kar se ne zahteva od drugih evropskih držav. Zdi se, kot da bi bile posamezne države evropska šibka točka ali poskusni zajčki za nove ameriške varnostne ukrepe.
<P>
Drugič, ukrepi so v nasprotju s skupno vizumsko politiko, ker morajo, kot vemo, tretje države obravnavati vse države EU enako. Ne morejo nas razdeliti na dobre in slabe Evropejce. Vsi dosedanji izgovori, da potni listi nekaterih evropskih držav niso varni, zdaj ne držijo več, Združene države pa še vedno trdijo svoje ne glede na vse.
<P>
Tretjič, ukrepi so v nasprotju z nedavnim mednarodnim sporazumom o evidenci imen letalskih potnikov med Evropo in Združenimi državami, ki jasno opredeljuje, kaj je Američanom dovoljeno in kaj ni.
<P>
Četrtič, ukrepi so v nasprotju z evropsko zakonodajo o zbiranju in obdelavi podatkov, kot je schengenska konvencija. V zvezi s tem ste pravilno povedali, da Američani zahtevajo, da se jim omogoči dostop do teh podatkov.
<P>
Gospa predsednica, vlada ZDA spodbuja stvari, ki so v njenem interesu, in sicer z njeno priljubljeno metodo "deli in vladaj". Vprašanje je, kaj dela Evropa za zaščito svoje pristojnosti, zakonov in državljanov? Žal nas je dosedanji odgovor razočaral. Evropski komisiji štiri leta ni uspelo prepričati Združenih držav, da bi enakopravno razširile program za odpravo vizumov na vse države EU, s čimer bi se omogočila dvostranska pogajanja s posameznimi državami. Zdi se, da medtem Češka v pretirani naglici sprejema nove nezakonite pogoje, s katerimi se kršita politika in solidarnost Skupnosti.
<P>
Pri takšni množici političnih pritiskov in tajnih pogajanj je spodbudno, gospod komisar, da ste se danes odzvali. Vendar vas glede na to, kar sem povedal, pozivamo, da jasno odgovorite na naslednja tri vprašanja:
<P>
Prvič, ali nameravate ukrepati zoper države članice, ki sklepajo dvostranske sporazume z Združenimi državami? Ali boste pri Evropskem sodišču vložili tožbo zoper Češko, če se bo izkazalo, da so izvedbeni ukrepi sporazuma v nasprotju z zakonodajo Skupnosti?
<P>
Drugič, ali ste druge evropske vlade, ki se zdaj pogajajo z Združenimi državami, pozvali, naj ne popustijo takemu pritisku? Če ste jih, s katerimi vladami ste govorili ali se pogovarjate? Kaj točno jim govorite, da lahko delajo in česa ne smejo?
<P>
Tretjič, če bo vlada ZDA nadaljevala s svojo politiko, katere posebne ukrepe nameravate sprejeti zoper tretjo državo, ki krši evropsko politiko in zakonodajo?
<P>
Četrtič, gospod komisar, ali nam lahko zagotovite, da ne boste predlagali nobenih sprememb sedanjega sporazuma o evidenci imen letalskih potnikov, skupne evropske vizumske politike ali drugih evropskih politik ali se strinjali z njimi? S takimi spremembami bi se povzročile neomejene zlorabe osebnih podatkov evropskih državljanov, tj. politika, ki jo žal spodbujajo Združene države.
<SPEAKER ID="086" NAME="Sophia in 't Veld">
v imenu skupine ALDE. - Gospa predsednica, najprej izpostavljam, da razumem nezadovoljstvo Češke in drugih držav, ki niso vključene v program za odpravo vizumov. Vendar bi bilo zelo destruktivno, če bi Čehi ukrepali sami, zato ne smemo popustiti taktiki ZDA "deli in vladaj". Upam, da se bosta Komisija in Svet naučila pomembno lekcijo: ustrezen mandat in odobritev Evropskega parlamenta ne pomeni ovire za pogajanja, ampak krepitev položaja Evropske unije. ZDA morajo delovati kot vdana in zanesljiva zaveznica ter spoštovati zakonodajo EU.
<P>
Sprašujem se, zakaj bi morala biti evidenca imen letalskih potnikov vključena v memorandum o soglasju, če je že vključena v sporazum med EU in ZDA. Črnilo v sporazumu o evidenci imen letalskih potnikov med EU in ZDA se še ni posušilo in vse države članice ga še niso ratificirale, kaj bi torej še radi Američani?
<P>
Ali je Komisija lahko ugotovila, ali so izvedbeni ukrepi iz memoranduma o soglasju v skladu s sporazumom med EU in ZDA, in če niso, ali lahko predpostavljamo, da je sporazum neveljaven? Če je, potem sporazum ne obstaja več in moramo začeti z novimi pogovori, zato predvidevam, da bo Evropski parlament ravnal po postopku soodločanja.
<P>
Zdaj lahko vidimo, da je še bolj vredno obžalovanja, da sta Svet in Komisija sprejela sporazum o evidenci imen letalskih potnikov med EU in ZDA pod tako nejasnimi in odprtimi pogoji, ker imajo tako ZDA veliko možnosti za dodatno razširitev sporazuma o evidenci imen letalskih potnikov med EU in ZDA.
<P>
Končno, menim, da bo imela EU ustrezen položaj v primerjavi z ZDA le, če bomo enotni, ker če ne bomo enotni in bomo razdeljeni, potem se bodo naša pravila določala v Washingtonu in ne v Bruslju.
<SPEAKER ID="087" NAME="Eva Lichtenberger">
v imenu skupine Verts/ALE. - (DE) Gospa predsednica, z izmenjavo podatkov med Združenimi državami in Evropsko unijo je bilo že od prvega dne povezanih veliko težav. Razprava o prenosu evidence imen letalskih potnikov in težave s sporazumom o evidenci imen letalskih potnikov ter njegova pravna podlaga so zadoščali za to, da smo ugotovili, da uravnotežena pogajanja o teh vprašanjih niso mogoča. Ameriška stran vedno bolj zaostruje svoje zahteve in zahteva več gradiva, medtem ko Evropska unija le težko ukrepa enotno in se stalno upira tem nerazumnim zahtevam.
<P>
Prebivalci Evrope so zelo zaskrbljeni zaradi teh stvari, zlasti v zvezi z zasebnostjo osebnih podatkov. Bojijo se, da bodo njihovi podatki zlorabljeni, zato se je javnost zelo zanimala za pristop, ki ga je sprejela Evropska unija v zvezi s prenosom evidenc potnikov ali vizumsko politiko. Ne smemo se vdati poskusom, da bi se ustvarile razlike med državami članicami, ker bi s tem le oslabili drug drugega. Prav tako ne smemo dovoliti, da Združene države izločijo nekatere države članice in jih obravnavajo drugače v smislu posebnih zahtev in potreb.
<P>
Komisija ima dve zahtevi v zvezi s tem: poleg združenega pristopa zahteva pokončno držo, pokončno držo in še enkrat pokončno držo. Stalno klečeplazenje pred Združenimi državami lahko povzroči le dodatne nadležne zahteve.
<SPEAKER ID="088" NAME="Sylvia-Yvonne Kaufmann">
v imenu skupine GUE/NGL. - (DE) Gospa predsednica, odločno menim, da Združenim državam ne smemo dovoliti, da bodo razdelile Evropo. Evropska unija mora delovati enotno, ker je to edini način, da bo pustila svoj značilen pečat in imela vpliv na mednarodni ravni. To velja zlasti za pogajanja z Združenimi državami.
<P>
Jasno je, da ima ena država članica šibkejša od Evropske unije kot skupnosti. Kljub temu lahko država članica, ki ukrepa sama, resno ogrozi Unijo kot celoto. Tak pristop ogroža samo bistvo evropske verodostojnosti. Združenim državam praktično kot na pladnju ponuja kladivo, s katerim bodo razdelile Evropo, in omogoča Washingtonu, da od posameznih držav dobi tisto, kar ne more dobiti od Unije kot celote.
<P>
Pogajanja med Združenimi državami in EU, ki so se julija 2007 končala s sklenitvijo sporazuma o prenosu evidence imen letalskih potnikov, so pokazala, da bo Unija težko zagotovila, da bodo Združene države sprejele katerega koli od njenih stališč. Veliko Evropejcev meni, da sporazum že omogoča Združenim državam, da dostopajo do preveč informacij o evropskih letalskih potnikih, s čimer se strinjam. Poleg tega ne vemo natančno, kako se bodo ti podatki uporabili in komu bodo posredovani. Temeljno vprašanje je, ali ima to kopičenje podatkov sploh kakšen namen v boju proti terorizmu. Zato menim, da je preprosto smešno, da posamezne države članice zdaj naredijo celo več od zahtev iz sporazuma in sodelujejo v prekupčevanju, pri katerem se vizumi odpravijo v zameno za prenos dodatnih podatkov. To ne more biti v interesu javnosti. Državljani teh držav članic bi zagotovo dobili pravico, da vstopijo v Združene države brez vizuma, tako kot drugi državljani EU, toda kakšno ceno bomo morali mi vsi plačati za to?
<P>
Zaradi takega pristopa je Evropa izpostavljena izsiljevanju. Če države članice ne bodo sodelovale in ne bodo pokazale solidarnosti ter ne bodo skrbele za kohezijo Unije, ne smemo biti presenečeni, če Združene države Evropske unije ne bodo jemale resno.
<SPEAKER ID="089" NAME="Carlos Coelho" AFFILIATION="PPE-DE">
(PT) Gospa predsednica, podpredsednik Komisije, gospe in gospodje imam pet kratkih pripomb. Prvič: deli in vladaj. Strategija ameriške uprave, da se želi dvostransko pogajati z državami članicami EU, me ne preseneča. Taktika "deli in vladaj" je stara in razumljiva, vendar ne smemo dovoliti državam članicam EU, da sodelujejo pri tej strategiji in jo podpirajo.
<P>
Drugič: ogrožanje evropskega položaja. Pogajanja med Komisijo in ameriško upravo so bila dolgotrajna. Škoda bi bilo, da bi se katera koli država članica odločila za podpis dvostranskega sporazuma, s čimer bi ogrozila skupno stališče Evropske unije v zvezi z zahtevami ZDA, zlasti pred ministrsko trojko med Evropsko unijo in Združenimi državami, ki bo potekala v četrtek v Sloveniji.
<P>
Tretjič: konec solidarnosti. Kot poročevalec Evropskega parlamenta o schengenskem območju sem seznanjen s pozivi o čim prejšnji širitvi schengenskega območja in odpravi notranjih meja. Demonstracije v podporo temu pred komaj dvema mesecema so dokaz, da se ne upošteva dejstvo, da upravljamo skupno območje. Odkrito obsojam to pomanjkanje evropske solidarnosti.
<P>
Četrtič: zakonitost sporazuma. Skrb vzbujajoče je, da nekatere podrobnosti iz sporazuma še vedno niso znane. To je zlasti skrb vzbujajoče, če bo s tem poskušalo izogniti sporazumu med Evropsko unijo in Združenimi državami o izmenjavi podatkov v skladu s sporazumom o evidenci imen letalskih potnikov, in je zlasti nesprejemljivo, če neposredno ali posredno omogoča Združenim državam, da dostopajo do evropskih podatkovnih zbirk, kot je sistem VIS ali SIS.
<P>
Peta in zadnja točka: zamrznitev teh sporazumov. Pozivam Svet, da nujno sprejme soglasje o zamrznitvi teh nezaželenih dvostranskih sporazumov, ter pozivam komisarja Frattinija in Evropsko komisijo, kot varuha pogodb, da uporabita vse instrumente, ki jih imata na voljo.
<SPEAKER ID="090" NAME="Gérard Deprez" AFFILIATION="ALDE">
(FR) Gospa predsednica, komisar, gospe in gospodje, to je povedalo že veliko ljudi, vendar moram še enkrat ponoviti: Menim, da je to zelo resna zadeva. Resna je zlasti zato, ker so se naši ameriški zavezniki namerno - vedeti je treba, da so to naredili namerno - odločili, da se bodo ločeno pogajali z državami članicami Evropske unije o zadevah, za katere vedo, da so v pristojnosti Evropske unije, pri čemer bodo to izkoristili za postavljanje nerazumnih varnostnih zahtev.
<P>
Ta zadeva pa je prav tako resna s stališča Unije. Žalostno je videti države članice, ki ena za drugo stojijo v vrsti, da bi svojim državljanom omogočile potovanje v Združene države brez vizuma v zameno za varnostne ukrepe, o katerih se Američani ne bi mogli dogovoriti z Unijo kot celoto. Menim, da je ta zmeda obžalovanja vredna posledica tragičnega pomanjkanja politične strategije z naše strani.
<P>
Do zdaj sta imela Komisija in Svet pragmatične odnose z upravo Združenih držav, in sicer za vsak primer posebej, vedno na zahtevo Američanov, pri čemer nikoli nista imela poguma, da bi podobno zahtevala od Američanov. Ta opazka ni namenjena gospodu Frattiniju, ker vem, da se je trudil, vendar ni dobil podpore. Če prav razumem, Komisija zdaj glede na resnost in nujnost razmer zahteva poseben pogajalski mandat za zagotovitev, da bodo Američani od začetka izpolnjevali, kar morajo izpolnjevati, tj. zakonodajo Skupnosti in pristojnosti Unije.
<P>
Podprli bomo prizadevanje Komisije v zvezi s tem, vendar Komisija ne sme pozabiti, da bo potrebovala Parlament, zlasti po ratifikaciji pogodbe, ker vse, kar je bilo narejeno do zdaj, lahko začne veljati le, če bo Parlament to potrdil. Komisar mora to povedati svojemu začasnemu ali stalnemu nasledniku.
<SPEAKER ID="091" NAME="Jan Zahradil" AFFILIATION="PPE-DE">
(CS) Gospa predsednica, gospe in gospodje, komisar, slišali smo, da so razmere nevzdržne. Tri leta po širitvi Evropske unije so še vedno razlike med starimi in novimi državami članicami, pri čemer pri pogajanjih med Evropsko komisijo in Združenimi državami ni bilo veliko napredka v zvezi z odpravo teh razlik.
<P>
Zato ni mogoče nasprotovati dvostranskim pogajanjem med zadevnimi državami, zlasti ker se z njimi ne krši noben del zakonodaje Skupnosti. Nasprotno je Češka vključila zahteve EU v svoj memorandum, tako da je ta memorandum popolnoma v skladu z zakonodajo EU. To je razvidno tudi iz mnenja pravne službe Sveta. Pristojnost Skupnosti za zadeve na področju skupne vizumske politike prav tako ni bila kršena, ker elektronski sistem za odobritev potovanj, ki se vzpostavlja, ni vizum.
<P>
ZDA so se resnično pripravljene pogajati o vključitvi držav v program za odpravo vizumov le na dvostranski ravni, ker to od njih zahteva domača zakonodaja. Le države so lahko vključene v program, in ne mednarodne organizacije ali skupnosti. Take so dejanske razmere.
<P>
Ustvarjen ni bil noben precedens za druge države. Menim, da Češka in druge države morajo nadaljevati z dvostranskimi pogajanji z Združenimi državami in da lahko nadaljujejo z njimi. Seveda morajo biti njihova dejanja vedno pregledna, poleg tega pa morajo biti pripravljene, da si bodo izmenjavale informacije ter da bodo o naslednjih korakih razpravljale z Evropsko komisijo in predsedstvom.
<P>
Zahvaljujem se komisarju za njegov realističen odnos, ki ga je predstavil v svojem nastopu. Rad bi vas le posvaril pred kakršnim koli zunanjim pritiskom na ravni EU na nekatere posamezne države članice, ki bi lahko pomenil politično tveganje in zmanjšal verodostojnost Evropske unije, zlasti zdaj, ko v posameznih državah poteka ratifikacija reformne pogodbe.
<SPEAKER ID="092" NAME="Jeanine Hennis-Plasschaert" AFFILIATION="ALDE">
(NL) Ameriška taktika "deli in vladaj" leta 2008 določa vzorec čezatlantskih odnosov. Zlasti se moramo zavedati, da lahko na koncu za to krivimo le sami sebe. Tokrat so bili Čehi njihova prva tarča in so prvi popustili. Prejšnji četrtek Komisija ni mogla zanikati ali potrditi kršitve evropske zakonodaje in pravil. Ali ni to nenavadno? Kdaj se bodo države članice zavedale, da je posamezna država bolj ali manj glas vpijajočega v puščavi?
<P>
Bistveno je, da so države članice pri političnih odnosih z ostalim svetom in s tem z ZDA enotne. Čezatlantski odnosi so nedvomno zelo pomembni, vendar pa nobena od držav članic EU - ne glede na to, kako zvesta je - nikoli ne bo postala 51. država ZDA. To je treba preprečiti. Žoga je zdaj na evropskem igrišču. Odkrito rečeno sem jezen, ker predstavnikov Sveta zdaj ni v tem parlamentu. To kaže na nerazumevanje potrebe po nujnosti.
<SPEAKER ID="093" NAME="Sarah Ludford" AFFILIATION="ALDE">
Gospa predsednica, kot so povedali že drugi, ta memorandum o soglasju ni v skladu z zakonodajo Evropske skupnosti in EU, ki določa, da je za vizumsko politiko, ključne vidike protiteroristične in varnostne politike ter prenos podatkov o potnikih pristojna Skupnost ali Unija. Zagotovo je protizakonito, da Češka posreduje Združenim državam podatke iz skupnih zbirk podatkov EU, kot je vizumski informacijski sistem.
<P>
Še pomembneje pa je, da je to politična katastrofa. Nekateri smo na začetku lanskega leta ob obisku v Washington ugotovili, kako zelo škodujejo dvostranska lobistična prizadevanja - ne le v zvezi s Češko - poskusom Komisije in predsedstva, da nastopa enotno v interesu celotne EU.
<P>
Vendar nekatere države članice tega preprosto ne razumejo. Seveda razumem, da so države, katerih vojaki se borijo in umirajo skupaj z Američani v Afganistanu in tudi v Iraku, nezadovoljne, ker so njihovi državljani osumljeni terorizma, če želijo obiskati ZDA. To je ironično. Vendar se je neumno ujeti v past "deli in vladaj".
<P>
To je tako neusklajeno s prizadevanjem EU, da bi imela vpliv v svetu, da lahko posameznik obupa in je Svet kot celota izpostavljen posmehu. Tako kot gospa Hennis-Plasschaert tudi jaz ugotavljam, da predstavnikov Sveta danes ni tukaj, da bi odgovorili na obtožbe.
<SPEAKER ID="094" NAME="Zita Pleštinská" AFFILIATION="PPE-DE">
(SK) Slovaška in tudi Poljska, Litva, Estonija ter nekatere druge države članice EU si že dolgo prizadevajo, tako kot Češka, da bi bile vključene na seznam držav, ki ne bodo potrebovale vizuma za potovanje v Združene države.
<P>
Vsak napredek na poti k odpravi vizumov je zelo pomemben za naše državljane, ker pomeni način za doseganje enakopravnosti z vsemi državljani EU. Verjamem, da se bosta Komisija in slovensko predsedstvo zavedala, da pravni postopek zoper Češko, ki bi bil sprejet, ker je država podpisala memorandum o soglasju z ZDA, ne bi bil dober znak Bruslja med procesom ratifikacije lizbonske pogodbe.
<P>
Podpiram kompromis med enotnim pristopom na ravni EU in pravili, v skladu s katerimi bi se lahko države članice dvostransko pogajale z ZDA.
<SPEAKER ID="095" NAME="Oldřich Vlasák" AFFILIATION="PPE-DE">
(CS) Gospe in gospodje, naj vas spomnim, da vsi državljani novih držav pristopnic, razen državljanov Slovenije, potrebujejo vizum za potovanje v Združene države. Za razliko od drugih Evropejcev morajo ti državljani čakati v vrstah na ameriških ambasadah in plačevati znatne vsote, pri čemer so več let zaman čakali, da bi Unija podprla njihovo prizadevanje za vključitev v program za odpravo vizumov. Med starimi državami članicami so le še Grki v enakem položaju.
<P>
Res je, da Evropska unija že dolgo razpravlja z Združenimi državami o tej zadevi in da so zlasti po širitvi schengenskega območja uradniki v Bruslju povečali pritisk na Američane, da vključijo nove države članice v program za odpravo vizumov. Vendar so od našega pristopa pretekla štiri leta, pa se še vedno ni nič zgodilo. Zato se je Češka odločila, da bo ukrepala sama in izpolnila željo svojim državljanom.
<P>
Memorandum, ki sta ga podpisali Češka in Združene države, je zato treba obravnavati kot prispevek k skupnemu prizadevanju, da bi imeli vsi državljani Unije enake pravice. Ne pozabimo, da je ta korak v celoti v skladu z zakonodajo EU in temu nihče ne sme oporekati.
<SPEAKER ID="096" NAME="Alexander Alvaro" AFFILIATION="ALDE">
(DE) Gospa predsednica, to vprašanje smo prav tako obravnavali v Odboru za državljanske svoboščine, pravosodje in notranje zadeve, pri čemer vsi člani tega odbora sočustvujemo s položajem novih držav članic, zlasti v zvezi z vizumsko politiko in dvostranskimi pogajanji z Združenimi državami. Vendar tudi starejše države članice - v zvezi s tem je bila izpostavljena Grčija - podobno čakajo na spremembo vizumske politike ZDA. Nihče ne dvomi v njihovo pravico, da ukrepajo same, vendar se moramo vprašati, ali je to, kar je zakonito tudi nujno upravičeno. V tem primeru ni upravičeno, ker ogroža skupni pristop Evropske unije in s tem ovira sklenitev sporazuma, ki bi veljal za celotno ozemlje Evropske unije.
<P>
Bistveno je načelo postopnosti. Pravkar nam je uspelo, da so se nove članice pridružile schengenskemu območju. Naslednji korak je, da preučimo, kako bi lahko sklenili splošni dogovor o vizumskem vprašanju.
<P>
Še zadnja misel: menim, da je grožnja z lizbonsko pogodbo skrajno neprimerna.
<SPEAKER ID="097" NAME="Ivo Strejček" AFFILIATION="PPE-DE">
(CS) Dovolite mi, da komentiram razpravo, ki je potekala pred nekaj minutami.
<P>
Večkrat je bilo povedano, da moramo mi, tj. Evropska unija, v odnosih z Združenimi državami uporabiti enoten in skupni pristop. Zdi se, da tako o tej celotni zadevi meni večina govornikov. Ne gre za posamezne koristi posameznih članov posameznih držav članic: gre za skupno protiameriško politiko.
<P>
Povem vam, da splošni večini čeških državljanov program za odpravo vizumov pomeni simbolno piko na i ob zgodovinski priložnosti naše vrnitve med demokratične države. Prav tako vam zagotavljam, da bo postopek ratifikacije programa za odpravo vizumov v češkem parlamentu veliko hitrejši kot postopek ratifikacije lizbonske pogodbe.
<SPEAKER ID="098" NAME="Piia-Noora Kauppi" AFFILIATION="PPE-DE">
Gospa predsednica, tako kot moji kolegi tudi jaz mislim, da je enotnost Evropske unije zelo pomembna, ne le na področju vizumske politike, ampak tudi v zvezi z drugimi vprašanji, ki so povezana z Združenimi državami Amerike.
<P>
Vendar bi rada komisarja vprašala zlasti naslednje: ali menite, da ZDA zdaj postavljajo državam članicam, ki si prizadevajo za neodvisna pogajanja o programu za odpravo vizumov, različne zahteve na podlagi drugih razlogov in ne varnosti? Ali menite, da ZDA ščuvajo države članice EU drugo proti drugi in poskušajo izkoristiti druga vprašanja, ki so prav tako povezana s to zadevo? Ali pa je ameriška stran le zaskrbljena zaradi varnosti?
<SPEAKER ID="099" NAME="Franco Frattini">
podpredsednik Komisije. - (IT) Gospa predsednica, gospe in gospodje, hvala za vaše prispevke.
<P>
Ker je svoboda gibanja po mojem mnenju temeljna pravica naših evropskih državljanov, ki smo jo priznali s širitvijo schengenskega območja, je najprej treba povedati, da si morajo Evropska komisija in Evropske institucije prizadevati za absoluten in ne relativen rezultat. Vsi državljani vseh držav članic morajo imeti možnost, da potujejo v Združene države brez osebnega vizuma. To je naš jasen cilj, zato razumem zaskrbljenost in tudi nezadovoljstvo nekaterih poslancev iz držav članic, ki so v Evropski uniji že več let, kot je Grčija, ali so članice že štiri leta.
<P>
Vendar je prva stvar, ki jo moramo pojasniti, če želimo imeti jasno sliko, naslednja: ni res, da nismo dosegli nobenih rezultatov. Naše delo na evropski ravni namesto na nacionalni ravni je prineslo pomembne rezultate, nazadnje na primer v zvezi s Kanado. Lansko leto sem bil v Kanadi. Takrat nobena od novih držav članic ni bila vključena v program za odpravo vizumov za Kanado. Dvanajst mesecev pozneje so vanj vključene vse.
<P>
Dogovorili smo se za sistem enakovredne obravnave z Avstralijo, pri čemer ni nobenega razlikovanja med starimi in novimi - v narekovajih - državami članicami Evropske unije.
<P>
Res je, da z Združenimi državami teh rezultatov še nismo dosegli, vendar opozarjam poslance, ki so govorili o štirih letih, tj. od datuma njihovega vstopa v Evropsko unijo, da so Združene države spremenile svojo zakonodajo manj kot pred enim letom, in sicer avgusta 2007. Združene države so bile šele po tem datumu pripravljene razširiti svoj program za odpravo vizumov. Zato ni mogoče govoriti o štirih letih, pri čemer se pozabi na dejstvo, da so se pogajanja z Združenimi državami začela še prej, vendar lahko govorimo o manj kot 12 mesecih pogajanj na podlagi nove zakonodaje. Stvari, o katerih smo se pogajali na podlagi zakona, ki je bil spremenjen, zdaj očitno niso več pomembne.
<P>
Menim, da moramo sodelovati z Združenimi državami, da bodo vsi evropski državljani vključeni v sistem, v katerem ne bodo potrebovali osebnih vizumov, pri čemer posamezne države članice ne bodo mislile, da lahko te rezultate dosežejo pred drugimi. To menim zelo odkrito. Zakaj? Ker bi tako imeli premoč v pogajanjih naši sogovorniki, v tem primeru naši ameriški prijatelji, čeprav so to naši prijatelji in zavezniki, vendar se kljub temu pogajajo, in bodo nadaljevali s temi pogajanji, če bodo odkrili popuščanje v evropskem parlamentu. Zagotoviti moramo, da ne bomo popuščali: to je dejstvo in biti moramo zelo jasni v zvezi s tem.
<P>
Spomnili se boste, da sem ob predstavitvi sporazuma o evidenci imen letalskih potnikov v tem parlamentu, tj. sporazuma, ki so ga nekateri kritizirali, drugi pa pozdravili, rekel, da bo s sporazumom Evropa dobila trdnejši položaj v primerjavi z ZDA. Zdaj bi rad povedal, da so imeli tisti, ki so podprli evropsko evidenco imen letalskih potnikov, prav, ker je ena od ključnih točk našega mandata, ki jo zahtevamo, da se ne sme izmenjati več podatkov, kot je določeno v sporazumu, če pa bi take zahteve bile, bi jih Evropska unija zavrnila.
<P>
To je dokaz, da bo tak evropski sporazum nadomestil neodločno stališče držav članic, od katerih se zahtevajo dodatni podatki - ti podatki so se nedvomno zahtevali - in tudi dostop do zbirk podatkov, ki pripadajo nam, tj. Evropi. Vendar lahko na podlagi tega sporazuma, ki so ga nekateri kritizirali, drugi pa podprli, zdaj zelo jasno povemo našim ameriškim prijateljem, da ne moremo prekoračiti evropskega sporazuma o evidenci imen letalskih potnikov. To je po mojem mnenju znak moči in ne šibkosti.
<P>
Že zdaj vemo, kaj je mogoče storiti in česa ni mogoče. To določajo naše uredbe, evropski zakoni in sporazumi, ki smo jih podpisali in parafirali. V zvezi s tem je jasno, da mora Evropa enotno obravnavati ta vprašanja, prav tako pa je jasno, da je pristop "deli in vladaj" z evropskega stališča najbolj zgrešen pristop od vseh pristopov, ki se mu moramo upreti in ki mu morajo naše institucije jasno nasprotovati.
<P>
Zakaj danes razpravljamo o tej zadevi v tem parlamentu? Ker je nekatere kljub jasnim zakonom in kljub podrobnim sporazumom zamikala skušnjava, če lahko temu tako rečem, da bi prehitevali. Čeprav je ta skušnjava politično razumljiva za državljane zadevnih držav, institucionalno ni sprejemljiva. Zato smo se jasno morali odzvati v duhu solidarnosti z vsemi državami članicami, vključno s tistimi, ki želijo biti vključene v program za odpravo vizumov.
<P>
Kaj smo storili? Pozvali smo Coreper, tj. veleposlanike držav članic, da se strinjajo z osnovnim dokumentom. Menimo, da je ta dokument rdeča nit: izpostavlja, kaj je mogoče storiti in česa ni mogoče. Prav tako smo pozvali države članice, da zagotovijo, da se bo pri vseh političnih pogajanjih spoštovala ta rdeča nit, ta ključna točka, poleg tega pa smo na primer izpostavili, da ne moremo pristati, da se poleg informacij, ki se že zagotavljajo v skladu z evropskimi sporazumi, izmenjujejo dodatne informacije, ter da se je treba o vprašanjih, kot je vračanje oseb, ki so presegle dovoljeno obdobje bivanja, pogajati na evropski in ne na nacionalni ravni. Zadeve, ki jih odkrito rečeno ne bi bilo treba izpostaviti, so bile tu del uradnega mandata. To smo naredili zaradi večje jasnosti, da bi enkrat za vselej povedali, da razumemo zaskrbljenost držav članic, ki zdaj niso vključene v program za odpravo vizumov, vendar da pravila Evropske unije prevladajo nad to zaskrbljenostjo. Če bi podvomili v to, tudi samo enkrat, bi s tem določili precedens, ki bi mu sledili številni drugi, pri čemer bi bil vsak naslednji primer nevarnejši od prejšnjega.
<P>
Za konec, gospa predsednica, ta teden si prizadevamo, da bi predlagali pogajalski mandat Združenim državam, s katerim se bo v celoti pojasnilo, da so se vse države članice soglasno, celo predstavniki Češke in Estonije, dogovorile, da se v posameznih pogajanjih temelji ne smejo prekoračiti. Ali obstajajo omejitve za posamezna pogajanja? Da, zagotovo, na področjih, za katere Evropa ni pristojna, kar je očitno. Vendar nam za vsa ta vprašanja, za katera je pristojna Evropa, tj. velika večina, države članice dajejo soglasni mandat; lahko rečem, da je slovensko predsedstvo v celoti odločeno, da bo to upoštevalo. Jutri bom pozval Komisijo za uraden mandat, da se Združene države obvesti o našem načrtu, pri čemer v zvezi s tem načrtom ne bo nobenega popuščanja ali preklica.
<SPEAKER ID="101" NAME="Sophia in 't Veld" AFFILIATION="ALDE">
Gospod predsednik, pri teh razpravah pogosto ugotavljam, da ne dobimo odgovorov na naša vprašanja. Komisarju sem zastavila jasno vprašanje: ali je lahko ugotovil, če so izvedbeni ukrepi v zvezi s podatki PNR kot del memoranduma o soglasju v skladu s sporazumom med EU in ZDA ter če niso, ali to pomeni, da je sporazum neveljaven?
<P>
Komisar je dejal, da so nekatere članice nasprotovale sporazumu, druge pa so ga odobrile. Rada bi ga spomnila, da je bila resolucija, ki smo jo lanskega julija obravnavali v tej dvorani, sprejeta s skorajšnjim soglasjem, obravnavala pa je velike pomanjkljivosti sporazuma.
<SPEAKER ID="102" NAME="Franco Frattini">
podpredsednik Komisije. - (IT) Gospod predsednik, gospe in gospodje, zelo kratek bom. Mislim sem, da sem se jasno izrazil, vendar ponavljam: ne bodo se izvajala izvedbena pravila, ki nasprotujejo dokumentu, ki ga je sprejel Coreper, in mandatu, ki ga bom zahteval. Zdaj ne obstajajo izvedbena pravila, saj se je Češka republika strinjala z našo zahtevo, da ne bo predložila izvedbenih pravil, dokler se ne oblikuje skupno evropsko stališče. Prepričani smo, da bosta stališče in vlada Češke republike to upoštevala.
<SPEAKER ID="103" NAME="Predsednik">
Ta razprava je končana.
