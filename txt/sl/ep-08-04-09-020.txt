<CHAPTER ID="020">
Enominutni govori o zadevah političnega pomena
<SPEAKER ID="118" NAME="Predsednica">
Naslednja točka so enominutni govori o zadevah političnega pomena.
<SPEAKER ID="119" NAME="Simon Busuttil" AFFILIATION="PPE-DE">
(MT) Na začetku tudi sam čestitam novi komisarki, gospe Vassiliou. Gospa predsednica, dejstvo, da bomo jutri odločali o dodelitvi skoraj 700 000 EUR iz globalizacijskega sklada za 675 malteških delavcev, ki so izgubili službe v podjetjih VF in Bortex na Malti, dokazuje našo solidarnost, ki je glavni temelj Evropske unije. Pomen Evropske unije je prav to, da morajo države članice svoja gospodarstva in trge sicer odpreti za konkurenco, vendar hkrati niso sami, ampak jim Evropska unija lahko pomaga pri obvladovanju izzivov, izkoriščanju priložnosti in omejevanju negativnih vplivov, ki jih ti lahko povzročijo. Gospa predsednica, danes delavci VF in Bortexa bolje razumejo pomen solidarnosti in Evropske unije in s tega govorniškega odra jih iskreno pozdravljam.
<SPEAKER ID="120" NAME="Rovana Plumb" AFFILIATION="PSE">
(RO) Nedavne demonstracije v Ljubljani so opozorile na vprašanje razlik v plačah med ženskami in moškimi, ki je negativni dejavnik pri doseganju želene socialne kohezije.
<P>

<P>
Čeprav smo na ravni Evropske unije dosegli pomemben napredek, je razlika še vedno 15 %, v Romuniji pa 13 %.
<P>
Opozoriti želim na težavo, ki se pojavlja v javnem sektorju, zlasti na področjih, kjer delajo večinoma ženske, tj. zdravstvo, socialno varstvo, izobraževanje, lahka industrija in javna uprava, kjer najdemo nekatera najslabše plačana delovna mesta.
<P>
Pozdravljam naklonjenost komisarja Špidle v zvezi z odpravljanjem razlik v plačah in mislim, da je treba okrepiti ukrepe iz povezanega akcijskega načrta, zlasti točko 2, tj. razlike v plačah kot glavni del politike zaposlovanja.
<SPEAKER ID="121" NAME="Marian Harkin" AFFILIATION="ALDE">
Gospa predsednica, na kratko želim spregovoriti o izvajanju direktive o habitatih na Irskem, zlasti v zvezi z rezanjem šote na visokih barjih.
<P>
Irske rezalce šote in lastnike barij se zdaj poziva, naj opustijo rezanje šote za zasebne namene. Takšen položaj se je pojavil zaradi neomejenega industrijskega in tržnega rezanja šote po vsej EU, ki je povzročilo uničenje skoraj vseh visokih barij v Evropi. Zelo pomembno je razumeti, da je za veliko irskih podeželskih in mestnih prebivalcev rezanje šote dejavnost, ki se izvaja že več generacij. Ti ljudje ne bi smeli biti prikrajšani zaradi ostalih, ki uničujejo barja. Ker cene nafte zdaj dosegajo približno 110 EUR za sod, je jasno, da je šota zdaj zelo dragocen gospodarski vir za zadevne posameznike.
<P>
V tem smislu je treba na nacionalni ravni zagotoviti polno nadomestilo za izgubo pravic do rezanja šote in vzpostaviti prožno ureditev, da se uravnovesijo pravice lastnikov in potreba po ohranjanju visokih barij.
<SPEAKER ID="122" NAME="Willy Meyer Pleite" AFFILIATION="GUE/NGL">
(ES) Najlepša hvala, gospa predsednica. Evropsko komisijo pozivam, naj čim prej odpravi težave, s katerimi se srečujejo akreditirani španski novinarji v Kraljevini Maroko; maroška vlada jih preganja in jim grozi z izgonom, ker poročajo o sporu v Sahari.
<P>
Od januarja letos programi Televisión Española, TV3 in Canal Sur nimajo dovoljenja za oddajanje zaradi poročanja o tem konfliktu, pred kratkim pa so z izgonom grozili tudi dopisniku radijske postaje Cadena COPE, radijski postaji Cadena SER in časopisu La Vanguardia.
<P>
Mislim, da je ob upoštevanju naše sosedske politike nesprejemljivo, da maroška vlada resno ogroža svobodo izražanja in grozi vsem akreditiranim predstavnikom španskih medijev v Kraljevini Maroko, medtem ko ima do ostalih evropskih medijev drugačen odnos. Zato pozivam k hitremu in odločnemu odzivu Evropske komisije, da se te razmere odpravijo.
<SPEAKER ID="123" NAME="Irena Belohorská" AFFILIATION="NI">
(SK) Na začetku svojega govora želim povedati, da z žalostjo spremljam dve sosednji državi, ki sta del sedanje skupne Evrope, kako v Evropskem parlamentu rešujeta medsebojne težave.
<P>
Za kaj dejansko gre v primeru madžarske vasi Mlynky? Glede na zadnje statistične podatke 54 % prebivalstva vasi sestavljajo Slovaki. Župan vasi Mlynky je petim slovaškim združenjem prepovedal delovanje v dveh prostorih, ki so jih imeli na voljo za svoje dejavnosti. Vendar je glede ravnanja s slovaško manjšino to dejanje le vrh ledene gore. V slovaški šoli v madžarski vasi se slovaški jezik poučuje tri ure tedensko kot tuji jezik, duhovnik pa mašuje v madžarskem jeziku. Dvojezični vaški časopis ne izhaja več.
<P>
Zahvaljujem se madžarskemu predsedniku, gospodu Sólyomu, ki je že na začetku obiskal to vas in prisluhnil obema stranema. Zahvaljujem se tudi madžarskemu varuhu človekovih pravic, ki je v tem primeru na strani slovaške manjšine. Vendar se zdi, da lokalni organi vztrajajo pri svojem stališču. Most prijateljstva blizu mesta Ostrihom, ki se je financiral iz sredstev EU, je le 30 kilometrov oddaljen od te vasi. Upam, da bo na tem območju zavladalo prijateljstvo, ki ga simbolizira ta most.
<SPEAKER ID="124" NAME="Dariusz Maciej Grabowski" AFFILIATION="UEN">
(PL) Gospa predsednica, Nemci so v Bukarešti nasprotovali, da se Ukrajini in Gruziji izda uradno vabilo za vstop v NATO. Kot razlog so navedli svojo zaskrbljenost, da bi se lahko poslabšali odnosi z Rusijo. Vendar se Nemci zavedajo, da je bojazen Rusije v celoti neutemeljena, ker je NATO obrambna zveza ter si dejavno prizadeva za ohranjanje miru v Evropi in več regijah po svetu.
<P>
Pojavlja se torej vprašanje, proti komu se želijo Nemci boriti in kaj predstavljati v vse bolj združeni Evropi 21. stoletja. Verjetno ne proti državam jugovzhodne Evrope, vključno z Ukrajino in Gruzijo, ki imata izkušnje s sovjetsko okupacijo. Ali želijo Nemci v vse bolj združeni Evropi ponovno zbuditi duh politike 20. stoletja, tj. zvez in paktov, ki so povzročili vojne, zločine, holokavst in delitev Evrope? Ali je stališče, ki ga je Nemčija sprejela v Bukarešti, opozorilni znak, da se lahko skupna evropska zunanja politika uresniči le na ukaz Nemcev, ki si prizadevajo za lastne interese, ob tem pa pozabljajo na žalostno preteklost?
<SPEAKER ID="125" NAME="Urszula Krupa" AFFILIATION="IND/DEM">
(PL) Gospa predsednica, Svet Evrope je bil ustanovljen za zaščito človekovih pravic, ki vključujejo pravico vsakega posameznika do življenja, in spodbujanje skupnih temeljnih vrednot ter hkrati za krepitev varnosti evropskih državljanov, kar pomeni prepoved ubijanja. Parlamentarna skupščina bo na svojem plenarnem zasedanju 16. aprila 2008 obravnavala poročilo z naslovom Dostop do varnega in zakonitega splava v Evropi, ki priporoča, da se ženskam zagotovi dostop do splava, da se odpravijo ovire za izvajanje splavov in da se zagotovijo cenovno dostopna kontracepcijska sredstva, vključno z metodami za prekinitev zgodnje nosečnosti, kar ni le škodljivo z zdravstvenega vidika, ampak tudi zelo neetično.
<P>
Temu poročilu nasprotujem, saj zanika cilje, zaradi katerih je bil ustanovljen Svet Evrope, ter spodbuja ubijanje najbolj nemočnih in kontracepcijo.
<SPEAKER ID="126" NAME="Marie Anne Isler Béguin" AFFILIATION="Verts/ALE">
(FR) Gospa predsednica, paket o energiji in podnebju zaznamuje uvedbo nove vrste izsiljevanja, tj. izsiljevanja z uporabo emisij ogljika. Podjetje Arcelor-Mittal se je po razglasitvi ukinitve 575 delovnih mest v naselju Gandrange v departmaju Moselle 4. aprila 2008 strinjalo, da ohrani 124 delovnih mest na območju, če bo pridobilo certifikate za emisije CO2. Da bi omilil izgubo delovnih mest v regiji Lorraine, Arcelor-Mittal dovoljuje kroženje govoric o možnem projektu za zajemanje CO2, čeprav ta proces še ni bil potrjen v smislu njegove energetske nevtralnosti. Gandrange v departmaju Moselle postaja trojanski konj za energetsko intenzivne industrije z velikim zagovornikom v Evropskem svetu, francoskim predsednikom, gospodom Sarkozyjem.
<P>
Vesela sem, da je komisar navzoč, ker bi resnično rada zavrnila to novo vrsto izsiljevanja z uporabo emisij ogljika. Paket o energiji in podnebju mora slediti evropski zakonodaji. Evropski parlament mora zahtevati, naj Svet upošteva določena pravila in se ne pusti zavesti industriji, ki si prizadeva za brezplačne kvote. Kot sozakonodajalec moramo zagotoviti pošten dostop do kvot za evropska mala in srednje velika podjetja proti velikim industrijskim podjetjem.
<SPEAKER ID="127" NAME="Kinga Gál" AFFILIATION="PPE-DE">
(HU) Madžarski državljani, ki so se iz Romunije priselili na Madžarsko in se upokojili po letu 2007 s pristopom Romunije k Evropski uniji, še niso dobili pokojnine, ki jim pripada za število let pokojninske dobe v Romuniji.
<P>
Na podlagi veljavnega sporazuma med Romunijo in drugimi članicami Evropske unije bi morali romunski organi od 1. januarja 2007 izplačati pokojnine neposredno zadevnim. Romuni že nekaj mesecev ne izpolnjujejo te obveznosti, madžarski državljani, upravičeni do pokojnine iz časa pristopa Romunije leta 2007, pa na Madžarskem prejemajo le del pokojnine, ki jim pripada. Romunski organi običajno zavlačujejo obravnavanje takih vprašanj, kljub temu, da tudi v Romuniji veljajo ustrezne direktive EU.
<P>
Ker je naloga Komisije, da spremlja upoštevanje direktiv EU, pozivam Komisijo, da preuči, kakšne razmere obstajajo v Romuniji glede ocene in plačila pokojnin, ter opozori romunske organe na potrebo po čim prejšnji rešitvi tega vprašanja. Slaba tolažba je, da bi ti upokojenci v Luxembourgu dobili primer. Najlepša hvala.
<SPEAKER ID="128" NAME="Miloš Koterec" AFFILIATION="PSE">
(SK) Lokalna vlada v madžarski vasi Mlynky, v kateri je 55 % prebivalcev Slovakov, je odobrila predlog župana, da izselijo dve slovaški organizaciji manjšin iz tradicionalne "slovaške hiše".
<P>
Organizacije so lokalnim organom v pisni obliki nasprotovale in poudarile dejstvo, da kršijo obstoječ status in zanemarjajo nacionalne interese slovaške manjšine v vasi Mlynky. Odločitev o njihovi izselitvi ni naključno dejanje. Povod za to dejanje je bila odločitev lokalnih organov, da se prenehajo objavljati dvojezične revije, spremeni televizijsko oddajanje v škodo oddajanja v manjšinskem jeziku in zmanjšajo plačila slovaških učiteljev. To je splošno negativno gibanje, ki mu moram nasprotovati. Ti ukrepi in odločitve so nevarni predvsem zato, ker bistveno in morda premišljeno posegajo v status manjšin na zadevnem območju ter znižujejo obstoječe standarde na področju pravic manjšin. Madžarski varuh človekovih pravic za nacionalne in etnične manjšine, gospod Kállai, je te odločitve razglasil za nerazumljive.
<P>
Ukrepi lokalne vlade v vasi Mlynky, ki stalno napada slovaško manjšino, so zelo slab znak, zlasti v času, ko načrtujejo visoki uradniki slovaške in madžarske vlade srečanje svojih predsednikov vlade, od katerih se jasno pričakuje, da bodo izboljšali odnose med našima državama.
<SPEAKER ID="129" NAME="Milan Gaľa" AFFILIATION="PPE-DE">
(SK) Nekateri poslanci Evropskega parlamenta so izrazili zaskrbljenost v zvezi z gradnjo elektrarne na premog v mestu Trebišov na vzhodnem Slovaškem.
<P>
Moram poudariti, da je Ministrstvo za gospodarstvo Slovaške republike zavrnilo to idejo in ne predvideva nadaljevanja gradnje elektrarne v okviru energetske varnosti v Slovaški republiki pred letom 2030. Podpiram prizadevanja prebivalcev mesta Trebišov, ki tudi pogumno nasprotujejo gradnji te elektrarne.
<P>
Poleg tega poudarjam, da so nekdanji predsednik vlade Slovaške republike, gospod Mikuláš Dzurinda, in drugi politiki, ki jih skrbi negativni vpliv elektrarne na okolje in kakovost življenja v mestu Trebišov ter negativni vpliv na edinstveni vinorodni okoliš Tokay, ki meji na Ukrajino in Madžarsko, usmerili svojo pozornost k ukrepom prebivalcev mesta Trebišov.
<SPEAKER ID="130" NAME="Marco Pannella" AFFILIATION="ALDE">
(IT) Gospa predsednica, gospe in gospodje, Komisiji ter predsedstvu našega Parlamenta in Sveta bi rad posredoval nekaj informacij. Če dobimo priznanje Pekinga, čeprav slučajno, da Dalai Lama na vseh javnih nastopih in v izjavah v zadnjih nekaj letih nikoli ni pozival k neodvisnosti, ampak k avtonomiji, in če bo priznano tudi, da je na vseh javnih nastopih pozival k nenasilju, bi bilo mogoče to izjavo iz Pekinga takoj razložiti kot znak odprtosti in dobre volje vlade v izgnanstvu in Dalai Lame. Upam, da si želimo prizadevati za to.
<SPEAKER ID="131" NAME="Kyriacos Triantaphyllides" AFFILIATION="GUE/NGL">
(EL) Gospa predsednica, gospe in gospodje, evropski finančni ministri so sklenili, da ne bodo podprli povišanja plač na evropski ravni, ki bi lahko pokrile vedno večje življenjske stroške. Vsi se spominjamo protestov v Ljubljani. Kolega poslanec, ki je pravkar govoril, jih je že omenil. Vsi tudi vemo, kako je povečanje življenjskih stroškov ogrozilo skupine s srednjimi in nižjimi dohodki. Kaj je v zvezi s tem storila EU? Popolnoma nič. Namesto tega se še vedno povečujejo plače direktorjev velikih podjetij, medtem ko običajni delavci zelo težko preživijo do konca meseca.
<P>
Za konec poudarjam, da je gospod Almunia opozoril na učinek mogočega povečanja plač na produktivnost. Take izjave so žalitev za več sto tisoč delavcev v finančnih težavah. Velik dobiček večnacionalnih družb seveda ni nobena skrivnost.
<SPEAKER ID="132" NAME="Monika Beňová" AFFILIATION="PSE">
(SK) Nedavna dejanja Madžarske straže proti Romom resno ogrožajo osnovna načela, na katerih je bila zgrajena današnja Evropa, ogroža pa jih tudi dejstvo, da Madžarska straža odprto zagovarja ekstremizem in revizionizem ter vidi zunanjega sovražnika v sosednjih državah in med državljani drugih držav; to spremljajo stalne dejavnosti, ki so vedno pogostejše pri novih članih te organizacije, ki so zaprisegli pred manj kot dvema tednoma, podpirajo pa jih podobne politične stranke in skupine na Madžarskem in zunaj nje.
<P>
To ni edina naraščajoča grožnja, ampak tudi izziv, ki bistveno vpliva na vse ljudi z demokratičnim stališčem na Madžarskem in v sosednjih državah ter v celotni Evropi. Izražanje agresivnega nacionalizma, rasizma, ksenofobije, antisemitizma ali neofašizma ni in ne sme biti zaželeno v demokratični Evropi. Ti dogodki se ne smejo obravnavati kot sorazmerni in postranski, prav tako jih ni mogoče na noben način opravičiti.
<P>
Zato pozivam evropske institucije, da začnejo resno obravnavati to vprašanje.
<SPEAKER ID="134" NAME="Ewa Tomaszewska" AFFILIATION="UEN">
(PL) Program Erasmus Mundus, namenjen povečevanju medkulturnega razumevanja ter promoviranju Evropske unije in njenih zelo dobrih rezultatov na področju izobraževanja, ni dostopen za mlade v Belorusiji.
<P>
Belorusija je država, ki ne spoštuje človekovih pravic, država, kjer se diskriminirajo nacionalne manjšine in sindikati ter preganja izražanje državljanskega odnosa. Zlasti mladi so kaznovani za svoja prepričanja, saj nimajo priložnosti za dodatne izobraževalne programe.
<P>
Najti moramo način, da mladim v Belorusiji, ki trpijo zaradi diskriminacije v smislu dostopa do znanja v lastni državi, zagotovimo dostop do ugodnosti programa Erasmus Mundus. Varšavska univerza in druge izobraževalne ustanove so sprejele študente, ki so bili izključeni iz izobraževalnih ustanov v Belorusiji, ker so se udeležili protestov.
<P>
Upam, da bo Evropska unija našla primerno rešitev za to vprašanje.
<SPEAKER ID="135" NAME="Caroline Lucas" AFFILIATION="Verts/ALE">
Gospod predsednik, v prihajajočem koncu tedna se bo začela druga faza največjega lova na tjulnje na svetu na obali Atlantske Kanade. Kanadska vlada je zagotovila, da se bo ta lov izvajal humano, lovci na tjulnje pa morajo zdaj v skladu s pogoji v njihovih dovoljenjih omamiti tjulenje in preveriti, če so nezavestni, nato pa jih pustiti izkrvaveti, preden jih oderejo.
<P>
Vendar je po besedah neodvisnih opazovalcev malo verjetno, da se bo to zgodilo. To so seveda ugotovili, ko so jim dejansko dovolili, da lahko opazujejo lov na tjulenje. Sistematični poskusi ministrstva za ribištvo, da onemogočijo spremljanje letošnjega lova, so bili skoraj tako zaskrbljujoči kot velike kršitve ureditev v zvezi z lovom na tjulnje, ki so bile do zdaj zabeležene. Če so kanadski organi tako zelo prepričani, da se te ureditve upoštevajo, zakaj si tako prizadevajo, da bi preprečili spremljanje tega lova strokovnjakom na področju dobrega počutja živali in novinarjem?
<P>
Poleg tega ne smemo pozabiti, da nikjer drugje v svetu, na primer v Rusiji in Namibiji, ni bilo sprejeto nobeno tako jamstvo na področju dobrega počutja živali za komercialni lov na tjulnje. Komisija mora v zakonodajnem obdobju, ki se zdaj končuje, sprejeti hiter ukrep kot odziv na pisno izjavo 38 z objavo predloga za prepoved uvoza in izvoza izdelkov iz tjulnjev ter trgovine z njimi. Taka prepoved ne bi vplivala na samooskrbno kmetijstvo, ampak bi izražala prizadevanje za zaščito dobrega počutja živali.
<SPEAKER ID="136" NAME="Ilda Figueiredo" AFFILIATION="GUE/NGL">
(PT) Gospod predsednik, na Portugalskem zdaj več večnacionalnih družb grozi s selitvijo dela proizvodnje, kot sta Yasaki Saltano in Delphi. V obeh primerih sta ti dve večnacionalni družbi, proizvajalki delov avtomobilov, prejeli več milijonov eurov sredstev Skupnosti za gradnjo tovarn in poklicno usposabljanje delavcev. Zdaj želi Yasaki Saltano, ki trdi, da je avtomobilska industrija v težavah, odpustiti več kot 400 presežnih delavcev v mestu Vila Nova de Gaia. Približno 70 % je žensk, od katerih ima večina zdravstvene težave, kot je tendinitis, ki ga je povzročilo delo v podjetju. V zvezi se zastavljata dve vprašanji: kakšno je stališče v zvezi s socialno odgovornostjo teh podjetij in kdaj bodo sprejeti ukrepi za preprečevanje takih selitev, da se zagotovijo pravice delavcev in spodbudi proizvodnja v naših državah?
<SPEAKER ID="137" NAME="László Tőkés" AFFILIATION="NI">
(HU) Najprej Kosovo, zdaj Tibet. V obeh primerih je nasilna kolonialistična politika nacionalistično-komunističnih policijskih držav povzročila prelivanje krvi. V obeh primerih je nespoštovanje pravice ljudi do samoodločbe sprožilo krizo, ki ogroža svetovni mir na splošno. Nobelov nagrajenec Dalai Lama je izpostavil kulturni genocid in demografsko agresijo, ki ogrožata prebivalce Tibeta.
<P>
Tudi v nekdanji komunistični Romuniji so se izvajale podobne metode. Tako kot je Ceauşescu menil, da je zatiranje manjšin domača zadeva Romunije, je Kitajska zahtevala v primeru Tibeta.
<P>
Če lahko Evropski parlament podpira papeža Benedikta XVI pri izvajanju ukrepov proti nepravičnosti, sovraštvu in nasilju, se lahko bori tudi za zagotovitev ozemeljske avtonomije Tibeta. Veselimo se Dalai Lame in rimskokatoliškega papeža, ki v Evropskemu parlamentu opozarjata svet, da brez pravičnosti ni mogoče doseči miru.
<SPEAKER ID="138" NAME="Zita Pleštinská" AFFILIATION="PPE-DE">
(SK) Najbolj pomembna tema na 10. srečanju odbora za parlamentarno sodelovanje med EU in Ukrajino februarja v Evropskem parlamentu je bila pospešitev izdaje vizuma.
<P>
Po razširitvi schengenskega območja konec prejšnjega leta, so pogoji, pod katerimi se ukrajinskim državljanom odobrijo vizumi za države EU, postali strožji; povišale so se takse in podaljšala se je čakalna doba. Na zunanjih mejah EU se ne sme zgraditi nov berlinski zid prav v času, ko se Ukrajina odloča o svoji prihodnosti.
<P>
Zato pozdravljam sporazum med Slovaško in Ukrajino o lokalnem obmejnem prometu. Olajšal bo pogoste prehode slovaško-ukrajinske državne meje v obmejnih regijah, in sicer iz socialnih, kulturnih, ekonomskih ali družinskih razlogov. Hitra rešitev vprašanja vizumske ureditve bo pomagala prepričati državljane Ukrajine o ugodnostih članstva v EU.
<SPEAKER ID="139" NAME="Genowefa Grabowska" AFFILIATION="PSE">
(PL) Gospod predsednik, pozitiven rezultat zadnje širitve schengenskega območja je bila odprava kontrol na notranjih mejah EU. Poljska je seveda odpravila vse kontrolne točke, zato smo morali le v moji pokrajini zapreti več kot 55 mejnih prehodov. Njihova odprava je lokalnim organom zadala nalogo upravljanja preostale infrastrukture. To zajema veliko stavb, stolpov, hangarjev, skladišč in parkirišč skupaj s sosednjim območjem z odlično lokacijo, pogosto poleg pomembnih mednarodnih komunikacijskih poti. Okrožja lokalne samouprave, v katerih so ti objekti, so zainteresirana za njihovo upravljanje, vendar nimajo sredstev za to. Zdaj obstaja velika verjetnost, da se bodo vsi ti objekti uporabljali v komercialne namene.
<P>
Zato pozivam Evropsko komisijo, naj vzpostavi poseben sklad, ki bo pomagal okrožjem na obmejnih območjih, da to infrastrukturo upravljajo v komunalne namene, tudi čezmejno, s spodbujanjem kulturnega vključevanja.
<SPEAKER ID="140" NAME="Ryszard Czarnecki" AFFILIATION="UEN">
(PL) Gospod predsednik, ob tej priložnosti želim izraziti svoje spoštovanje pogumnemu gorskemu prebivalstvu Tibeta, ki se bori za državno neodvisnost. Kar bom povedal, ne izraža protesta proti Kitajcem. Ravno nasprotno. Spoštujem Kitajce, ki so se borili proti japonski zasedbi za nacionalno svobodo in državljanske svoboščine na Kitajskem, npr. z gibanjem Boxer Rebellion v 19. stoletju. To je še en dodaten razlog, da Kitajci glede na to tradicijo ne bi smeli kratiti prebivalcem Tibeta pravice do samoodločbe.
<P>
Kot poslanci Evropskega parlamenta moramo izraziti svojo solidarnost s Tibetom ne le z besedami, ampak tudi z dejanji. Evropski politiki ne smejo dajati verodostojnosti olimpijskim igram v Pekingu, zato se jih ne smejo udeležiti. V tem obdobju se moramo izogibati Pekingu. To izjavljam kot goreč ljubitelj in opazovalec olimpijskih iger v Atenah. Z naše strani je to najmanj, kar lahko storimo.
<SPEAKER ID="141" NAME="Jim Allister" AFFILIATION="NI">
Gospod predsednik, jutri je 10. obletnica Sporazuma iz Belfasta. Nekateri imajo veliko razlogov za praznovanje; jaz ne. Zakaj? Ker je Sporazum iz Belfasta nagradil 30 let terorizma na Severnem Irskem z ogrozitvijo pravičnosti in demokracije: pravičnosti z odobritvijo amnestije v obliki predčasnega odpusta za vse obsojene teroristične zapornike in demokracije z odreditvijo, da je treba neskesane teroriste vključiti v vlado regije, ki so jo uničevali več desetletij. To bo dosegla nepravičnost obvezne koalicije.
<P>
Regija, ki jo predstavljam, je edina regija v vsej Evropski uniji, v kateri se državljanom krati temeljna demokratična pravica, da z glasovanjem odstavijo stranko. Zakaj? Ker Sporazum iz Belfasta določa, da morajo biti v vladi zastopane vse stranke, drugače vlada ne more obstajati. To je Sporazum iz Belfasta, ki je neustrezen. Treba ga je obsoditi, ne slaviti.
<SPEAKER ID="142" NAME="Petya Stavreva" AFFILIATION="PPE-DE">
(BG) Gospod predsednik, spoštovani kolegi, eden od največjih izzivov, s katerimi se je srečevala moja država Bolgarija v prvih letih članstva v Skupnosti, je bila zagotovitev preglednosti in preprečevanje kakršne koli zlorabe evropskih sredstev.
<P>
V podporo protikorupcijskih prizadevanj sem predlagala ustanovitev javnega sveta državljanov za spremljanje porabe sredstev EU v bolgarskem kmetijstvu. To ne bo formalna ustanova, ampak tvorba civilne družbe za združevanje prizadevanj vseh, ki želijo zagotoviti, da se ta priložnost pospeševanja razvoja Bolgarije ne bi zapravila zaradi korupcije, zlorabe in slabega upravljanja.
<P>
Velik cilj je vzpostavitev mehanizma za javni nadzor in splošen dostop do informacij o tem, kako se porabljajo sredstva v kmetijstvu, ter informacije o izvajanju projekta in razširjanju najboljših praks v sektorju. Spomnimo se, da je spodbujanje dejavne udeležbe državljanov v socialnopolitičnih procesih ključna prednostna naloga na dnevnem redu Skupnosti.
<SPEAKER ID="143" NAME="Monica Maria Iacob-Ridzi" AFFILIATION="PPE-DE">
(RO) Več kot eno leto po priključitvi Romunije in Bolgarije k EU ter skoraj devet let po sprožitvi bolonjskega procesa osem evropskih držav ne priznava univerzitetnih diplom in drugih kvalifikacij, pridobljenih v teh dveh državah članicah.
<P>
Romunski državljani so pogosto žrtve diskriminacije, ko se želijo zaposliti ali želijo nadaljevati izobraževanje v tujini.
<P>
Nepriznavanje diplom prispeva tudi k nizki udeležbi v evropskih programih mobilnosti študentov, zlasti pri podiplomskemu študiju.
<P>
Romunski študenti na primer ne morejo sodelovati v programu magisterija, ki ga financira Erasmus-Mundus, v nobenem univerzitetnem središču katere koli od osmih držav članic, saj ne želijo priznati njihovih osnovnih univerzitetnih diplom.
<P>
To je diskriminacija zoper državljane države članice, ki omejuje njihove možnosti za pridobitev evropskih sredstev za akademsko mobilnost.
<P>
Evropska komisija je nedavno obsodila tako ravnanje. Menim, da mora imeti Evropski parlament enako močno stališče v zvezi s tem.
<SPEAKER ID="144" NAME="Cătălin-Ioan Nechifor" AFFILIATION="PSE">
(RO) Na podlagi podnebnih sprememb in glede na primarne naravne vire, zlasti energetske, ki jih je vedno manj in postajajo dražji, mora skupna kmetijska politika zagotoviti učinkovit instrument za dosego ciljev Evropske unije.
<P>
Na drugi strani neupoštevanje pravil Skupnosti na področju kmetijskih izdatkov zdaj narekuje izterjavo najmanj 83 milijonov EUR od enajstih držav članic s strani Evropske komisije. To ni velik znesek, vendar ker se kmetijska politika financira iz javnih skladov, menim, da je potrebna stalna zavezanost Evropske komisije, da bo pomagala državam članicam, zlasti na novo priključenim, da bi se te nepravilnosti bistveno zmanjšale, varnost preskrbe s hrano in varnost hrane pa bi dejansko postali dosegljiv cilj Evropske unije.
<SPEAKER ID="145" NAME="Silvia-Adriana Ţicău" AFFILIATION="PSE">
- (RO) Komisija bo kmalu predlagala nov predlog spremembe direktive o pristojbinah za težka tovorna vozila za dostop do prometne infrastrukture.
<P>
Komisija mora do leta 2008 potem, ko preuči vse možnosti, vključno s stroški v zvezi z varstvom okolja, hrupom, prometnimi zastoji in zdravjem, predložiti splošno veljaven, pregleden in celovit model za ocenjevanje vseh zunanjih stroškov, ki bi oblikoval in pomenil osnovo za nadaljnji izračun pristojbin za uporabo infrastrukture.
<P>
Kakršne koli dohodke, zbrane na tak način, je treba ponovno vložiti v ustrezno infrastrukturo. Cestni prevozniki blaga potrebujejo posebno opremljena parkirišča, na katerih bi lahko vozniki popolnoma varno počivali, prav tako pa bi bila zavarovana njihova vozila in blago, ki ga prevažajo.
<P>
Menim, da je treba države članice finančno podpreti, hkrati pa prisiliti, da več vlagajo v varna parkirišča ter izboljšajo in razvijejo prometno infrastrukturo.
<SPEAKER ID="146" NAME="Marianne Mikko" AFFILIATION="PSE">
(ET) Gospe in gospodje, države članice Evropske unije od Estonije do Poljske so izgubile več milijonov zelo nadarjenih in pogumnih državljanov zaradi nacistične agresije in desetletij sovjetskega terorja. Poročilo Evropskega parlamenta "Državljani za Evropo" je sprožilo ukrep "Dejavno evropsko spominjanje". Namenjen je bil tako preprečevanju nacizma in stalinizma kot počastitvi spomina na žrtve nacističnih in stalinističnih režimov.
<P>
Zdaj, 70 let od skrivnega pakta Stalina in Hitlerja, Evropa še vedno ni dovolj ozaveščena o nasilnosti Stalinovega aparata prisile. Države članice morajo ustanoviti stalno medvladno delovno skupino, ki bi izvajala nepristranski pregled zločinov boljševikov in KGB ter jih ocenila po evropskih vrednotah.
<P>
23. avgust je treba določiti za evropski dan spomina na žrtve stalinizma in nacizma. Nacisti in boljševiki so 23. avgusta 1939 razdelili Evropo na dve območji vpliva. Tako so zadali Evropi veliko rano, ki se še do danes ni povsem pozdravila.
<SPEAKER ID="147" NAME="Cristian Silviu Buşoi" AFFILIATION="ALDE">
(RO) To sejo Evropskega parlamenta bi rad izrabil kot priložnost, da spregovorim o zgodovini vrha Nata v Bukarešti, glavnem mestu Romunije, od 2. do 4. aprila.
<P>
Vsi vemo, kako pomemben je NATO za varnost evro-atlantskega območja ter demokratizacijo in blaginjo na novo priključenih držav. Romunija se je Natu priključila leta 2004 in upamo, da bosta to storili tudi Hrvaška in Albanija, državi, ki sta bili v Bukarešti pozvane, da se priključita Natu.
<P>
Prepričan sem, da se bo tudi kriza v zvezi z imenom Makedonije rešila z dialogom z Grčijo, da bo še ena zanesljiva partnerica Evropske unije, Nekdanja jugoslovanska republika Makedonija, pozvana k priključitvi Natu.
<P>
Vemo tudi, da je pristop k Natu pomemben korak k vključevanju v Evropsko unijo.
<P>
Kot član skupine ALDE Evropskega parlamenta pozdravljam odprtost Nata Ukrajini in Gruziji, kar je odločilen znak usmeritve teh držav na evropsko pot.
<P>
Prepričan sem, da bosta tudi Evropska unija na splošno in zlasti Evropski parlament odprta za spodbujanje Ukrajine in Gruzije, da izbereta pravo pot, tj. evropsko pot.
<SPEAKER ID="148" NAME="Zdzisław Zbigniew Podkański" AFFILIATION="UEN">
- (PL) Gospod predsednik, proces ratifikacije reformne pogodbe EU se nadaljuje. Tudi poljski parlament je po vzoru med drugim francoskega, romunskega, slovenskega in madžarskega parlamenta sprejel odločitev o ratifikaciji. Morda ni nič narode s tem, ampak z dejstvom, da so poslanci zelo hitro ratificirali Pogodbo in pogosto niso bili sposobni obvladati njene vsebine. Glede na te razmere so številne pobude za ratifikacijo Pogodbe z nacionalnimi referendumi popolnoma upravičene. Nazadnje je v demokraciji najpomembnejši državljan in ne poslanec, najpogostejša oblika izražanja pa je referendum in ne glasovi poslancev in parlamentov. Državljani imajo pravico, da ne priznajo ratifikacije Pogodbe, če je še niso prebrali.
<P>
Ta dejstva so podlaga za prihodnje politične in nacionalne spore, vse pa naj bi se dejansko izvajalo ob upoštevanju človekovih pravic ter želje svobodnih držav in ljudstev v imenu skupnega dobra.
<SPEAKER ID="149" NAME="Sylwester Chruszcz" AFFILIATION="NI">
(PL) Gospod predsednik, v svojem govoru bi rad poudaril vprašanje lastninskih pravic, pravic ljudstev in pravic verskih manjšin v Ukrajini, ki je izrazila željo po pristopu k Evropski uniji. Sovjetski organi so leta 1962 zaprli katoliško cerkev Sv. Magdalene v mestu Lwów in jo spremenili v dvorano orgelskih recitalov ter pri tem uničili veliko vrednih ostankov. Od leta 1991 so se prebivalci mesta Lwów borili za obnovo cerkve, posvečene Sv. Magdaleni, vendar do zdaj niso bili uspešni.
<P>
Ob upoštevanju sprave med poljskim in ukrajinskim narodom bi rad prek foruma Evropskega parlamenta pozval organe mesta Lwów k vrnitvi cerkve cerkvenim organom, da se poglobi prijateljstvo med našima narodoma, poljskim in ukrajinskim, ter da ta cerkev postane simbol sprave, ki je zelo pomembna glede na prihajajoče prvenstvo Euro 2012.
<SPEAKER ID="150" NAME="Marian Zlotea" AFFILIATION="PPE-DE">
(RO) Poudaril bi rad problem ljudi, ki trpijo za levkemijo in vsako leto umirajo v Romuniji ali drugih državah članicah, ne da bi lahko kar koli storili proti temu, saj nekatere države niso vključene v mednarodni register nedružinskih dajalcev.
<P>
V Evropi je tak register na voljo, vendar žal nimajo vse države članice dostopa do njega. V Romuniji ta register ne deluje. Ta pomanjkljivost je povzročila veliko višjo stopnjo smrtnosti v Romuniji kot v drugih državah članicah. Več sto mladih vsak dan umre le zaradi tega, ker nimajo dostopa do tega registra. Vendar ta problematika ni prednostna naloga sedanje vlade v Romuniji.
<P>
Rad bi, da bi imele države članice enak dostop do tega registra. To bi povzročilo zmanjšanje nezakonite trgovine z organi in ljudem z levkemijo zagotovilo možnost življenja, ne glede na njihov finančni položaj. Menim tudi, da bi bilo treba obolelim omogočiti presaditev kostnega mozga glede na resnost njihovega stanja in ne glede na nacionalnost.
<P>
Glede na to, da smo danes volili za naložbe, prosim gospo komisarko Vassiliou, da poišče rešitev za to problematiko. Vse evropske institucije, vključno s Parlamentom, morajo podpreti informativne kampanje.
<SPEAKER ID="151" NAME="Roberta Alma Anastase" AFFILIATION="PPE-DE">
(RO) Romunija je imela prejšnji teden čast, da v Bukarešti gosti vrh Nata. Kot poročevalka o regionalnem sodelovanju v črnomorski regiji želim pozdraviti organizacijo tega ključnega dogodka v črnomorski regiji in zlasti odprto priznavanje strateške pomembnosti te regije.
<P>
Upam, da bo to priznavanje pomenilo okrepljena in konkretna prizadevanja na ravni Evropske unije in Nata, da črnomorsko regijo preoblikujemo v območje stabilnosti in blaginje ter zagotovimo varnost celotne evropske celine.
<P>
Nič manj pomembno ni priznavanje čezatlantskih teženj Gruzije in Ukrajine. Pot teh dveh držav k pristopu Natu se ne sme spremeniti, v letih 2008 in 2009 pa morajo ti dve državi in NATO pokazati napredek v tej smeri.
<P>
Na koncu pozdravljam dejstvo, da so države članice Zavezništva dokazale prožnost in dolgoročno vizijo, zaradi česar je vrh v Bukarešti postal pomembno merilo uspešnosti širitve Nata in prihodnjega razvoja varnostnega sistema.
<SPEAKER ID="152" NAME="Yannick Vaugrenard" AFFILIATION="PSE">
(FR) Gospod predsednik, gospe in gospodje,v zadnjih nekaj dneh je v mestu Saint-Nazaire v Franciji ponovno ostalo brez plačila nekaj delavcev, tokrat grških, ki jih je zaposlil nemški podizvajalec za drugega podizvajalca v ladjedelniški industriji.
<P>
Sodišče Evropskih skupnosti je ponovno poudarilo pravice delavcev v zvezi z zaposlitvijo, začasno premeščenih v EU, vendar kako učinkovite so te pravice, če Evropa nima potrebne zakonodaje, ki bi zagotovila odškodnino zaradi napake podizvajalca?
<P>
To niso več osamljeni primeri. V celotni Evropski uniji nosilci odločanja vedno bolj uporabljajo vrsto podizvajalcev iz drugih držav članic, primeri začasno premeščenih in neplačanih delavcev pa postajajo vse pogostejši. Trije moški, trije grški zaposleni, so končno prejeli plačilo, vendar šele po treh tednih gladovne stavke.
<P>
Ne smemo le preveč optimistično govoriti o Evropi, nato pa ne storiti ničesar. Bistveno je, da čim prej zagotovimo potrebno pravno varnost za nosilce odločitev, ki jih je treba obtožiti za neuspeh podizvajalcev.
<SPEAKER ID="153" NAME="Toomas Savi" AFFILIATION="ALDE">
Gospod predsednik, opozarjam na vzporednico med olimpijskimi igrami v Pekingu in Moskvi pred 28 leti. Odobritev pravice do organiziranja olimpijskih iger v Moskvi leta 1980 je bila najbrž zvit načrt administracije Jimmyja Carterja in njegovega varnostnega svetovalca Zbigniewa Brzezinskija, da se Sovjetska unija vsaj za kratek čas odpre Zahodu in njegovemu demokratičnemu vplivu.
<P>
Naš cilj je sprožiti demokratizacijo na Kitajskem, zato moramo ceniti možnost take mednarodne navzočnosti v državi, ki je drugače precej izolirana. Z bojkotiranjem olimpijskih iger v Pekingu preprečimo tudi zmago kitajskih organov. S tem pa izgubimo priložnost uvedbe temeljnih demokratičnih vrednot pri Kitajcih. Naša navzočnost na olimpijskih igrah v Pekingu se ne sme obravnavati kot sprejetje kitajskih organov, ampak kot prizadevanje, da bi Kitajci videli potrebo po prehodu na nov režim.
<SPEAKER ID="154" NAME="Marco Cappato" AFFILIATION="ALDE">
(IT) Gospod predsednik, gospe in gospodje, zahvalil bi se rad 25 kolegom poslancem, ki so podpisali pismo kamboškemu predsedniku vlade in diktatorju Hunu Senu, v katerem so opozorili na primer Saumure Tioulonga, enega od voditeljev stranke Sam Rainsy. Na ta primer bi rad opozoril tudi Komisijo. Vemo, da obstaja veliko tveganje, da bo v Kambodži aretiran Saumura Tioulong, ki je tudi član nenasilne radikalne stranke. Do zdaj se to še ni zgodilo in upam, da je za to delno krivo posredovanje mojih kolegov poslancev, vendar je treba te razmere zelo pozorno spremljati.
<P>
To priložnost bi rad izkoristil tudi za to, da predsednika in kolege poslance opozorim, da nam je kitajsko veleposlaništvo vsem poslalo pismo, ki omenja separatistični značaj "tolpe" Dalai Lame, ki naj bi bila v skladu s tem pismom nasilna. Menim, da je to ena od izjav in idej, ki jo želimo izkoreniniti iz kitajskega režima, da se zagotovi demokracija na Kitajskem, v Tibetu in drugje.
<SPEAKER ID="155" NAME="Dimitar Stoyanov" AFFILIATION="NI">
(BG) V zadnjih 48 urah so se v Sofiji v Bolgariji izvedli trije umori po naročilu. Odkar je urad prevzel Roumen Petkov, sedanji minister za notranje zadeve, je bilo v Bolgariji izvedenih 22 umorov po naročilu, in sicer poslovnežev, mafijskih šefov in politikov. Niti enega niso rešili, niti ena oseba ni bila obsojena. V ponedeljek sredi belega dne je bil umorjen pisatelj Georgi Stoev. Napisal je veliko knjig o preiskavi organiziranega kriminala. Medtem se je izkazalo, da je bil minister Petkov redno v stiku s storilci kaznivih dejanj in se je celo sestal s takimi posamezniki. Ta dejstva jasno izražajo popolno prepletanje vlade in mafije. Povedati želim, da je bolgarski minister za notranje zadeve povezan z mafijo.
<P>
Bolgarskemu narodu je bilo v predpristopnem obdobju zagotovljeno, da jih bo Unija zaščitila pred banditizmom in uboji ter da bo spodbujala stabilnost in varnost za življenje brez kriminala. Danes lahko vsak od nas postane naslednja žrtev, zato mora Unija ukrepati in odpraviti to sramotno rano. Ne le rano Bolgarije, ampak celotne Unije.
<SPEAKER ID="156" NAME="Slavi Binev" AFFILIATION="NI">
(BG) Predsednik vlade, kolegi, besedo sem prevzel zaradi ponovnega tragičnega dogodka, ki se je zgodil pred nekaj dnevi v Bolgariji in prekinil našo tišino. V ponedeljek je bil v središču bolgarske prestolnice Sofije v demonstrativnem atentatu ustreljen pisatelj Georgi Stoev. V približno desetih knjigah je nazorno opisal popolno resnico o organiziranem kriminalu v naši državi in njegovi tesni povezanosti s politično elito in sodstvom.
<P>
Ta umor po naročilu je tako kot drugi brezobzirno pokazal, da so tožilstvo, pravosodni sistem in ministrstvo za notranje zadeve v naši državi nemočni pri obvladovanju kriminala ali, kar je še bolj grozno, nimajo želje, da bi to storili. Zaradi njihovega neukrepanja postajajo soudeleženci zločinov, izkoriščajo pa jih le za politično izsiljevanje nekonformistov. Gospod Barroso, predsednik Evropske komisije, na nedavnem obisku v Bolgariji tega ni tako neposredno poudaril le naključno. Žalostna resnica je, da se v Bolgariji nihče več ne počuti varnega, zato moramo priznati, da je brez pomoči Evrope ogrožena državnost naše države.
<SPEAKER ID="157" NAME="Tunne Kelam" AFFILIATION="PPE-DE">
Gospod predsednik, Evropsko sodišče za človekove pravice je sprejelo 24 odločitev o pritožbah prebivalcev Čečenije - 200 je še nerešenih. Sodišče je spoznalo Rusijo za odgovorno za grozovite kršitve človekovih pravic v Čečeniji, ki vključujejo umore, mučenje in nezakonito pridržanje. Te kršitve se stalno izvajajo. Poleg tega je več kot 5 000 ljudi "izginilo" - večinoma so bili umorjeni - v rokah služb državne varnosti. Nezaslišano je, da noben uradnik ni bil spoznan za odgovornega za ta dejanja.
<P>
Pozivam EU, Komisijo in Svet, naj predsedniku Medvedevu pojasnijo, da si je EU kot glavno prednostno nalogo zastavila, da bo od Rusije zahtevala popolno upoštevanje odločitev sodišča v Strasbourgu, da se nadaljuje partnerstvo.
<SPEAKER ID="158" NAME="Colm Burke" AFFILIATION="PPE-DE">
Gospod predsednik, bil sem na večtedenski misiji v Čadu, da bi povečal ozaveščenost javnosti o humanitarni krizi, zlasti na vzhodu države. Prav tako sem hotel oceniti, kakšen pozitiven vpliv bi lahko imela mirovna misija EU, ki jo vodi Irska, na sedanje stanje njenega posredovanja v Čadu.
<P>
Od leta je mejo prečkalo približno 250 000 sudanskih beguncev, od katerih so skoraj vsi nastanjeni v 12 taborih na vzhodu države. V vzhodnem Čadu je tudi približno 180 000 notranje razseljenih oseb, ki so se preselili in se še selijo zaradi medetničnega nasilja.
<P>
Svetovni program za prehrano v vzhodnem Čadu se zdaj srečuje z zastrašujočim izzivom predhodne dostave zalog hrane za šest mesecev za te begunce in notranje razseljene osebe še pred deževnim obdobjem. Prispevki donatorjev morajo nujno zagotoviti, da se nakupi v naslednjih mesecih zaključijo in da hrana pravočasno prispe v Čad.
<P>
Del misije EUFOR, ki mora zaščititi begunce, zdaj postajajo nekateri člani francoske vojaške misije. Pomembno je, da se EUFOR ne obravnava kot podaljšek francoskih operacij v Čadu.
<SPEAKER ID="159" NAME="Marios Matsakis" AFFILIATION="ALDE">
Gospod predsednik, v šestih tednih od izvolitve gospoda Christofiasa kot novega predsednika Cipra je bil doseženo več napredka pri iskanju trajnostne rešitve razmer na otoku kot v preteklih štirih letih. Vzdušje na Cipru je polno obnovljenega upanja, vendar nekaj ogroža to evforijo. To je stalno posredovanje turške vojske.
<P>
Pred enim tednom je vodja štaba turške vojske nepričakovano obiskal Ciper in posredoval veliko podžigajočih izjav, ki so skoraj ustavile mirovni proces. Danes je moral poveljnik turških kopenskih sil obiskati Ciper, njegova navzočnost pa bo po pričakovanjih še bolj ogrozila mirovna pogajanja.
<P>
Pozivam predsednika tega parlamenta in kolege, naj uporabijo vsa razpoložljiva diplomatska sredstva, da odločno opozorijo turške generale v Ankari, da morajo prenehati ogrožati mirovni dialog na Cipru in Ciprčanom prepustijo nalogo iskanja rešitve za medskupnostne probleme na otoku.
<P>
Hvala in hvala vam, gospod predsednik, ker ste to popoldne toliko ljudem omogočili govor.
<SPEAKER ID="160" NAME="Iuliu Winkler" AFFILIATION="PPE-DE">
Gospod predsednik, Evropska unija je danes največja izvoznica na svetu. Ta položaj je dosegla tudi zaradi gospodarske raznolikosti držav članic, pri čemer gospodarstvo nekaterih držav temelji na storitvah, gospodarstvo drugih držav pa na proizvodnji.
<P>
Za ohranitev vodilnega položaja evropskih izvoznikov moramo zagotoviti, da ostanejo konkurenčni v poštenem okolju svetovne trgovine. Instrumente trgovinske zaščite Skupnosti, ki so namenjeni zagotovitvi jamstev evropskim gospodarskim subjektom v mednarodni trgovini, je treba preoblikovati. Uporaba instrumentov trgovinske zaščite mora biti bolj dostopna, učinkovitejša in preglednejša. Preoblikovani instrumenti trgovinske zaščite Skupnosti morajo biti enako dostopni in učinkoviti za zainteresirane strani iz gospodarstev, ki temeljijo na storitvah, in gospodarstev z močnimi proizvodnimi sektorji. Enako morajo biti dostopni za nove in stare države članice. Nagnjenost k protekcionizmu je treba odločno zavrniti.
<SPEAKER ID="161" NAME="Anna Záborská" AFFILIATION="PPE-DE">
(FR) Gospod predsednik, komisar, krščanskega pravoslavnega duhovnika Jousefa Adela je 5. aprila ubil neznan napadalec v središču Bagdada. Konec februarja je bil ugrabljen kaldejski škof Mosula, monsignor Rahho. Parlament se ni odzval, njegovo truplo pa so našli sredi marca. Če mednarodna skupnost ne bo ukrepala, na tem območju nikoli ne bo zagotovljen mir. Finančna sredstva Evropske unije bodo zapravljena, če Evropska unija ne bo zaščitila lokalnega prebivalstva.
<P>
Pozivam Komisijo, naj preuči možnost upravljanja evropskih sredstev, dodeljenih Iraku, dokler so iraški kristjani žrtve nasilja, ugrabitev, umorov in bombnih napadov. Pozivam našega predsednika, da v sodelovanju s Svetom v našem imenu pripravi skupno izjavo, ki močno obsoja preganjanje civilnega, humanitarnega, zdravstvenega in verskega osebja v Iraku.
<SPEAKER ID="162" NAME="Czesław Adam Siekierski" AFFILIATION="PPE-DE">
(PL) Približujemo se četrti obletnici najpomembnejše razširitve Unije, tj. razširitve, ki je vključevala 10 novih držav članic. To so večinoma države, ki zahtevajo veliko izdatkov in podpornih skladov za posodobitev in preoblikovanje gospodarstva. Nato sta se priključili Bolgarija in Romunija. Te razširitve niso zahtevale veliko sredstev iz proračuna Evropske unije. Ugodnosti razširitve pa so čutile stare in nove države članice.
<P>
Poteka proces ratifikacije lizbonske pogodbe. To je velik uspeh, hkrati pa se med razpravo o prihodnosti Unije govori o zmanjšanju proračuna za leta 2014-2020. Kako se bomo odzvali na te nove izzive, nove izzive razširjene Evrope, če bomo namenili manj denarja vprašanjem, ki so zelo pomembna za Evropo, svet in Evropsko unijo?
<SPEAKER ID="163" NAME="Predsednik">
S tem se zaključujejo enominutni govori.
