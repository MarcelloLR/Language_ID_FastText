<CHAPTER ID="011-01">
1. Zimbabve, zlasti primer Faraia Maguwuja
<SPEAKER ID="391" NAME="Predsednik">
Naslednja točka je razprava o sedmih predlogih resolucij o Zimbabveju, zlasti o primeru Faraia Maguwuja.
<SPEAKER ID="392" NAME="Anneli Jäätteenmäki">
avtorica. - (FI) Gospa predsednica, o kršitvah človekovih pravic v Zimbabveju smo v tem parlamentu že razpravljali. Žal smo ponovno prisiljeni, da jih obravnavamo. Tokrat gre za primer borca za človekove pravice Faraia Maguwuja. Preprosto je zapornik vesti. Aretiran in zaprt je bil, ker se je zavzel za človekove pravice drugih in nato medijem zagotovil informacije o človekovih pravicah v tej državi.
<P>
Evropski parlament poziva k njegovi izpustitvi in k preiskavi vseh kršitev človekovih pravic v Zimbabveju in seveda, da se prenehajo. Ta primer je še posebno očiten in je kot takšen posebno neprijeten, glede na to, da mora nekdo, ki se zavzame za pravice drugih, sam trpeti.
<SPEAKER ID="393" NAME="Véronique De Keyser" LANGUAGE="FR">
Gospa predsednica, za primerom Faraia Maguwuja leži celo vprašanje izkopavanja diamantov.
<P>
Zimbabve je prostovoljna članica procesa Kimberley, ki podpisnicam omogoča prodajo diamantov na mednarodnem trgu, če ta trgovina ni namenjena financiranju oboroženih spopadov. Vendar pa udeleženke srečanja procesa Kimberley, ki je 20. in 21. junija potekal v Tel Avivu, niso uspele doseči sporazuma glede naslednjega vprašanja: ali ne bi morale biti tudi človekove pravice vključene v proces Kimberley? Več mednarodnih nevladnih organizacij je obsodilo kršitve človekovih pravic v rudnikih diamantov v Zimbabveju, kršitve, ki so jih zagrešile varnostne službe. Eden od ljudi, ki so jih ovadili, je bil Farai Maguwu, direktor centra za raziskave in razvoj človekovih pravic s sedežem v Manicalandu. Zato je bil gospod Maguwu 3. junija aretiran in zato je od takrat priprt v zelo težkih razmerah, ker naj bi kršil državne varnostne določbe. To je jasno nesprejemljivo.
<P>
S to resolucijo pozivamo k takojšnji izpustitvi zapornika, demilitarizaciji rudarstva, vključitvi klavzul o človekovih pravicah v proces Kimberley in podelitev bogastva diamantov ljudem, na primer preko namenskega sklada.
<P>
Prav tako pozivamo Komisijo in Svet, naj bosta izredno pozorna glede vprašanj dobrega vladanja in demokracije v Zimbabveju in v dialogu, ki ga imamo s to državo, ki jo označuje njen nezadosten napredek.
<SPEAKER ID="394" NAME="Judith Sargentini">
avtorica. - (NL) Gospa predsednica, tu se ukvarjamo z dvema vprašanjema, ali če smo natančni, z eno osebo in enim vprašanjem. Najprej se ukvarjamo s Faraiem Maguwujem, človekom in borcem za človekove pravice, ki je bil aretiran v Zimbabveju in potem močno zlorabljan v zaporu. Drugič pa se ukvarjamo s čudno vlogo, ki jo igra nadzornik procesa Kimberley. Ta nadzornik bi moral nadzirati razmere v Zimbabveju in vseeno je dejansko vzpostavil stike z vlado Zimbabveja in uporabil informacije, ki jih je prejel od gospda Maguwuja ter ga tako spravil v nevaren položaj. Nazadnje pa se torej ukvarjamo tudi s samim procesom Kimberley.
<P>
V svoji pretekli vlogi lobiranja za razvojne organizacije sem sodelovala v pogajanjih za uvedbo tega sistema. Izkazal se je za uspešen sistem. Prekinil ali zmanjšal je količino finančnih sredstev za financiranje vojn v Kongu, Angoli, Sieri Leone in Liberiji, ki so se zbirala s prodajo diamantov. Vendar pa sedaj obstaja nevarnost, da bo sistem Kimberley izkoriščen za uzakonitev druge prakse, in sicer kršitev človekovih pravic s strani režimov. Teh ta resolucija ne zajema in zato zahtevamo spremembo. Ta resolucija Parlamenta pošilja sporočilo, da je vsa vrednost diamantov v konfliktih in krvi. Nenazadnje se diamanti kopljejo v groznih pogojih. To bi bil velikanski korak naprej, ker bi nam omogočil javno obsodbo ne le razmer v Zimbabveju, ampak tudi že tako dolgotrajnih zlorab človekovih pravic angolskega režima nad Lundi. Do sedaj tu nismo imeli uspeha, ker je sistem Kimberley sodelovanje držav, ki skeptično gledajo na to, da se druge države vmešavajo v njihove notranje zadeve. Vendar pa bi lahko bil znak Evropskega parlamenta prvi v vrsti znakov, ki bodo tam sprožili spremembe.
<SPEAKER ID="395" NAME="Alain Cadec">
avtor. - (FR) Gospa predsednica, najprej bom povedal, da je v primerjavi z današnjim jutrom v tem parlamentu končno nekaj miru in spokojnosti!
<P>
Gospe in gospodje, podprl sem resolucijo o razmerah na področju človekovih pravic v Zimbabveju in zlasti primer Faraia Maguwuja, ker naš parlament ne more še naprej molčati vpričo kršitev človekovih pravic in temeljnih svoboščin, ki se sedaj že več desetletij zagrešujejo v Zimbabveju.
<P>
Direktorja Centra za raziskave in razvoj, Faraia Maguwuja, so organi oblasti v njegovi državi aretirali, ko je obsodil kršitve človekovih pravic na diamantnih poljih. S tem, ko je to storil, je le izvajal svojo pravico do svobode izražanja in pravico, da pridobi informacije o človekovih pravicah in temeljnih svoboščinah kot celoti. Parlament poziva k njegovi izpustitvi in da Zimbabve spoštuje politične pravice in temeljne svoboščine, da bi civilni družbi omogočil, da se izraža brez strahu.
<P>
Dalje, Zimbabve se mora natančno držati zavez, ki jih je sprejel glede proizvodnje diamantov v okviru procesa Kimberley, da bi se izognil krogu žrtev financiranja oboroženih spopadov.
<SPEAKER ID="396" NAME="Marie-Christine Vergiat" LANGUAGE="FR">
Gospa predsednica, v dvorani je tišina, rekla bi, da morda nekoliko prevelika tišina in sama obžalujem, da se nas za ta vprašanja ne zanima več. Reči, da so razmere v Zimbabveju tragične, je žal premil izraz. Tragične so v smislu gospodarstva, družbe in predvsem demokracije, pravne države in spoštovanja človekovih pravic. Zadnje volitve so potekale v strahu. Aretacija Faraia Maguwuja, direktorja Centra za raziskave in razvoj, po razgovoru z gospodom Chikanom, nadzornikom za proces Kimberley, je tako žal še ena epizoda, ki jo moramo dodati dolgemu seznamu zlorab človekovih pravic v tej državi.
<P>
Rudarski pogoji na diamantnih poljih v Marangeju so zlasti grozni: prisilno delo, mučenje, tihotapstvo, celo umori; vse je pod vojaškim nadzorom in vse se izvaja v korist prijateljev gospoda Mugabeja. Nevladne organizacije vedno znova obsojajo te pogoje, med njimi tudi tista pod okriljem gospoda Maguwuja. Zato je tako presenetljivo, da je gospod Chikane predložil pozitivno poročilo z zaključkom, da rudarstvo na tem mestu izpolnjuje zahteve, določene v procesu Kimberley. Na medsejnem srečanju v Tel Avivu ni bil dosežen sklep o nadaljnjih ukrepih glede tega poročila. Gospod komisar, ali nam lahko potrdite, da je brez soglasja med državami članicami Evropska unija res nasprotovala nadaljevanju zakonitega izvoza diamantov iz Zimbabveja; da bo to še naprej počela na konferenci v St. Petersburgu, da se bo borila za razširitev procesa Kimberley zaradi vključitve spoštovanja vseh človekovih pravic in da bo storila vse, kar je v njeni moči, da bo zagotovila, da države članice sprejmejo ukrepe, ki so potrebni za preprečevanje uvoza diamantov iz Zimbabveja, dokler tam prevladujejo takšne razmere? Ali nam lahko pomagate razumeti mišljenje v ozadju odločitve gospoda Chikana za zeleno luč, ko kaže, da so nekatere zabeležke v njegovih dokumentih zaplenili tajni agenti?
<P>
Evropska unija je največja darovalka humanitarne pomoči za Zimbabve. Zato mora biti njen odnos v tej zadevi zgleden. Ohranjati mora svoja stališča. Ali nam lahko poveste, kakšno stališče bo Evropska unija zavzela v St. Petersburgu?
<SPEAKER ID="397" NAME="Geoffrey Van Orden">
avtor. - Gospa predsednica, od svoje izvolitve leta 1999 sem si po svojih močeh prizadeval, da bi odprl oči opoziciji v tem Parlamentu glede velikanskega seznama krivic, ki so jih gospod Mugabe in njegovi privrženci zadali prebivalcem Zimbabveja. Povedati moram, da je to področje, kjer ta parlament govori enoglasno.
<P>
Danes razpravljamo o sistematični zlorabi delavcev na diamantnih poljih Zimbabveja s strani varnostnih sil vlade. Zimbabve je polnopravna država članica procesa Kimberley, neuradnega telesa, ki vodi globalno trgovino s surovimi diamanti in ki sedaj ni veliko ukrepala za prekinitev takšnih zlorab. Proces Kimberley pozivam, naj pretehta stroge ukrepe proti Zimbabveju zaradi neupoštevanja predpisov, in pridružujem se obsodbi nedavne aretacije Faraia Maguwuja, človeka vesti, ki si je drznil razkriti nasilje, ki so ga zagrešile varnostne sile Zimbabveja v Chiadzwi.
<P>
Vlada Zimbabveja mora takoj izpustiti gospoda Maguwuja in, kar se tega tiče, vse druge politične zapornike in spomniti se moramo, da je bila pravica do svobode govora ena glavnih obveznosti, ki so jo lani sprejele vse strani globalnega političnega sporazuma. Sedaj so osnovne zdravstvene in prehranske potrebe velikega dela zimbabvejskega prebivalstva pokrite z mednarodno pomočjo. Vlada Zimbabveja bi morala uporabiti znaten dohodek, ki se verjetno ustvarja z izkopavanjem diamantov, da bi ustvarila diamantni sklad za zagon gospodarstva in zagotavljanje financiranja na področju zdravstva, izobraževanja in socialnega financiranja, ki ga sedaj zagotavljajo mednarodni donatorji.
<P>
Žal mora Zimbabve prepotovati še dolgo pot, preden bomo lahko rekli, da njegovi ljudje živijo svobodno in demokratično in v okviru spoštovane pravne države. Čas je za dramatične spremembe in EU in države južne Afrike bi morale bolj pritiskati za uresničevanje dobrega vladanja v Zimbabveju.
<SPEAKER ID="398" NAME="Michael Gahler" LANGUAGE="DE">
Gospa predsednica, dejstvo, da je bil Farai Maguwu aretiran zaradi svoje objave informacij o pogojih na diamantnih poljih Marangeja, kaže, kdo ima resnično oblast in kje so do danes resnični nosilci oblasti v Zimbabveju in da vlada nacionalne enotnosti, ta vlada s prisiljeno koalicijo, dejansko izvaja pristojnosti v starem delu, namreč na območju, kjer živijo tisti, ki jih podpira gospod Mugabe.
<P>
Zato mislim, da je pomembno, da še naprej obsojamo te pogoje in kot Evropska unija še naprej ohranjamo svojo črno listo tistih, ki še naprej zatirajo prebivalce Zimbabveja.
<P>
Tisti, ki so aretirali Faraia Maguwuja, imajo namreč hkrati še naprej koristi od izkopavanja diamantov in spravljajo v svoje žepe dohodek od prodaje in ga ne dajejo na razpolago ljudem preko državnega proračuna. Zato upam, da bomo te razmere obsodili z veliko večino in da bosta EU in Južna Afrika končno pozvali h odpravi teh pogojev.
<SPEAKER ID="399" NAME="Michael Cashman">
v imenu skupine S&D. - Gospa predsednica, v Zimbabveju so se razmere izboljšale, a žal se niso izboljšale dovolj. Priča smo bili zadržanju gospoda Maguwuja in drugih zagovornikov človekovih pravic. Prav tako smo bili priča zaprtju in aretaciji lezbijk, homoseksualcev in biseksualcev, ki so se ukvarjali s preprečevanjem virusa HIV in svetovanjem na tem področju.
<P>
Če spregovorim kot Anglež, mojih besed ne bodo upoštevali. Kot Evropejce nas ne bodo upoštevali. A dovolite, da afriškim državam povem očitno: veste, da ni prav, kar se dogaja v Zimbabveju. Če ne boste glede tega nekaj storili skupaj, boste izgubili vsako moralno veljavo na tej celini in v svetu. Govorimo o tem, da je Afrika v vaših rokah in da je prihodnost Afrike v vaših rokah. Če se boste umaknili in ne boste storili ničesar, medtem ko potekajo aretacije ljudi, ki želijo razkriti kršitve človekovih pravic braniti navadne moške in ženske, če ne boste storili ničesar, bo Afrika sokrivec.
<SPEAKER ID="400" NAME="Paweł Robert Kowal" LANGUAGE="PL">
Gospa predsednica, vedno iščemo učinkovite načine za vplivanje na države, ki so zunaj Evropske unije - vpliv, ki bi uresničil spremembe, in sklep za podporo človekovim pravicam. Ti načini ne bi smeli nikoli prizadeti prebivalstva ali humanitarne pomoči, a najti moramo pameten način za uveljavljanje pritiska na režim predsednika Mugabeja, ki bi lahko pomenil, da se razmere, v kakršnih se je znašel Farai Maguwu, ne bodo nikoli več ponovile.
<P>
To vprašanje varstva človekovih pravic je vprašanje naše temeljne verodostojnosti. Tu moramo jasno reči "da, da; ne, ne". Človekove pravice se zagovarjajo ali pa ne. Ne smemo se zadovoljiti z majhnim napredkom. Vtis imam, da je bil v nekaterih govorih element zadovoljstva z malim napredkom. Jasno smo povedali: vlada predsednika Mugabeja nima nikakršne veljavnosti in njena dejanja so vredna obsodbe - in to bi morali jasno povedati.
<SPEAKER ID="401" NAME="Cristian Dan Preda" AFFILIATION="PPE">
(RO) Rad bi se pridružil tistim, ki so v tej dvorani pozvali k takojšnji izpustitvi Faraia Maguwuja. Obsoditi moramo pogoje pridržanja, ki jim je bil podvržen, pa tudi nespoštovanje njegovih osnovnih človekovih pravic med pravnimi postopki.
<P>
Kakor ste seznanjeni, je vloga organizacij civilne družbe bistvena, ne le zaradi zagotavljanja uspeha procesa Kimberley, ampak tudi za varovanje demokracije v Zimbabveju na splošno.
<P>
Vendar pa ta industrija ne more napredovati po poti do demokracije, če so borci za človekove pravice prisiljeni molčati, ko tudi mednarodni mediji izpostavljajo zagrešene kršitve.
<P>
Rad bi poudaril tudi, da so organi oblasti Zimbabveja dolžni nepristransko raziskati kršitve človekovih pravic, zagrešene na diamantnih poljih, in pred roko pravice pripeljati odgovorne za ta dejanja. Ključna beseda v tem primeru je preglednost. Državljani Zimbabveja imajo pravico, da so obveščeni, kar pomeni, da morajo organi oblasti izpolnjevati obveznosti, ki so jih prostovoljno sprejeli kot del procesa Kimberley.
<SPEAKER ID="402" NAME="Ana Gomes" AFFILIATION="S&amp;D">
(PT) Primer Faraia Maguwuja kaže surovo represijo v Zimbabveju in tudi potrebo po razširitvi obsega delovanja procesa Kimberley. Za diamante ne bi smelo biti potrjeno le, da niso zaznamovani z vojnimi zločini, ampak tudi, da niso zaznamovani s kršitvami človekovih pravic, vključno s tistimi, ki jih zagrešijo izkoriščevalske države in podjetja.
<P>
Izkoriščanje diamantov mora igrati vlogo v boju proti revščini in doseganju razvojnih ciljev tisočletja. Po podatkih Global Witness je Afrika leta 2008 izvozila nafto in minerale v vrednosti 393 milijard USD, kar ustreza devetkratnemu skupnemu znesku pomoči, ki jo je prejela celina. Pravična raba naravnih virov v korist lokalnega prebivalstva je lahko ključna za krepitev pravne države v spodbujanju socialne odgovornosti med podjetji in tako v zagotavljanju človekovih pravic.
<P>
V tem smislu je nujno, da Evropska unija sprejme mehanizme za boj proti korupciji pri izkoriščanju mineralov, kar je dokazovalo več držav, zlasti preko spletne peticije na spletni strani www.stopcorruption.eu, za katero bi želela vse povabiti, da jo podpišete.
<SPEAKER ID="403" NAME="Franz Obermayr" AFFILIATION="NI">
(DE) Gospa predsednica, zelo sem vesel, da je bil danes načet primer Maguwu, saj je to le vrh ledene gore in mi to tako lepo izrazimo: korenine se pričnejo na vrhu. Robert Mugabe, nekoč politično usposobljen borec za pravice črnskega prebivalstva je danes okruten diktator in odgovoren za sesutje gospodarstva, lakoto in politični teror v njegovi državi.
<P>
Njegova zemljiška reforma, ki se je začela kaotično, je končno dosegla vrh v razlaščanju belih kmetov, država je postala nerodovitna in 94 % prebivalstva je brezposelnega. Ob koncu dne pa vsakdo, ki danes aretira borce, kot je gospod Maguwu, jim grozi z zaporom in mučenjem in grozi tudi njihovim družinam, ne izpolnjuje meril, ki jih mora izpolnjevati v okviru procesa Kimberley.
<P>
Strinjam se s predhodno govornico, da moramo varstvo človekovih pravic vključiti tudi v proces Kimberley. Namesto, da zahtevamo in se le pritožujemo, bi morali ukrepati dosledno in podpreti druge države ter uvesti sankcije, da bi bil Zimbabve podvržen pritisku, celo do te mere, da bi ga izključili iz procesa Kimberley.
<SPEAKER ID="404" NAME="Filip Kaczmarek" AFFILIATION="PPE">
(PL) Gospa predsednica, vsi vemo, da so lahko diamanti blagoslov, lahko pa so tudi prekletstvo. Zimbabveju in njegovim ljudem želimo dobro in želimo, da spremembe v Zimbabveju nekega dne pripeljejo do popolne in pozitivne preobrazbe. Vendar pa danes govorimo o nekom, za kogar lahko morda diamanti postanejo prekletstvo. Farai Maguwu je bil aretiran zaradi obtožb objave informacij, ki škodijo državi. Dejansko se to pogosto dogaja - organi oblasti v nekaterih državah ne razumejo, da njihovemu ugledu škodujejo in ga zmanjšujejo dejanja tistih, ki kršijo človekove pravice, in ne tistih, ki razkrivajo in objavljajo takšne kršitve. Zato je izpustitev Faraia Maguwuja v interesu samega Zimbabveja in upam, da bodo organi oblasti prisluhnili našemu pozivu glede te zadeve.
<P>
Poznamo ustvarjalne primere uporabe diamantov za pravo vrsto razvoja. Takšen primer je Botsvana. Zato je naš poziv, da se dohodek od diamantov uporabi ta zdravstvo, izobraževanje in socialne potrebe, upravičen in tudi izvedljiv.
<SPEAKER ID="405" NAME="Corina Creţu" AFFILIATION="S&amp;D">
(RO) Primer, o katerem danes razpravljamo in je povezan z aretacijo in pridržanjem Faraia Maguwuja pred več kot enim mesecem, odraža pomanjkanje napredka v Zimbabveju v smislu spoštovanja človekovih pravic. Pozornost usmerja tudi k resnim razmeram na diamantnih poljih v vzhodnem delu države, kjer vojsko pogosto obtožujejo zločinov, nasilja in resnih zlorab.
<P>
V zadnjih 30 letih Mugabejevega režima je Zimbabve doživel finančni zlom in se spremenil v humanitarno katastrofo. Krvavi diamanti so dokaz ciničnosti, ki jo kažejo vladajoči krogi, ki jim primanjkuje tankovestnosti in spoštovanja do njihovih lastnih državljanov.
<P>
Zimbabve krši standarde, ki jih določa načrt za certificiranje v okviru procesa Kimberley za prodajo surovih diamantov. Menim, da je Evropska unija dolžna ponuditi aktivnejšo podporo temu organu za sodelovanje, da bi okrepila moralni vidik trgovine z diamanti v prizadevanjih za odpravo trgovanja z diamanti, ki financirajo konflikte in oborožene skupine in izhajajo iz barbarskega izkoriščanja.
<P>
Pozivamo k takojšnji izpustitvi Faraia Maguwuja in obračamo se na evropsko diplomacijo, naj premisli o možnosti sprejetja strogih sankcij proti režimu Harare, da bi ga prisilila, da preneha s trpinčenjem borcev za človekove pravice in konča krvavo suženjstvo diamantnih polj.
<SPEAKER ID="406" NAME="Tunne Kelam" AFFILIATION="PPE">
Gospod predsednik, sedaj je manj kot pet tednov od kar so organi oblasti Zimbabveja priprle Faraia Maguwuja. Od takrat so ga zadrževali pod neznanimi pogoji in ga prikrajšali njegovih osebnih pravic.
<P>
Vesel sem, da je ta parlament zedinjen v svoji zahtevi za njegovo takojšnjo izpustitev, a skrbi me, da bi lahko njegova aretacija pomenila poslabšanje rezultatov srečanja v Tel Avivu in za proces Kimberley.
<P>
Kakor je omenil naš kolega, gospod Van Orden, poteka v rudnikih diamantov sistematična zloraba delavcev in razmere v Zimbabveju so zelo tipične z velikimi zaslužki izvoza mineralov, ki se ne odraža v življenjskih pogojih prebivalstva, ki živijo v revščini in doživljajo bolezni. Strinjam se tudi, da morajo afriške države igrati pomembno vlogo pri izboljševanju tamkajšnjih razmer. Podpiram dialog Evropske komisije z Zimbabvejem pod pogojem, da je gospod Maguwu izpuščen in da organi oblasti v Zimbabveju obravnavajo proces Kimberley.
<SPEAKER ID="407" NAME="Charles Tannock" AFFILIATION="ECR">
Gospod predsednik, v 30 letih, odkar je Mugabe prevzel oblast, je Zimbabve kot dežela obilja postal ena najrevnejših držav južne Afrike. Preteklo desetletje je Zimbabve zaznamovalo sistematično in namerno siromašenje večine od 12 milijonov ljudi. Vendar pa so nekateri Mugabejevi najboljši prijatelji, zlasti vojaški poveljniki, postali skrajno bogati s kontrolo razlaščene kmetijske zemlje in mineralnih virov.
<P>
Farai Maguwu je pogumno poskušal razkriti izvensodne uboje in zlorabe človekovih pravic s strani vojske, ki nadzira mnoge rudnike diamantov v Zimbabveju. Neizogibno sedaj bogastvo iz teh rudnikov denarno podpira Mugabejeve privržence. Zato bi bilo treba Zimbabveju zavrniti ponovni pristop v proces Kimberley. EU bi si morala prav tako prizadevati za poostritev in razširitev ciljno usmerjenih sankcij proti tistim v Zimbabveju, ki so se obogatili s trgovino s tako imenovanimi krvavimi diamanti. Seveda bi morali Faraia Maguwuja, ki je izvajal svojo temeljno pravico do svobode govora, nemudoma izpustiti iz pripora.
<SPEAKER ID="408" NAME="Joanna Katarzyna Skrzydlewska" AFFILIATION="PPE">
(PL) Gospa predsednica, odločitve, sprejete leta 2000, ki so jih nato odobrile vlade zainteresiranih držav in mednarodna industrija diamantov v letu 2003 v Kimberleyu, je spodbujala dostojna zamisel prekinitve trgovine s krvavimi diamanti. Dosežen je bil sporazum glede uporniških gibanj, ki so uporabljala denar, pridobljen iz prodaje diamantov v sklad nezakonitega bogastva, namenjenega za strmoglavljenje zakonito izvoljenih narodnih organov oblasti. Tovrstna gibanja povzročajo notranjo destabilizacijo in konflikte, ki sedaj potekajo v mnogih afriških državah.
<P>
Zato nas motijo poročila o kršitvah človekovih pravic in smrtih mnogih civilistov po tem ko sta vojska in policija prevzela nadzor nad rudnikom diamantov v Marangeju. Vlado Zimbabveja pozivamo, naj uporabi vse potrebne ukrepe v skladu z resolucijami procesa Kimberley, da povrne običajno delovanje rudnika. Poleg tega obsojamo nezakonite aretacije, ki se izvajajo, in zahtevamo izpustitev Faraia Maguwuja.
<SPEAKER ID="409" NAME="Angelika Werthmann" AFFILIATION="NI">
(DE) Gospa predsednica, gospe in gospodje, proces Kimberley je pobuda, ki so jo pripravili predstavniki vlad, industrija diamantov in civilna družba, da bi končno končali mednarodno trgovino s tako imenovanimi krvavimi diamanti.
<P>
Leta 2008 so bili že odkriti znaki resnih kršitev pravil procesa Kimberley na diamantnih poljih v Marangeju v Zimbabveju. Farai Maguwu je eden od pogumnih borcev za človekove pravice, ki dokumentirajo primere prisilnega dela, mučenja in nasilja v njihovi domači državi. Vlada Zimbabveja se je prostovoljno pridružila procesu Kimberley; vztrajati moramo, da bo izpolnjevala obveznosti, ki so posledica tega.
<SPEAKER ID="410" NAME="Kristalina Georgieva">
članica Komisije. - Gospa predsednica, zelo sem hvaležna za razpravo, ki danes poteka v tej dvorani.
<P>
Mednarodno srečanje procesa Kimberley, ki je potekalo od 21. do 24. junija letos v Tel Avivu, je močno zasenčila aretacija gospoda Faraia Maguwuja. Komisija je ravno tako zaskrbljena kot Evropski parlament in vztraja, da se z gospodom Maguwujem ravna z vsem spoštovanjem do njegove zakonske pravice do obrambe. Delegacija EU zelo pozorno spremlja razmere, v katerih je. V stiku je z odvetniki gospoda Maguwuja, kar odraža našo lokalno strategijo za podporo zagovornikov človekovih pravic in okrepitev njihove zaščite.
<P>
Prav tako je pozval Zimbabve za potrditev njegove zaveze vlogi civilne družbe v procesu Kimberley. Medtem ko je mandat procesa Kimberley osredotočen na preprečevanje trgovine spornih diamantov, je jasno, da ta proces ne more delovati v vakuumu in zanemariti skrbi glede človekovih pravic. To je bilo zelo močno sporočilo, ki je bilo danes izraženo v tej dvorani - še toliko bolj, če priznamo, da je spoštovanje človekovih pravic načelo, ki izpostavlja sam cilj procesa Kimberley.
<P>
Če se obrnemo k samemu srečanju v Tel Avivu, je EU podprla nadaljnje izvajanje Odločbe iz Svakopmunda in skupni načrt dela za uskladitev sodelovanja na področju rudarstva v Marangeju s pravili procesa Kimberley, vključno z uporabo tako imenovanega nadzorovanega izvoznega mehanizma. Menimo, da nadaljnje ukvarjanje z Zimbabvejem v okviru procesa Kimberley ponuja najboljšo možnost, ne le za zagotavljanje tehnične skladnosti na območju rudnika v Marangeju s procesom Kimberley, ampak tudi za izboljšanje vodenja v tem odločilnem sektorju gospodarstva in nazadnje za izboljšanje razmer na področju človekovih pravic v Marangeju.
<P>
Zaradi teh razlogov je EU pozvala Zimbabve, naj ohrani trdno zavezanost procesu Kimberley in skupnemu delovnemu načrtu, da bodo lahko nekoč diamanti iz Marangeja ustrezno prispevali h gospodarskemu razvoju Zimbabveja. Naš cilj je, da bi udeleženci procesa Kimberley in Zimbabve okrepili njihova prizadevanja za utiranje poti do soglasja glede tega zahtevnega vprašanja v duhu dialoga in sodelovanja, ki je vedno načeloval temu procesu.
<P>
Nazadnje pa je pomembno, da je Parlament obveščen, da je na srečanju ministrov Zimbabveja, ki predstavljajo vlado nacionalne enotnosti 2. julija, baronica Ashton, visoka predstavnica in podpredsednica, spomnila, da je izvajanje globalnega političnega sporazuma, ki obravnava našo skrb glede človekovih pravic, pravno državo in demokratična načela, ključno za doseganje normalizacije odnosov z EU.
<P>
Kakor je bilo navedeno prej, veliko pomembnost pripisujemo ravnanju v skladu s pravno državo in človekovimi pravicami. To je vprašanje, ki smo ga izpostavili ob različnih priložnostih v različnih forumih. Komisija financira in bo še naprej financirala širok razpon dejavnosti v Zimbabveju v sodelovanju z organizacijami civilne družbe. Še naprej bomo iskali in podpirali načine za ustvarjanje in ohranjanje odprtega političnega okolja, kjer bodo popolnoma spoštovane človekove pravice in svoboščine.
<P>
Glede stališča Komisije o trgovini z diamanti iz Zimbabveja smo pozvali k reviziji obstoječe rezerve diamantov pred nadaljevanjem kakršnih koli razprav o omejenem nadaljevanju izvoza. EU je povabljena na zasedanje glavnih zainteresiranih strani za zaprtimi vrati, ki ga je sklical predsednik procesa Kimberley, tik pred srečanjem svetovnega sveta za diamante, ki bo 14. julija v St. Petersburgu, kjer bomo dosegli napredek pri razpravah o tem vprašanju.
<SPEAKER ID="411" NAME="Predsednik">
Razprava se je zaključila.
<P>
Glasovanje bo potekalo kmalu.
<P>
Pisne izjave (člen 149 poslovnika)
<SPEAKER ID="412" NAME="Monica Luisa Macovei  " AFFILIATION="PPE">
v pisni obliki. - Pridružujem se glasovom, ki pozivajo k izpustitvi Faraia Maguwuja. Aretiran je bil, ker je zagotavljal informacije o procesu Kimberley. Predal se je policiji, potem ko so bili člani njegove družine pretepeni, aretirani in pridržani in ko se je osebje njegove organizacije skrilo. Samovoljno priprtje gospoda Maguwuja je sporočilo zastraševanja, ki ga vlada Zimbabveja pošilja zagovornikom človekovih pravic in svobodnim državljanom v državi, da bi jim preprečila poročanje o resničnosti v Marangeju. Farai Maguwu mora biti nemudoma izpuščen iz zapora. Vlada bi morala povrniti vse zaplenjene računalnike, dokumente in materiale, ki pripadajo njegovi organizaciji, prekiniti nadlegovanje osebja organizacije in uvesti neodvisno preiskavo okoliščin, ki so pripeljale do aretacije in pripora gospoda Maguwuja. Komisija in Svet morata nujno obravnavati to zahtevo za vlado Zimbabveja in poskrbeti, da bo to neprenosljiva zahteva.
