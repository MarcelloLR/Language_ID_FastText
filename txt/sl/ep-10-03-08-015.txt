<CHAPTER ID="015">
Zahteve v zvezi z zdravstvenim varstvom živali, ki se uporabljajo za netrgovske premike hišnih živali (razprava) 
<SPEAKER ID="084" NAME="Predsednik">
Naslednja točka je poročilo gospe Bairbre de Brún v imenu Odbora za okolje, javno zdravje in varnost hrane o predlogu Uredbe Evropskega parlamenta in Sveta o spremembi Uredbe (ES) št. 998/2003 o zahtevah v zvezi z zdravstvenim varstvom živali, ki se uporabljajo za netrgovske premike hišnih živali-C7-0035/2009-
<SPEAKER ID="085" NAME="Bairbre de Brún" LANGUAGE="GA">
Gospod predsednik, to je prva spremenjena uredba pred plenarnim zasedanjem in prva, za katero veljajo določbe Lizbonske pogodbe. Rada bi se zahvalila poročevalcem v senci - gospe Soullie, gospe Willmott, gospe Vălean, gospe Evans, gospodu Nicholsonu in gospe Rosbach - za njihovo pomoč med vrsto zapletenih pogajanj; in hvaležna sem za izredno podporo, ki so mi jo nudile pravne službe Parlamenta in enota za soodločanje. Prav tako bi se rada zahvalila Svetu in Komisiji.
<P>
O vsebini dokumenta Odbora za okolje smo se dogovorili v začetku decembra in od začetka tega leta se ukvarjamo z nekaterimi vidiki, povezanimi s tem, kako je mogoče izvesti člen 290 Pogodbe o delovanju Evropske unije glede na ta dokument.
<P>
Včasih se je zdelo, da ne bomo nikoli uspeli doseči sporazuma. Vendar nam je uspelo. Dogovorili smo se o rešitvi za ta dokument. S tem smo lastnikom hišnih živali zagotovili, da lahko še naprej potujejo prek meja EU s svojimi živalmi, obenem pa vpeljali prehodni sistem, ki nekaterim državam članicam omogoča uporabo strožjega nadzora, odvisno od bolezni, v obdobju osemnajstih mesecev.
<P>
Predlagana spremenjena uredba priznava napredek, ki je bil dosežen doslej. Da bi zagotovili izboljšanje razmer glede stekline v EU od zdaj naprej, bo prehodni sistem v petih državah članicah podaljšan do 31. decembra 2011 - do takrat bodo določbe glede netrgovskih premikov hišnih živali enake v vsej EU. Priporoča se, da se prehodni sistem uporablja tudi v zvezi s trakuljami (Echinococcus multilocularis) in klopi do 31. decembra 2011.
<P>
Kar zadeva nove postopke, ki bodo nadomestili postopek Odbora, je treba Komisijo s to uredbo pooblastiti za sprejem delegiranih aktov skladno s členom 290 Pogodbe, prek katerih Evropski parlament in Svet dodeljujeta Komisiji pooblastilo za sprejetje nezakonodajnih aktov, ki se splošno uporabljajo in dopolnjujejo ali spreminjajo nebistvene elemente.
<P>
Na primer, da bi lahko zajezili bolezni - ki bi se lahko razširile zaradi premikov hišnih živali, - razen stekline, bi lahko Komisija sprejela preventivne zdravstvene ukrepe na podlagi delegiranih aktov. Drugič, Komisija bi lahko zaradi upoštevanja tehničnega napredka prek delegiranih aktov sprejela spremembe tehničnih zahtev v zvezi z identifikacijo živali; in tretjič, prek delegiranih aktov bi lahko sprejeli spremembe tehničnih zahtev v zvezi s cepljenjem proti steklini, da bi upoštevali znanstveni in tehnični razvoj.
<P>
Uspeli smo se dogovoriti o besedilu za vse to in o ureditvi, povezani z izvajanjem člena 290 Pogodbe v zvezi s tem dokumentom ter smo vse to ohranili kolikor je mogoče skladno s pooblastili Evropskega parlamenta po Lizbonski pogodbi.
<P>
Sporazum na prvi obravnavi je vsem sodelujočim dokazal, kako pomembna je potreba po tem dokumentu.
<P>
Na koncu bi rada povedala, da je dejstvo, da je poročevalka iz ene izmed majhnih skupin prevzela tako zapleten dokument ob aktivnem sodelovanju poročevalcev v senci iz drugih političnih skupin, pomemben demokratičen signal in nekaj, na kar bi morala biti ta institucija ponosna. Še enkrat bi se rada zahvalila vsem iz treh institucij - Parlamentu, Svetu in Komisiji -, ki so brez predaha delali na tem dokumentu. Upam, da bodo kolegi podprli to delo s svojimi glasovi.
<SPEAKER ID="086" NAME="John Dalli">
član Komisije. - Gospod predsednik, rad bi se zahvalil Odboru za okolje, javno zdravje in varnost hrane za njegovo delo na tem dokumentu. Predvsem bi se rad zahvalil poročevalki, gospe de Brún, za njena prizadevanja, da se doseže sporazum o tem vprašanju, ki je občutljivo za nekatere države članice. Zavedamo se tudi, da je poleg vključenih vprašanj morala usmerjati proces skozi težaven del o delegiranih aktih. Najlepša hvala.
<P>
Vesel sem, da so intenzivne razprave med tremi institucijami privedle do kompromisnega besedila, ki povsem odraža tehnične ukrepe, ki jih je predlagala Komisija, in se nanaša tudi na potrebno prilagoditev predlogov Lizbonski pogodbi na način, sprejemljiv za Komisijo. Dejansko je bilo zaradi tega usklajevanja naše skupno delo bolj zapleteno in počasnejše. Toda Svet je zdaj v položaju, ko lahko zagotovi, da se to delo pravočasno zaključi.
<P>
Pred glasovanjem o kompromisnem besedilu z veseljem potrjujem, da Komisija ne namerava predlagati dodatnega podaljšanja prehodnega režima, ki se bo zaključil 31. decembra 2011. To pomeni, da bodo povsem usklajena pravila stopila v veljavo 1. januarja 2012. Vendar Komisija ne namerava predlagati revizije celotne uredbe pred 30. junijem 2011 in zlasti ne vidikov delegiranih in izvedbenih aktov.
<P>
V zvezi s priglasitvijo delegiranih aktov bo Komisija upoštevala tudi obdobje počitnic institucij, s čimer bo zagotovila, da bosta lahko Evropski parlament in Svet uveljavila svoje prerogative v časovnih rokih, ki so določeni v zadevnih zakonodajnih aktih.
<P>
Na koncu lahko potrdim zavezo Komisije, izraženo skupaj s Parlamentom in Svetom, da določbe te uredbe ne bodo vplivale na nobeno dodatno stališče institucij, kar zadeva izvajanje člena 290 Pogodbe o delovanju Evropske unije ali posameznih zakonodajnih aktov, ki vsebujejo te določbe. Upam, da bo Parlament podprl kompromisno besedilo, za katerega sem trdno prepričan, da ustrezno naslavlja vse pomisleke tega parlamenta.
<SPEAKER ID="087" NAME="Christofer Fjellner" LANGUAGE="SV">
Gospod predsednik, komisar, to je zelo pomembno poročilo, deloma zato, ker preučuje, kako lahko olajšamo lastnikom hišnih živali v Evropi prevoz njihovih živali prek nacionalnih meja, in deloma zato, ker se ukvarja s preprečevanjem nevarnega širjenja bolezni, ki jih prenašajo hišne živali, v Evropi.
<P>
Kot švedskega poslanca Evropskega parlamenta me posebej zanima to vprašanje, saj obstajata dve bolezni, ki ju na srečo na Švedskem še nimamo, namreč pritlikava trakulja in, še pomembneje, steklina.
<P>
Med razpravami o tem predlogu me je večkrat zaskrbelo, da bomo morali spremeniti predpise, ki so trenutno v veljavi na Švedskem, in da bi se zato pritlikava trakulja in steklina pojavili na Švedskem. To bi imelo grozljive posledice, med drugim tudi za način, kako uveljavljamo pravico dostopa javnosti do podeželja na Švedskem, z drugimi besedami, na našo možnost, da prosto pohajamo po gozdovih in poljih.
<P>
Zelo vesel sem, ker danes vidim, da bo Švedska lahko ohranila obstoječe izjeme, vsaj v prehodnem obdobju, s katerimi lahko zagotovimo, da te bolezni ne pridejo v našo državo.
<P>
Med celotnim postopkom nismo mogli vzeti za samo po sebi umevno, da bo tako. Celo čisto na koncu je med postopkom v odboru potekala razprava, zaradi katere je, vsaj mene, skrbelo, da bo privedla do negotovosti in vrzeli v uporabi postopka, ki bi povzročila nevarnost, da te bolezni dosežejo Švedsko.
<P>
Toplo bi se rad zahvalil vsem, ki so trdo delali, da bi našli rešitve, ki omogočajo prevoz hišnih živali po Evropi, in zagotovili, da je mogoče ohraniti izjeme v državah, kjer določene bolezni niso prisotne, tako da nas nikjer v Evropi ni treba skrbeti, da se bodo zaradi tega predloga vnesle nove bolezni. Rad bi se zahvalil poročevalki, Svetu in komisarju.
<SPEAKER ID="088" NAME="Linda McAvan">
v imenu skupine S&D. - Gospod predsednik, najprej bi se zahvalila gospe de Brún, ki je prevzela ta dokument v pričakovanju, da bo šlo razmeroma hitro. Nato je postalo zelo zapleteno, saj smo se začeli pogajati o celotnih novih delegiranih aktih brez precedensov za prihodnje akte, zato čestitam njej ter Svetu in Komisiji. Komisar, ena izmed vaših prvih nalog tu je, da najdete rešitev.
<P>
Veliko se je razpravljalo o tehničnih vidikih te zakonodaje, vendar gre za pomemben del zakonodaje za številne državljane, saj zadeva proste premike njihovih hišnih živali po EU. Ko smo prvič sprejeli to zakonodajo pred nekaj leti, je bila deležna velike podpore, vendar imamo to prehodno obdobje, ki ga je omenil gospod Fjellner, ki je pomembno za preprečevanje širjenja bolezni v države, kjer teh bolezni ni.
<P>
Pozdravljam podporo Komisije glede podaljšanja prehodnega obdobja, tako da bodo, ko bomo imeli novo zakonodajo, vse države imele enako zakonodajo. Do takrat bodo stopnje zdravja živali in dobrega počutja živali v vsej EU veliko višje.
<P>
Kar zadeva vprašanje komitologije, naša skupina podpira kompromis, ki je bil dosežen s pogajanji. Mislimo, da mora biti Parlament enak - enakovreden - Svetu, kar zadeva zakonodajo. Celotno vprašanje je zadevalo strokovne skupine in pa dejstvo, kdo naj bodo zadevni strokovnjaki. Radi bi povedali, da kadar govorimo o posvetovanju s strokovnjaki, se mora to nanašati na vse strokovnjake, in Komisija bo iskala strokovnjake iz držav članic, nevladnih organizacij ter morda tudi tiste, ki jih priporoča Evropski parlament.
<P>
Zelo sem zadovoljna, da imamo ta sporazum. Omogoča pravočasen dogovor o prehodnem obdobju glede na to, kdaj se izteče odstopanje, in veselimo se novih predlogov Komisije za prihodnjo zakonodajo.
<SPEAKER ID="089" NAME="Adina-Ioana Vălean">
v imenu skupine ALDE. - Gospod predsednik, spomnimo se, da je bilo prosto gibanje eden od temeljnih stebrov enotnega evropskega trga, čigar cilj je povečanje konkurence in ekonomije obsega in ki EU daje glavno moč privlačnosti. Sčasoma je sposobnost prostega gibanja ljudi v EU postala ne le osnovna sestavina notranjega trga, temveč temeljna pravica.
<P>
Z odstranitvijo okvir, ki so jih ustvarile različne nacionalne določbe in predpisi, lahko evropski državljani in tudi podjetja uspevajo. Prav tako je pomembna možnost, da lahko državljani EU vzamejo svoje hišne živali s sabo, ne da bi zanje veljali posebni nacionalni predpisi in standardi, saj imajo lahko tako bistveno manj skrbi in nižje stroške potovanja. Vesela sem, da gre predlog Komisije v tej smeri.
<P>
Pozdravljam splošni režim potnega lista, ki bo uskladil ukrepe in nadzor na področju zdravja živali, kar bo olajšalo proste premike hišnih živali. Obenem se strinjam, da moramo zagotoviti visoko stopnjo zaščite zdravstvenega varstva ljudi in živali. Ta prehodni režim nam bo omogočil več časa za uvedbo prave infrastrukture in kadrov. Na podlagi tega argumenta bo Parlament zagotovo jutri glasoval za podaljšanje prehodnega režima za nekatere države članice do konca leta 2011, saj morajo te države domnevno upoštevati posebna tveganja za zdravje.
<P>
Vendar to ni prvič, da so lahko nekatere države članice uporabile ostrejše zahteve v zvezi z zdravstvenim varstvom kot druge. Sprva je prehodno obdobje trajalo do julija 2008. Nato je bilo podaljšano do leta 2010. Zdaj smo se dogovorili o novem podaljšanju. Sicer spoštujem bojazen držav članic, ki menijo, da je njihova populacija hišnih živali bolj nagnjena k nekaterim boleznim, in razumem, da bi se predlagano podaljšanje zaključilo istočasno s programi cepljenja, ki jih financira EU, za izkoreninjenje silvatične stekline v nekaterih državah članicah, vendar menim, da bi moralo biti to zadnje podaljšanje posebne obravnave teh držav. Vsi vemo, da nesimetrični ukrepi in izvzetja ne bodo prinesli polnih koristi notranjega trga na tem področju. Torej se lahko strinjamo, da je treba ta prehodni režim ukiniti in čim prej zagotoviti enake pogoje za vse.
<P>
Zanimivo pa je, da spornejše vprašanje v tem poročilu ni bila vsebina, ki je sprožila vročo razpravo med nami o načinu uporabe novih določb Lizbonske pogodbe o komitološkem postopku. To je prva zadeva, ki se sprejema s postopkom soodločanja, kjer naj bi se te določbe izvedle v praksi. Glede na razširjena pooblastila Parlamenta v skladu z novo pogodbo je bilo za nas ključno, da prav ta uredba ne postavlja precedensa za prihodnje odločitve.
<P>
V zvezi s tem pozdravljam pisno izjavo, o kateri sta se dogovorila Parlament in Svet med trialogom, kjer je navedeno, da se te zadeve ne sme obravnavati kot precedensa.
<SPEAKER ID="090" NAME="James Nicholson">
v imenu skupine ECR. - Gospod predsednik, naj se najprej zahvalim poročevalki za vse njeno trdo delo na tem poročilu. Dokument, za katerega smo sprva mnogi menili, da ne bo predstavljal takšne težave, se je izkazal za veliko bolj zapletenega, kot smo mislili.
<P>
Na žalost je morala poročevalka prevzeti večino pogajanj in vsekakor je morala trdo delati, da je zagotovila pripravo tega poročila v potrebnem časovnem okviru, kar je bilo zelo pomembno, ker smo bili pod pritiskom, da zagotovimo podaljšanje njenega odstopanja, ki naj bi se izteklo letos junija.
<P>
Po mojem mnenju je to majhen, a ključen del zakonodaje, ki bo ščitil tista področja in države, ki jih zadeva nevarnost stekline; bolezen se še vedno pojavlja v nekaterih delih EU, upamo pa, da se bodo programi cepljenja do konca leta 2011 izkazali za uspešne pri izkoreninjenju te bolezni enkrat za vselej.
<P>
Do takrat pa moramo najti način, ki nam omogoča, da še naprej uveljavljamo lastne strožje zahteve v prehodnem obdobju, preden v skladu z drugimi državami članicami EU preidemo v splošni režim.
<SPEAKER ID="091" NAME="Anna Rosbach">
v imenu skupine EFD. - (DA) Gospod predsednik, rada bi se zahvalila gospe de Brún za odlično delo, ki ga je opravila pri posodobitvi tega tehničnega predpisa o potovanju s hišnimi živalmi na ozemlju EU. Za mnoge običajne družine je pravi izziv urediti vsa cepljenja in papirologijo, ki so potrebni, če želijo iti vsi člani družine skupaj na počitnice. Vendar je to potrebno, ker nekatere države bijejo težak in dolgotrajen boj proti neobvladljivim živalskim boleznim. Uvedeni so bili različni ukrepi: različno dolge karantene, dvojno preverjanje pri veterinarjih tako pred kot po potovanju, odvisno od namembne države, drago obvezno cepljenje divjih živali na nacionalni ravni - to so le nekateri. Zato povsem razumem, zakaj se nekatere države članice bojijo kakor koli omiliti svoje stroge nacionalne predpise, in menim, da moramo spoštovati njihove visoke zahteve glede varnosti ter si želimo, da bi jih druge posnemale.
<P>
Posledično bi rada vprašala Komisijo, ali ne bi bila kljub vsemu dobra zamisel, da uvedemo mejno veterinarsko kontrolo, kjer bi moral lastnik hišne živali dokazati, da žival, ki potuje z njim ali njo, nima nevarnih bolezni, da je bila cepljena ter ima dokumente, kot to predpisuje namembna država. To bi bila tudi priložnost za preverjanje prevoza prašičev in drugih živali, ki ne izpolnjujejo zahtev EU, z mejno kontrolo pa bi lahko tudi odkrili tihotapljenje pasjih in mačjih mladičev, ki so mnogo premladi.
<SPEAKER ID="092" NAME="Horst Schnellhardt" AFFILIATION="PPE">
(DE) Gospod predsednik, komisar, dobrodošla v Evropskem parlamentu. Gospe in gospodje, rad bi pohvalil tudi poročevalko, ki je sposobno opravila delo. Ta dokument pokriva mnoga področja. V zadnjih letih smo bili priča naraščajočemu številu hišnih živali in domačih živali ter seveda želji, da bi te živali lahko vzeli s seboj na potovanje. To je prav in tako mora biti, saj je naše počutje boljše, če lahko s sabo vzamemo svojo hišno žival. Za to pa moramo imeti v Evropi predpise, ki preprečujejo širjenje živalskih epidemij. Imamo jih. Direktiva 998/2003 vsebuje zelo dobre predpise in od leta 2011 bomo imeli evropsko izkaznico cepljenj, kjer bo natančno zabeleženo, katera cepljenja je žival prejela. Od leta 2011 pa bo elektronsko označevanje preprečevalo zamenjave in prevare.
<P>
V zadnjih letih smo storili veliko, da bi zajezili živalsko epidemijo v Evropi, zlasti steklino, tudi z dosežki Evropske komisije, ki je prva začela in financirala cepljenje lisic. To je zelo pomembna zadeva, kar moramo priznati. Ti posebni predpisi, ki jih nekatere države znova in znova potrjujejo, predstavljajo breme za državljane. Tu stroški sploh niso povezani s koristmi. Prejel sem pisma številnih državljanov, ki se pritožujejo nad nadležnim vedenjem na mejah. Dovolite mi, da citiram Združeno kraljestvo kot primer: v primeru prihoda dva dneva prezgodaj pri polletnem bivanju znaša globa 3 000 EUR, žival pa je v karanteni šest tednov. Razmisliti moramo, ali je takšno vedenje pravilno. Mislim, da še eno leto, komisar, potem pa se mora to končati. Imamo evropske predpise, ki veljajo za vse. Nevarnost širjenja bolezni - če razmere glede živalske epidemije ostanejo, kakršne so, kar moramo vedno predvidevati -, ne obstaja več v tej obliki pri hišnih in domačih živalih.
<SPEAKER ID="093" NAME="Jo Leinen" AFFILIATION="S&amp;D">
(DE) Gospod predsednik, komisar, dobrodošla v Parlamentu. Rad bi se pridružil kolegi poslancu, gospodu Schnellhardtu in povedal, da vas na tem področju čaka ogromna naloga, namreč ustvariti resnično enake pogoje v 27 državah članicah do leta 2010, da se bodo lahko hišne živali prevažale in prepeljale iz ene države v drugo brez ovir.
<P>
Prosti premiki psov in mačk so zagotovo bili cilj uredbe iz leta 2003. Zdaj že tretjič delamo izjemo. V EU nekatere stvari res zelo dolgo trajajo: deset let za uskladitev teh predpisov. Nobena država v EU ne želi vnosa bolezni in sprašujem se tudi, zakaj se 22 držav strinja, da psi in mački smejo potovati s svojimi lastniki, pet držav pa ne.
<P>
Preveriti morate, ali se realnost in ovire še vedno ujemajo s temi posebnimi določbami. Vem, da potekajo kočljive razprave na nacionalni ravni, toda zdaj smo en pravni prostor in čas je, da najkasneje do leta 2011 uvedemo proste premike, enoten trg za hišne živali. Strokovnjak za živali, gospod Schnellhardt, je že omenil pogoje, in sicer izkaznico cepljenj, in da se bodo uporabljali instrumenti, kot je elektronsko označevanje, ki vam bodo zagotovili dostop do zadevnih petih držav, ko boste na počitnicah ali potovali na delo in boste želeli svoje hišne živali vzeti s seboj.
<P>
Ta uredba o hišnih živalih se bo zapisala v zgodovino. Dejansko gre za prvi pravni akt od Lizbonske pogodbe in želeli smo enake pogoje, kot jih ima Svet ministrov pri pooblaščanju Komisije za delegirane akte. To je bil hud napor, a je bilo vredno. Čestitam gospe de Brún za to poročilo in seveda želim, da bi se s tem postopkom začelo novo obdobje. Zato je tako pomembno, ker imamo morda sto pravnih aktov letno, vendar 6 000 delegiranih aktov, in na podlagi tega lahko ocenimo, kako pomembno je usmeriti nov postopek na pravo pot že na samem začetku.
<SPEAKER ID="094" NAME="Chris Davies" AFFILIATION="ALDE">
Gospod predsednik, želel sem samo povedati nekaj besed v pohvalo obstoječe zakonodaje. Kolikor vem, temelji na programu premikov hišnih živali Združenega kraljestva, ki je bil uveden pred približno desetletjem. Tako smo lahko dramatično skrčili predpise o karanteni, ki so veljali v naši državi ter povzročili veliko stisko tako hišnih živali kot njihovih lastnikov. Mislim, da je kot prva žival potoval skladno s programom premikov hišnih živali pes z imenom Frodo Bisagin, zatem pa je še na sto tisoče živali lahko potovalo bolj svobodno.
<P>
Nato je EU pred okoli petimi leti uvedla to zakonodajo po zelo podobnih načelih, kar se je izkazalo za velik uspeh. Zdaj vsako leto na sto tisoče živali potuje s svojimi lastniki po vsej Evropi. Kolikor vem, jih je 60 % britanskih, kar je morda povezano z britanskim značajem, vendar na tem forumu se ne bomo spuščali v to. Seveda smo poskrbeli tudi za ravnovesje. Skrbelo nas je, kako omogočiti premike brez širjenja bolezni, v resnici pa je bila steklina pod zelo učinkovitim nadzorom - 2 700 primerov pred 20 leti se je zmanjšalo na 300 primerov lani, niti en pa ni bil povezan s premiki domačih živali po tem programu.
<P>
Nekoliko sem razočaran, da je premikov belih dihurjev manj, kot sem prvotno pričakoval. Ko se je prvič razpravljalo o tej zakonodaji, so k meni pristopili mnogi lastniki belih dihurjev v Združenem kraljestvu in vprašali, zakaj ta zakonodaja ne zajema tudi njihovih živali. Želeli so jih peljati na razstave belih dihurjev po vsej Evropi. Komisar je videti presenečen, toda o tem se je razpravljalo. Menda lahko belega dihurja cepiš proti steklini, vendar cepljenja ni mogoče ugotoviti, zato je bilo to problematično. Sčasoma smo se odločili, da je pojavnost stekline pri domačih belih dihurjih tako majhna, da jih lahko vključimo, toda očitno, tako pravijo, je bilo premikov razmeroma malo. Morda je eden od razlogov - da odgovorim Joju Leinenu - dejstvo, da v nekaterih državah, na primer na Portugalskem, beli dihurji še vedno veljajo za golazen, zato imajo pomisleke o tem, da bi svoje živali peljali tja. Lahko bi bilo huje - lahko bi šlo za Kitajsko, recimo.
<P>
Komisar, za konec naj povem, da je po mojem velika prednost v tem, da se lahko soočim s svojimi volivci in ko me vprašajo, kaj je Evropska unija storila zanje, lahko rečem, da smo jim omogočili, da vzamejo svojo hišno žival s sabo na dopust - mačko, psa ali belega dihurja.
<SPEAKER ID="095" NAME="John Stuart Agnew" AFFILIATION="EFD">
Gospod predsednik, vem, da prvotna zamisel o potnih listih za hišne živali prihaja iz stranke v Združenem kraljestvu Official Monster Raving Loony Party, kar najbrž najbolje povzema ta nevaren program.
<P>
V moji državi je veljala obvezna šestmesečna karantena za domače živali. S sistemom potnih listov EU za hišne živali se je ta pomemben branik pred širjenjem bolezni v kratkem času odpravil. Neizvoljena Evropska komisija je lahko preglasovala demokratično izvoljeno britansko vlado in uvedla sistem brez karantene, ki se zanaša na cepljenja in točnost papirologije.
<P>
Kot kmet nekaj vem o cepljenju. Nikakor ne predstavlja jamstva, da se bolezen z živalmi ne prinese prek meja. Na učinkovitost cepljenja lahko vplivajo številne stvari, med drugim se lahko cepi žival, ki že ima bolezen, proti kateri se jo cepi. Cepljene živali so lahko tudi prenašalke bolezni, ne da bi kazale simptome. Prav tako je povsem verjetno, da se kakovost serij cepiv razlikuje in da je dokumentacija ponarejena.
<P>
Vem, da uveljavljanje programa ni standardizirano. Nekatere države zahtevajo uradne potne liste, druge pa dokumentacijo v kakršni koli obliki; spet tretje pa ne bodo sprejele potnega lista kot dokazila o cepljenju. Mnogi letalski prevozniki ne znajo posredovati podrobnih informacij o uradnih postopkih in osebje je slabo usposobljeno.
<P>
Z drugimi besedami, verjetnost nesreče je zelo velika. V moji državi imamo pregovor: "Zakaj bi popravljali, če ni pokvarjeno?" Takšnega nasveta Komisija ne upošteva.
<P>
(Govornik se je strinjal, da sprejme vprašanje v skladu s členom 149(8))
<SPEAKER ID="096" NAME="Chris Davies" AFFILIATION="ALDE">
Gospod predsednik, rad bi samo vprašal cenjenega gospoda, ali se mu ne zdi, da bi bila njegova tirada proti Evropski uniji bolj utemeljena, če ne bi britanska vlada uvedla podobne zakonodaje pred Evropsko unijo?
<SPEAKER ID="097" NAME="John Stuart Agnew" AFFILIATION="EFD">
Gospod predsednik, mislim, da je Evropska unija postala veliko prevelika, v njej je veliko preveč kultur in preprosto niti najmanj ne zaupam sistemu in to se bo še poslabšalo.
<SPEAKER ID="098" NAME="Mairead McGuinness" AFFILIATION="PPE">
Gospod predsednik, pozdravljam komisarja in se zahvaljujem poročevalki za njeno delo. Če nadaljujem s poanto gospoda Agnewa "če ni pokvarjeno, zakaj bi popravljali", mislim, da ravno to počnemo: razširjamo odstopanja, kjer so države članice za to zaprosile, vendar dovoljujemo premike hišnih živali. Prepričana sem, da so tisti na častni galeriji mislili, da je povsem preprosto premikati živali med državami članicami, toda ker imamo opravka z vprašanji glede zdravja živali - in dejansko zdravja ljudi - to ni tako preprosto. Potrebujemo stroga pravila in kontrole za to, saj spoznavamo, da mnogi Britanci, pa tudi ljudje iz drugih držav članic, radi jemljejo svoje živali s seboj.
<P>
Mene je skrbelo, da bo to poročilo po Lizbonski pogodbi morda obtičalo zaradi formalnosti v življenju, ki, iskreno povedano, ne bi smele skrbeti mnogih ljudi zunaj te dvorane niti jim zanje ni treba vedeti - to je bilo pomembno za nas v Parlamentu. Mislim, da je poročevalka zelo dobro uredila zadevo v našem imenu in je za to prejela čestitke. Nevarnost je bila v tem, da če bi se to izmuznilo, ne bi imeli sprejetih ukrepov, ki se nanašajo na pomisleke Švedske, Irske, Združenega kraljestva in drugih. Toda zdaj smo na pravi točki.
<P>
Mislim, da je prihodnost mnogo pomembnejša. Komisar, omenili ste, da nameravate preučiti novo zakonodajo v tem pogledu. Mislim, da bi morali o tem govoriti na tej stopnji. Vsi v tem parlamentu si želimo visoke standarde zdravstvenega varstva živali in ljudi in nova zakonodaja, ki jo obljubljate, bi morala to zagotoviti.
<P>
Zato čestitke za dobro opravljeno delo poročevalki in tistim, ki so sodelovali pri tem poročilu, da so ga pripeljali do zdajšnje stopnje. Odgovorilo je na vse pomisleke - morda ne pomisleke vseh, recimo skrajne levice tukaj, vendar večine nas. Upam, da se boste modro in obširno posvetovali glede tega, kaj potrebujemo za novo zakonodajo o prevozu hišnih živali. Imamo jo za živali na kmetiji; potrebujemo poenostavljena, vendar učinkovita pravila za hišne živali.
<SPEAKER ID="099" NAME="Marita Ulvskog" AFFILIATION="S&amp;D">
(SV) Gospod predsednik, Komisija je izdelala pozitiven predlog o spremembi uredbe o zahtevah v zvezi z zdravstvenim varstvom živali, ki se uporabljajo za prevoz hišnih živali. Zlasti sem vesela, da nam bo to omogočilo podaljšanje obdobja, med katerim bodo lahko številne države, vključno s Švedsko, obdržale strožje predpise v zvezi s steklino in pritlikavo trakuljo.
<P>
Švedski odbor za kmetijstvo, ki je pristojni organ na Švedskem, je dejal, da če ne bi obstajala možnost posebnega nadzora, bi se na Švedskem verjetno pojavila trakulja, na primer. To bi imelo negativen vpliv na svoboden dostop do podeželja, ki je pomemben del vsakodnevnega življenja ljudi v državi, kot je Švedska.
<P>
Rada bi se zahvalila Komisiji, poročevalki in poročevalcem v senci, ker so prisluhnili našim zahtevam in s tem omogočili uvedbo zaenkrat začasne rešitve.
<SPEAKER ID="101" NAME="Nessa Childers" AFFILIATION="S&amp;D">
Gospod predsednik, najprej bi se rada zahvalila kolegici gospe de Brún za trdo delo na tem poročilu.
<P>
Primer 38-letnice, ki je lansko leto umrla v bolnišnici Royal Victoria Hospital v Belfastu, je majhen opomin na še vedno prisotno grožnjo, ki jo predstavlja steklina na Irskem. Bolezen naj bi dobila, ko je poskušala ločiti dva psa med pretepom, ko je bila na delovnih počitnicah v Južni Afriki.
<P>
Pred kratkim so morali preventivne injekcije prejeti štirje ljudje v Dublinu, zatem ko se je nezakonito uvožena mlada mačka začela vesti nenavadno in jih je ugriznila.
<P>
Steklina je ena najstarejših zoonoz in je v vseh primerih smrtna, ko se pojavijo simptomi. Svetovni potovalni vzorci pomenijo, da bolezen ni nikoli daleč od našega praga.
<P>
Zato Irska izvaja strogo karanteno uvoženih živali in samo zaradi teh strogih ukrepov lahko vzdržujemo stanje brez stekline. Če želimo tako nadaljevati, je ključno, da ne dopustimo, da se prehodni sporazum, ki bi se glede na ta predlog podaljšal do konca naslednjega leta, izteče julija 2010.
<P>
Tudi dodatni zaščitni ukrepi, ki so bili predlagani, so ključni za zdravje ljudi in zdravstveno varstvo živali, saj bi pomagali razrešiti boj proti steklini, pa tudi proti nekaterim klopom in trakuljam, ki jih na Irskem trenutno ni.
<P>
S sprejetjem tega predloga bi Parlament olajšal boj proti steklini in zagotovil podlago za njeno izkoreninjenje v vsej Evropi. Zaradi teh razlogov ne smemo podcenjevati nujnosti te zadeve.
<SPEAKER ID="102" NAME="Miroslav Mikolášik" AFFILIATION="PPE">
(SK) Strinjam se s spremembo uredbe o zahtevah v zvezi z zdravstvenim varstvom živali, ki se uporabljajo za netrgovske premike hišnih živali, ki dejansko olajšuje premik prek meja znotraj Evropske unije.
<P>
Rad bi tudi pohvalil delo, ki ga je opravila poročevalka, ki je izdelala poročilo vrhunske kakovosti, vključno z ukrepi, ki bi privedli do cepljenja proti steklini in drugim boleznim, kot tudi dodatnimi preventivnimi ukrepi. Prepričan sem, da bomo s takšnim korakom povsem uskladili standarde na notranjem trgu Evropske unije in naredili korak naprej pri zaenkrat najbolj obsežni odpravi grožnje prenašanja teh bolezni.
<P>
Vendar se zavedam obstoječih tveganj in nevarnosti pri prevozu živali, zato podpiram razumno podaljšanje prehodnih obdobij za države članice, kot so Malta, Irska in Švedska, ki imajo strožje notranje standarde. To je preudaren pristop, ki posebej poudarja preprečevanje in upošteva posebne značilnosti zadevnih držav.
<SPEAKER ID="103" NAME="Daciana Octavia Sârbu" AFFILIATION="S&amp;D">
(RO) Najprej bi rada čestitala poročevalki za vse njeno trdo delo kot tudi vsem, ki so omogočili ta kompromis. Vesela sem, da poročilo omogoča državam članicam, da še naprej izvajajo svoje zaščitne ukrepe proti širjenju stekline, ter da bo privedlo do svobodnih in varnih premikov hišnih živali v vsej Evropi po letu 2011.
<P>
Mislim, da je bil dosežen dober kompromis, ki zagotavlja učinkovit odziv v primeru, ko imajo države članice upravičene pomisleke o širjenju določenih bolezni, obenem pa nudi jamstvo, da se bo pri uveljavljanju dodeljenih pooblastil Komisija posvetovala s številnimi strokovnjaki - iz Komisije, držav članic, nevladnih organizacij ali nacionalnih parlamentov.
<P>
Širše gledano smo prejeli pisna zagotovila, da to poročilo ne bo postavilo precedensa za uveljavljanje dodeljenih pooblastil v prihodnosti. Posledično se bo upoštevalo pomisleke Parlamenta o ustvarjanju precedensa za nov komitološki postopek v skladu z Lizbonsko pogodbo.
<SPEAKER ID="104" NAME="Andreas Mölzer" AFFILIATION="NI">
(DE) Gospod predsednik, prizadevanja Evropske unije, da bi zajezila ali povsem izkoreninila epidemije živalskih bolezni in bolezni, kot je steklina, so seveda zelo hvalevredna in vsekakor je zelo pozitivno, da se izvajajo ukrepi, ki bodo olajšali čezmejni turizem s hišnimi živalmi.
<P>
Evropska izkaznica cepljenj, programi cepljenj ali celo elektronsko označevanje hišnih živali so dejansko smiselni ukrepi, ki lahko to olajšajo. Vendar - in to vem iz naših izkušenj v Avstriji - obstajajo pojavi, ki to ogrožajo. Na primer, nezakonito tihotapljenje pasjih mladičev iz poceni vzhodnoevropskih držav v srednjo Evropo ali Evropsko unijo vedno znova privede do vnosa bolezni.
<P>
Masovni prevoz živali prek EU, vključno z Avstrijo, bi lahko povzročil ponoven pojav nevarnih bolezni. Poleg tega se divje živali ne zmenijo za mejno kontrolo, kar lahko seveda znova in znova privede do širjenja epidemije živalske bolezni, kot je steklina. Na tem področju bo treba uvesti ukrepe.
<SPEAKER ID="105" NAME="John Dalli">
član Komisije. - Gospod predsednik, mislim, da smo lahko vsi ponosni na hiter napredek pri tem dokumentu, ki se je pripravljal pod izjemnim časovnim pritiskom in v težkemu pravnem kontekstu.
<P>
Osemnajstmesečno podaljšanje prehodnega režima, ki ureja premik hišnih živali v pet držav članic, bo slednjim zagotovil čas, da se prilagodijo režimu, ki se uporablja v preostalih državah Evropske unije. Potrdil sem tudi, da Komisija ne namerava predlagati dodatnega podaljšanja tega prehodnega obdobja.
<P>
Obenem bo Komisija lahko pripravila celovit predlog za spremembo celotne uredbe in zlasti uskladitev starih komitoloških določb z duhom in črko Lizbonske pogodbe.
<P>
Moram se strinjati, da je to pomemben dokument za evropske državljane, in vesel sem, da smo ga uspešno zaključili.
<SPEAKER ID="106" NAME="Bairbre de Brún" LANGUAGE="GA">
Gospod predsednik, tudi jaz bi rada izrekla dobrodošlico komisarju Dalliju v Evropskem parlamentu in pozdravljam tudi priložnost, da bom delala s komisarjem Dallijem. Pozdravljam njegovo nocojšnjo izjavo pred Parlamentom. Kot je dejal, je vsebina mojega poročila skladna s pristopom predloga Komisije.
<P>
Rada bi se tudi zahvalila vsem, ki so govorili v današnji razpravi; večina jih podpira predlagani sistem, le nekaj jih nasprotuje.
<P>
Predlog Komisije in moje poročilo uporabljata pristop, temelječ na znanosti. Zaradi različnih razmer v zvezi s steklino v državah članicah se je Komisija odločila za varen, previdnosten pristop. Primerno je, da se konec predlaganega podaljšanja sovpada z obdobjem, ko naj bi Evropska komisija po pričakovanjih prenehala s financiranjem programa cepljenja s strani EU, ki je namenjen izkoreninjenju stekline pri divjih živalih v nekaterih državah članicah.
<P>
Kot sta dejala komisar Dalli in gospa Vălean v zvezi s predlaganim datumom, je mogoče sestavo spremeniti, osebje, ki je že tam, pa prekvalificirati. Prehodni sistem bo podaljšan v petih državah članicah do konca leta 2011, do takrat pa bodo določbe v zvezi z netrgovskimi premiki hišnih živali enake v celi EU. V vmesnem času bodo lahko ljudje prečkali meje EU s hišnimi živalmi, toda prehodni sistem bo nekaterim državam članicam omogočal uporabo strožjih kontrol v tem obdobju.
<P>
Ponovno bi se rada zahvalila vsem, ki so mi pomagali pri tem delu. Delo je bilo občasno zapleteno, toda čeprav je bilo težko, se je na koncu izplačalo. Hvala vsem.
<SPEAKER ID="107" NAME="Predsednik">
Razprava je zaključena.
<P>
Glasovanje bo potekalo jutri (v torek, 9. maja 2010).
<P>
Pisne izjave (člen 149)
<SPEAKER ID="108" NAME="Pavel Poc  " LANGUAGE="CS">
Cilj Uredbe (ES) št. 998/2003 o zahtevah v zvezi z zdravstvenim varstvom živali, ki se uporabljajo za netrgovske premike hišnih živali, ki je stopila v veljavo 3. julija 2003, je bil olajšati lastnikom hišnih živali potovanje z njihovimi živalmi. To naj bi dosegli z uvedbo potnega lista, ki bi dokazoval, da je bila žival cepljena proti steklini, in predpisano obveznostjo označevanja živali, da bi jih bilo mogoče jasno identificirati. S predlagano spremembo bi postala prvotna uredba bolj specifična v tehničnem smislu, obenem pa bi se podaljšalo obdobje, v katerem veljajo za potovanje s psi in mačkami na Finsko, Irsko, Malto, Švedsko in v Združeno kraljestvo strožje zahteve. Razlike v zaščitnih ukrepih prej omenjenih držav članic, zlasti različne časovne omejitve za cepljenja in serološke preglede in različni roki za protiparazitne preglede, po nepotrebnem otežujejo in povečujejo stroške potovanja s hišnimi živalmi v EU. To v praksi pomeni nepotrebno diskriminacijo precejšnjega števila državljanov EU še dodatno leto in pol, ko bodo uveljavljali svojo pravico do prostega gibanja med državami EU. Večkratno podaljšanje časovnega obdobja lahko kaže na to, da je Komisija v prvotni direktivi določila obdobje nepravilno, brez upoštevanja dejanskih razmer, ali da nekatere države članice niso mogle ali hotele pravočasno izvesti Uredbe 998/2003. V vsakem primeru takšne izjeme ne odražajo nepristranskega pristopa Komisije k izvajanju splošnih režimov v državah članicah EU.
