<CHAPTER ID="015">
Enominutni govori o zadevah političnega pomena
<SPEAKER ID="029" NAME="Predsednik">
Naslednja točka so enominutni govori o zadevah političnega pomena.
<SPEAKER ID="030" NAME="Teresa Jiménez-Becerril Barrio" AFFILIATION="PPE">
(ES) Gospod predsednik, prejšnji mesec sem v Parlamentu organizirala obravnavo žrtev terorizma, ki so se je udeležili predsednik Parlamenta in številni poslanci skupine Evropske ljudske stranke (Krščanskih demokratov).
<P>
Žrtve so se obrnile na nas, kot na predstavnike v Evropi, da bi jim zagotovili pravico do sodnega varstva, ki jim je bila večkrat kratena v njihovih državah, kot je Španija, kjer vlada Rodrígueza Zapatera Špancem še naprej laže o procesu pogajanj s teroristično skupino, ki se še vedno ni odrekla orožju.
<P>
Ravno zaradi tega tako resni incidenti, kot je posredovanje informacij Bar Faisán, v katerem so bili teroristi opozorjeni na potekajočo operacijo za njihovo prijetje, še vedno niso temeljito preiskani.
<P>
Demokratične vlade ne morejo ignorirati žrtev terorizma; v boju za svobodo so že plačale najvišjo ceno.
<P>
Evropski parlament si mora prizadevati za evropsko listino, v kateri bodo priznane upravičene zahteve žrtev, kot sta prenehanje pogajanj s teroristi in zagotavljanje, da bodo v celoti odslužili svoje zaporne kazni.
<SPEAKER ID="031" NAME="Ádám Kósa" AFFILIATION="PPE">
(HU) Gospod predsednik, gospe in gospodje, v zadnjem delovnem tednu letos vas želim seznaniti s povzetkom svojih izkušenj z upravo Evropskega parlamenta. V skladu z mnenjem evropskega varuha človekovih pravic z dne 6. decembra vam želim sporočiti, da si skupina in osebje Evropskega parlamenta zasluži pohvalo za delo na področju zagotavljana enakih možnosti, predvsem pa pri izboljšanju razmer za invalidne osebe. Upam, da se v prihodnje ne bomo vračali na ta vprašanja. Zahvaliti se želim trem osebam. Najprej se želim zahvaliti za prilagoditve gospe Erici Landi in gospodu Pierru Debatyju, vodjema oddelkov za usposabljanje. Rad bi se zahvalil gospe Rosi Brignone, vodji oddelka za enake možnosti in raznolikost, ker je zagotovila opremo za 61 invalidnih ljudi v Evropskem parlamentu. Ta program jim zagotavlja možnost dela, hkrati pa jim ponuja ustrezno pomoč. Gospoda Buzeka pozivam, naj še naprej namenja pozornost tem programom zaradi prihodnosti Evropske unije.
<SPEAKER ID="032" NAME="Csaba Sógor" AFFILIATION="PPE">
(HU) Gospod predsednik, zelo sem zadovoljen, da je romunska dobitnica nagrade Evropskega leta za novinarje 2010, ki jo podeljuje Evropska komisija, članica madžarske narodne skupnosti v Romuniji. Dobitnica nagrade si je pridobila priznanje Komisije s poročilom, napisanim v madžarskem jeziku, v njenem maternem jeziku. Madžarski jezik v Romuniji ni uradni jezik, vendar za madžarsko skupnost, ki šteje milijon in pol ljudi, ki živijo v tej državi, pomeni jezik, v katerem spoznavajo dogodke, ki se dogajajo v svetu okoli njih. Hvaležen sem, da je Komisija razumela, da ni razloga za izključitev, če se nekdo ne udeleži tekmovanja z objavo, napisano v uradnem jeziku njegove države. Kljub temu pa se ne morem znebiti občutka, da nekaj manjka, saj narodne skupnosti, ki ne govorijo uradnega jezika EU - kot so Katalonci, Baski, Korzičani in seznam je še daljši - niso imeli priložnosti, da bi sodelovali v tekmovanju z obveščanjem svojih skupnosti v maternem jeziku. Čas je, da se v vseh odločitvah Komisije upošteva evropska realnost, večjezičnost in sobivanje kultur.
<SPEAKER ID="033" NAME="Antonio Masip Hidalgo" AFFILIATION="S&amp;D">
(ES) Gospod predsednik, kot je razvidno iz aretacij teroristov pod vlado gospoda Rodrígueza Zapatera, je več kot očitno, da so današnje obtožbe na račun španske vlade nedosledne.
<P>
Če preidem na svoje sporočilo, obeležujemo stoletnico smrti pesnika Miguela Hernándeza, nenadomestljivo izgubo, ki jo je prinesla španska državljanska vojna in izjemnega glasu, ki izhaja iz srca ljudi. Kot pastir "ovac in skrbi" je bil vzornik za Nerudo in Aleixandra, dobitnika Nobelove nagrade.
<P>
V tem parlamentu, ki naj bi zagovarjal svobodo, strpnost, mir in kulturo, navajam: "Sem odprto okno, ki posluša, / skozi katerega je mogoče videti mračnost življenja. / Vendar obstaja žarek upanja v boju, / ki vedno prežene sence".
<P>
V teh mračnih časih še naprej podpirajmo ta pesnikov žarek upanja, ki bo za vedno pregnal temo. Če povzamem Miguela Hernándeza, "Govoriti moramo o številnih stvareh", ali poezijo Valleja, ki je bila prejšnji teden navedena v Stockholmu: "Bratje, še veliko je dela" v tej Evropi ...
<P>
(Predsednik je prekinil govornika)
<SPEAKER ID="034" NAME="Daciana Octavia Sârbu" AFFILIATION="S&amp;D">
(RO) Gospod predsednik, Evropska komisija je prejšnji teden objavila poročilo o izvajanju strategije o prehrani in debelosti za leto 2007. To poročilo je izpostavilo nekatere posebne ukrepe v boju proti nezdravi prehrani in debelosti v Evropski uniji, pa tudi dejstvo, da številni predvideni cilji strategije niso bili uresničeni. Strategija je vključevala ukrepe za okrepitev in podporo izobraževanju o zdravi prehrani otrok. Vendar je bilo na ravni EU storjenega premalo, da bi uresničili te ukrepe. Evropski program razdeljevanja sadja v šolah na primer vsebuje elemente izobraževanja, vendar je namenjen le omejenemu številu otrok. Čeprav ima pozitiven vpliv, menimo, da je precej omejen.
<P>
Drugo pomembno vprašanje je oglaševanje hrane, namenjeno otrokom. V letu 2007 je Komisija pripravila kodeks ravnanja, ki ureja oglaševanje prehranskih izdelkov, ciljno usmerjeno v otroke. Žal nekatere države še zdaj omogočajo neposredno oglaševanje nezdrave prehrane, namenjeno otrokom, pa tudi zelo različne razlage smernic glede kodeksa ravnanja.
<SPEAKER ID="035" NAME="Ivo Vajgl" AFFILIATION="ALDE">
(SL) Želel bi, da v tej dvorani Evropskega parlamenta danes prisluhnemo in nekako sprejmemo opozorilo, ki ga je svetovni javnosti naslovilo 26 bivših najvišjih državnikov Evropske unije, nanaša pa se na mirovni proces na Bližnjem vzhodu.
<P>
Gre za osebnosti, ki same po sebi uživajo mednarodno avtoriteto in si tudi lahko zagotovijo publiciteto. Mislim pa, da je prav, da prav v tem Evropskem parlamentu posvetimo posebno pozornost tistemu delu, ki nas poziva k večjemu naporu za okrepitev mirovnih prizadevanj in če je treba tudi na trše stališče, ko gre za to, kako pripeljati Izrael za pogajalsko mizo in zagotoviti mir ne samo v regiji, ampak tudi državi Izrael in njenim prebivalcem.
<SPEAKER ID="036" NAME="Michail Tremopoulos" AFFILIATION="Verts/ALE">
(EL) Gospod predsednik, zaradi evropskega mehanizma podpore je Komisija še dodatno dolžna zagovarjati evropsko pravno državo. Vendar pa sem bil presenečen ob ugotovitvi, da se je zgodilo ravno nasprotno. Imam pisni odgovor komisarja Rehna o memorandumu z Grčijo. Je sopodpisnik tega odgovora, v katerem je navedeno, da je grška vlada izključno odgovorna za pobudo in prevzema celotno odgovornost za pogoje. Imam še en pisni odgovor komisarja Almunie, ki jasno navaja, da mu po njegovem mnenju ni treba zagotoviti informacij, ki smo jih od njega zahtevali glede izvajanja parlamentarnega nadzora.
<P>
Zdi se, da Komisija za mnoge države namerno vzpostavlja sive cone pri uporabi evropske pravne države in evropskih politik. Demokratični nadzor je postavljen na stranski tir, saj se nacionalne vlade pri najosnovnejših ukrepih skrivajo za Komisijo in Trojko, medtem ko Komisija te zadeve naslavlja na nacionalne vlade. Tako se Komisija spreminja iz varuhinje pogodb v varuhinjo neuradnega izrednega stanja, ki ga je sama tiho razglasila. Na tem težkem razpotju izvajanje mehanizma podpore ne more pomeniti odprave evropske pravne države.
<SPEAKER ID="037" NAME="Georgios Toussas" AFFILIATION="GUE/NGL">
(EL) Gospod predsednik, politika Evropske unije, Mednarodnega denarnega sklada in meščanskih vlad držav članic, uperjena proti ljudem, je prešla v vojno za osnovno plačo, delavske in socialne pravice, za katere se je boril in si jih težko izboril delavski razred.
<P>
Množična brezposelnost, revščina, odprava nacionalnih kolektivnih sporazumov, drastična znižanja plač in pokojnine, višje starosti upokojevanja, odprava težkih in nezdravih poklicev, višji DDV, zmanjšanje prihodkov navadnih ljudi za 25 % v zasebnem in javnem sektorju, odprodaja javnih podjetij, močna krepitev samovlade in divje zatiranje delavskega razreda in gibanj navadnih ljudi. Značilni primeri so uvajanje odvratnih ukrepov politike o odpoklicu nezaposlenih mornarjev v Grčiji, izredno stanje na račun nezaposlenih kontrolorjev letenja v Španiji, pretepanje dijakov in študentov v Angliji in ogrožanje temeljnih svoboščin navadnih ljudi na splošno.
<P>
Hkrati pa smo lahko videli, kako so bili sprejeti svežnji subvencij in žaljivih davčnih olajšav ...
<P>
(Predsednik je prekinil govornika)
<SPEAKER ID="038" NAME="Nikolaos Salavrakos" AFFILIATION="EFD">
(EL) Gospod predsednik, končuje se težko leto za človeštvo in Evropo, Evropo, ki je bila na preizkušnji glede skupne valute in kohezije. Vzpostavljene in uporabljene so bile nove zaščitne in podporne institucije, da bi bilo mogoče zaščititi skupno valuto in podpreti dve pomembni državi s povsem različnima gospodarstvoma: Grčijo in Irsko. Verjamem, da smo se vsi, predvsem evropski voditelji, nekaj naučili iz te krize in da med nami zdaj vlada večja solidarnost. Verjamem, da je tako. Zato sem prepričan, da bodo izvedeni pravi ukrepi za ohranitev socialne kohezije v 2011 brez skrajnih primerov, ki so posledica neusmiljenih varčevalnih ukrepov v proračunih. Poudariti moram, da v Združenih državah Amerike uporabljajo povsem nasprotno politiko. Zavedati se moramo, da moramo v evrskem območju izvesti ukrepe, s katerimi bomo ustvarili pogoje za nemoteno oživljanje trgov v Grčiji, na Irskem in Portugalskem ter se tako izognili podobnim problemom v Španiji.
<SPEAKER ID="039" NAME="Csanád Szegedi" AFFILIATION="NI">
(HU) Gospod predsednik, gospe in gospodje, v zadnjih šestih mesecih je dve tretjini večinske vlade na Madžarskem sprožilo ofenzivo proti demokratičnim ustanovam. V tem procesu so odpravili nekdanji nadzorni organ, ki je temeljil na enakosti, in ga nadomestili z organom, v katerem sodelujejo delegati iz vladne stranke. Tako imenovana medijska ustava, ki je bila nedavno sprejeta na Madžarskem, vladi omogoča, da na lastno pest cenzurira nekatera spletna mesta, kar spominja na model cenzure na Kitajskem. Predsednica medijskih oblasti, Annamária Szalai, se je na razgovoru s tem ponosno hvalila. Kot primer je navedla najbolj bran desničarski portal z novicami, www.kuruc.info, ki je bil zaradi anonimnosti, ki jo daje internet, v samem vrhu pri razkrivanju kršitev prejšnje vlade. Evropski parlament in Komisijo prosim, da pozoveta Fidesz k čimprejšnjemu prenehanju izvajanja nedemokratičnega procesa, ki poteka na Madžarskem. Madžarki opoziciji je ostala le moč, ki jo ima javnost, zdaj pa nam želijo odvzeti še to.
<SPEAKER ID="040" NAME="Barbara Matera" AFFILIATION="PPE">
(IT) Gospod predsednik, gospe in gospodje, minilo je več kot mesec dni, ko je bila Asia Bibi, katoliška kmetica, obsojena zaradi bogokletstva.
<P>
Ne smemo pozabiti, kako pomembno je, da zaščitimo nedotakljive človekove pravice, med katere v Listini o temeljnih pravicah prištevamo tudi svobodo izražanja.
<P>
V državah, kot je Pakistan, je v zadnjih 10 letih zaradi obtožb bogokletstva življenje izgubilo 46 ljudi, kar še podžiga versko nestrpnost in s tem tudi islamski fundamentalizem. Vsi ti ljudje so bili ubiti zunaj zapora po obtožbah zaradi bogokletstva ali pa so bili umorjeni v zaporu. Življenje Asie Bibi je ogroženo, ne samo zaradi izvajanja pakistanske zakonodaje, ampak tudi zaradi skrajnežev. Pakistanska zakonodaja torej spodbuja te pregone in krivične smrti.
<P>
Vso mednarodno skupnost pozivam, naj se ostro zavzame za odpravo zakona o bogokletstvu iz pakistanskega kazenskega zakonika in zagotovi, da bodo izpuščeni vsi, obsojeni zaradi kaznivih dejanj, ki omejujejo svobodo izražanja.
<SPEAKER ID="041" NAME="Mariya Nedelcheva" AFFILIATION="PPE">
(BG) Gospod predsednik, gospe in gospodje, danes je datum uveljavitve deklaracije, ki sem jo podpisala skupaj s štirimi kolegi in v kateri pozivamo k pravični porazdelitvi kmetijskih subvencij med starimi in novimi državami članicami po letu 2013. V skladu z veljavno skupno kmetijsko politiko morajo v Evropski uniji vsi kmeti izpolnjevati enake obveznosti, kar pomeni drage naložbe. Medtem ko so njihove obveznosti enake, to ne velja za njihove pravice. Zato menim, da mora od leta 2013 sistem neposrednih plačil zagotavljati pošteno obravnavo vseh kmetov v Evropski uniji. Odpraviti moramo ta zastarel model, določiti skupna merila in upoštevati posebne potrebe kmetijstva v posameznih regijah. Poleg tega moramo vzpostaviti sistem, ki bo omogočal prenos sredstev iz drugega v prvi steber, s tem pa bo koristi podpornih ukrepov in instrumentov lahko deležen večji delež kmetijskih pridelovalcev v novih državah članicah. Čas je, da odpravimo to delitev SKP na stare in nove države članice in iskreno upam, da boste to vsi podprli.
<SPEAKER ID="042" NAME="Maria Da Graça Carvalho" AFFILIATION="PPE">
(PT) Gospod predsednik, tornado, ki je prejšnji torek prizadel Portugalsko, je v regiji Tomar povzročil ogromno škodo. Žal so takšne naravne katastrofe vse pogostejše. Pomembno je, da zagotovimo mehanizme za izredne razmere, s katerimi se bomo lahko hitro odzvali in pomagali prizadetemu prebivalstvu.
<P>
Vloga EU je nujno potrebna, saj ima na voljo mehanizme in instrumente, kot je Solidarnostni sklad, ki so namenjeni odzivanju na takšne težave. Vendar pa je ključnega pomena, da je te mehanizme mogoče aktivirati in uporabiti hitro, prožno in enostavno. Komisijo in Svet pozivam, naj zagotovita večjo prožnost Solidarnostnega sklada, da ga bo mogoče hitreje uporabiti v tem in podobnih primerih.
<SPEAKER ID="043" NAME="George Sabin Cutaş" AFFILIATION="S&amp;D">
(RO) Gospod predsednik, v času pred vstopom Romunije v Evropsko unijo je Evropska komisija pozorno spremljala razmere na področju meddržavnih posvojitev in priporočila opustitev teh aktivnosti po razkritju neprimernih praks posvojitev. V letu 2009 sem v sklopu konference, ki sta jo organizirala Evropska komisija in Svet Evrope na temo izzivov pri postopkih posvojitev v Evropi, Jacquesu Barrotu poslal pismo, s katerim sem želel opozoriti na posledice ponovnega oživljanja trga za meddržavne posvojitve. Prav tako sem k doslednosti pozval Evropsko komisijo.
<P>
Po preiskavi, ki jo je opravili romunski časopis, obstaja možnost, da je Evropska komisija zlorabila pristojnost, kar potrjuje tudi vsiljevanje zaključka v uradnem poročilu konference, v katerem je priporočena vzpostavitev Evropske agencije za posvojitve. Mislim, da bo zaradi tega, ker je varuhinja evropskih pogodb vpletena v ponarejanje uradnega dokumenta, trpel ugled Evropske unije. Zato pričakujem jasen, razumen odgovor Evropske komisije, s katerim bo zbrisana ta nejasnost v zvezi z njeno vertikalno strukturo.
<SPEAKER ID="044" NAME="Gianni Pittella" AFFILIATION="S&amp;D">
(IT) Gospod predsednik, gospe in gospodje, trgovci z ljudmi v puščavi Sinaj v Egiptu že več kot mesec dni kot talce zadržujejo skupino 250 ljudi, vključno z 80 državljani Eritreje. Del te skupine je bil pred tem odgnan z obal nekaterih evropskih držav. Ugrabitelji zahtevajo 8000 USD odkupnine za njihovo izpustitev, v tem času pa so talci deležni najbolj surovih zlorab in pomanjkanja. Šest ljudi je že umrlo, prav tako pa lahko slišimo govorice o odstranjevanju organov, ki se prodajajo na črnem trgu.
<P>
Čas je, da mednarodna skupnost in Evropska unija "udarita po mizi"; čas je za odkrit pogovor o zagotavljanju pravice do azila kjer koli; in čas je, da nekatere vlade ponovno razmislijo o svojih iluzornih politikah vračanja. K temu so pozvali tudi papež, fundacije, združenja in politične osebnosti.
<P>
Gospod predsednik, pozivam vas, da skupaj z komisarko Ashton takoj ukrepata in zaustavita to norijo.
<SPEAKER ID="045" NAME="Csaba Sándor Tabajdi" AFFILIATION="S&amp;D">
(HU) Gospod predsednik, Madžarska bo januarja tretja nova država članica, ki bo prevzela predsedovanje EU po rotacijskem sistemu. To bo za Madžarsko velik preskus in izziv. Potekalo bo hkrati z začetkom upravljanja gospodarstva EU, prvim poslovnim četrtletjem in spremembo Lizbonske pogodbe, namenjeno vzpostavitvi stalnega kriznega mehanizma. Upamo, da bodo pristopna pogajanja s Hrvaško zaključena in da bosta Romunija in Bolgarija postali del schengenskega območja. Madžarske demokratične stranke, z izjemo skrajne desnice, so soglasne in sodelujejo, da bi zagotovile uspešno madžarsko predsedovanje. Vendar pa mora Parlament obravnavati tudi nasprotje, saj mora biti madžarsko predsedstvo varuh spoštovanja temeljnih svoboščin v EU, medtem ko sedanja vlada na Madžarskem resno omejuje demokracijo, svobodo govora in pravice sindikatov. Upam, da se bo madžarska vlada v Evropi obnašala drugače, kot se doma.
<SPEAKER ID="046" NAME="Kristiina Ojuland" AFFILIATION="ALDE">
Gospod predsednik, eno izmed vprašanj, ki so bila prejšnji teden obravnavana na vrhu EU-Rusija v Bruslju, je bila pravna država v Ruski federaciji.
<P>
Opozoriti vas želim, da bo 15. decembra zjutraj znana razsodba drugega sojenja Mikhailu Khodorkovskemu in Platonu Lebedevu.
<P>
Člani mednarodne skupnosti, vključno z EU, zelo pozorno spremljajo sojenje in prepričana sem, da bomo na podlagi rezultata sodbe lahko prišli do konkretnih zaključkov o pravni državi v Rusiji. Ker bo ta teden v Strasbourgu potekalo naslednje srečanje parlamentarnega odbora za sodelovanje EU-Rusija, upam da bom lahko izpostavila to vprašanje pri kolegih iz spodnjega doma ruskega parlamenta Duma in zveznega sveta, hkrati pa spodbujam kolege v Parlamentu, da tudi oni storijo enako.
<SPEAKER ID="047" NAME="Pat the Cope Gallagher" AFFILIATION="ALDE">
(GA) Gospod predsednik, Evropska unija je imela pomembno vlogo pri spodbujanju miru in spravnega procesa na Severnem Irskem in v obmejnih regijah te države. Evropska unija je od leta 1994 skupaj vložila 1,3 milijona EUR v tri programe za mir PEACE. Od leta 1989 je Unija vložila 349 milijonov EUR v Mednarodni sklad za Irsko. Mednarodni sklad za Irsko je podprl več kot 6000 projektov na Irskem.
<P>
Podpora EU je skupnostim na Severnem Irskem in v obmejnih regijah omogočila, da izkoristijo možnosti, ki jih ponuja mirovni proces. Zagotavljanje miru in sprave je dolgoročen proces in trdno sem prepričan, da moramo še naprej podpirati Peace III in Mednarodni sklad za Irsko (IFI). Pozdravljam nedavno potezo ZDA, ki so jo podprle oblasti v Združenem kraljestvu in irske oblasti, da preuči možnosti za nadaljevane programa IFI po letu 2010 v omejenem in usmerjenem obsegu. Nadaljnja podpora mirovnemu programu je ključnega pomena.
<SPEAKER ID="049" NAME="Oriol Junqueras Vies" AFFILIATION="Verts/ALE">
(ES) Gospod predsednik, direktiva o "televiziji brez meja" iz leta 1989 je določila, da države članice ne smejo ovirati avdio-vizualnih programov drugih držav članic.
<P>
Z revizijo te direktive leta 2007 je bil ta namen ponovno okrepljen in prilagojen novim tehnologijam in spremembam v sestavi avdio-vizualnega trga. Vendar državna meja na severu Katalonije še naprej deluje kot kulturna in jezikovna meja in krši te direktive. Konkretneje, zaščito skuša najti v tehničnih merilih, radio in televizijski programi v katalonskem jeziku so sistematično izključeni iz obsega rednega oddajanja.
<P>
Zato morajo evropske institucije uveljaviti svoje direktive, radiotelevizije s čezmejnim vplivom pa morajo imeti možnost, da storitve zagotavljajo celotni jezikovni in kulturni skupnosti, kadar niso v le eni državi, tako kot v primeru Katalonije.
<P>
Hvala lepa.
<SPEAKER ID="050" NAME="Bairbre de Brún" AFFILIATION="GUE/NGL">
(GA) Gospod predsednik, pozdravljam dogovor, dosežen na 16. konferenci pogodbenic v Cancúnu. Vendar se ne smemo pretvarjati, da smo dosegli to, kar bi morali. Postaviti moramo cilje, ki so odločnejši, strožji in zavezujoči.
<P>
Vlade morajo uporabiti delo, opravljeno v Cancúnu, in prihodnje leto zagotoviti ambiciozen, zavezujoč sporazum v Južni Afriki. Vsi moramo ukrepati doma.
<P>
Potrebujemo sporazum o zmanjšanju izpusta CO2 v Evropi za vsaj 30 % - ne samo zaradi mednarodnega sporazuma, ampak tudi zaradi nas samih - da bomo lahko konkurenčni.
<P>
Evropa mora zagotavljati, da bomo učinkovitejši pri porabi energije. Tega nismo uspeli doseči s ciljem o 20 % večji energetski učinkovitosti, ker ni bil zavezujoč. To moramo zdaj spremeniti.
<SPEAKER ID="051" NAME="Slavi Binev" AFFILIATION="NI">
(BG) Gospod predsednik, gospe in gospodje, opozoril bi vas rad na težave bolgarskih cestnih prevoznikov, ki bodo utrpeli veliko škodo, če bomo dopustili uveljavitev dodatnih stroškov za onesnaževanje zraka, emisije hrupa in drugih stroškov. Sektor je v krizi, zvišanje teh stroškov bi še zaostrilo krizo, industriji pa onemogočilo, da posodobi vozni park. Kot bolgarski državljan nasprotujem izračunom Komisije, ki ni upoštevala ozemeljskih razlik posameznih držav članic. Bolgarija je na obrobju Evropske unije in ti dodatni stroški bodo najmočneje prizadeli bolgarske prevoznike. Če pogledamo raziskave, lahko ugotovimo, da bo bolgarsko gospodarstvo utrpelo škodo pri vseh teh scenarijih.
<P>
Kolegi poslanci, upam, da ima Evropski parlament dovolj politične volje, da bo preprečil zaostritev težav v državah vzdolž meja Evropske unije.
<SPEAKER ID="052" NAME="Nadezhda Neynsky" AFFILIATION="PPE">
(BG) Gospod predsednik, pred nekaj dnevi je predsednik Barroso opozoril, da se Evropa srečuje z vse večjim valom populizma in nacionalizma. Politične vodje je pozval, naj se zoperstavijo manipulacijam, ki temeljijo na strahovih in nerazumnih argumentih, ki so omogočili razcvet populizma v mnogih državah. Njegova izjava mi omogoča, da opozorim na ogroženost demokracije v bivših komunističnih državah. Ravno tam morajo evropski voditelji najostreje nasprotovati vsem poskusom ogrožanja pravice do zasebne lastnine. Primer tega je delna nacionalizacija osebnih prispevkov in preoblikovanje v zasebne pokojninske sklade ter njihov prenos na državne sisteme socialne varnosti. Evropa mora biti prav tako pozorna na pravico do svobodne izbire in preprečiti, da bi bila kakor koli ogrožena. Predvsem pa se morajo evropski voditelji ostro zoperstaviti vsem poskusom manipulacije javnega mnenja in široke uporabe posebne opreme za nadzor ter uradnega razkrivanja tajnih podatkov, da bi tako pritiskali na ljudi in ogrozili človekove pravice.
<SPEAKER ID="053" NAME="Jim Higgins" AFFILIATION="PPE">
(GA) Gospod predsednik, gre za zelo pomembno vprašanje. Jasno je, da obstaja velika razlika med dobičkom, ki ga ustvarijo kmetje, in dobičkom, ki ga ustvarijo verige veleblagovnic.
<P>
V moji državi je v mlečni industriji zaposlenih približno 22 tisoč ljudi. Trg mlečnih izdelkov na Irskem je vreden 1 milijardo EUR letno. Mislim, da Evropska unija ne stori dovolj, da bi pomagala kmetom, in tu ne mislim na subvencije - subvencije so dobre.
<P>
Na trgu je veliko stvari, ki niso dobre. Na primer, kmeti bi morali plačilo za svoj pridelek prejeti v 30 dneh. To se ne dogaja. Poleg tega veleblagovnice mleko prodajajo s popustom, za denar pa so prikrajšani kmetje.
<P>
Razočaram sem, da se ti problemi ne rešujejo. Veliko več bi morali narediti, da bi kmete zaščitili pred močjo veleblagovnic.
<SPEAKER ID="054" NAME="Ioan Enciu" AFFILIATION="S&amp;D">
(RO) Gospod predsednik, temeljne pravice so osnovna načela Evropske unije. Glavna dolžnost vseh evropskih institucij je, da spremljajo spoštovanje teh pravic.
<P>
V Romuniji, državi članice Evropske unije, smo priče resnim kršitvam temeljih pravic. Po tem, ko je sedanja vlada gospodarstvo države privedla na rob propada, zdaj izvaja smešne ukrepe, ki povzročajo resne kršitve temeljnih pravic, ki jih priznava Evropska unija - pravica do pokojnine, pravica do ustanavljanja sindikatov, pravica do plače in pravice mladih mater. Poleg tega želim izpostaviti, da v Romuniji potekajo priprave na spremembo zakona o varstvu in spodbujanju pravic invalidnih oseb. Odobritev predloga zakona, ki ga je predložila romunska vlada, bo le še otežil življenja invalidom, ki bodo tako postali odvisni od države, namesto, da bi krepili njihovo varstvo in spodbujali njihovo vključenost v družbo. To bo imelo daljnosežne negativne posledice na interese in dostojanstvo invalidov.
<SPEAKER ID="055" NAME="Alexander Mirsky" AFFILIATION="S&amp;D">
(LV) Gospod predsednik, vprašati vas želim, kaj pomeni izraz "testni pilot"? Pomeni pilota, ki preskuša zrakoplov med letom. Kaj je "testni potnik"? Ta pojem si je nedavno izmislil latvijski letalski prevoznik airBaltic. Škoda je, da prevoznik airBaltic ni seznanil potnikov, da sodelujejo v preskusih. Na primer airBaltic zagotavlja potnikom sedeže na zrakoplov in kasneje, ko je v zraku, se izkaže, da ima tehnične težave, zaradi katerih zasilno pristane. Menim, da bi morali biti zrakoplovi pripravljeni že pred letom, ne med letom, vsekakor pa ne, ko so na njih potniki.
<P>
Prevoznik airBaltic je pred kratkim zabeležil zelo veliko število izrednih primerov. Poslance in Evropsko komisijo želim opozoriti na probleme pri varnosti v letalstvu. Površen odnos lahko privede do tragičnih posledic. Hvala.
<SPEAKER ID="056" NAME="Charles Goerens" AFFILIATION="ALDE">
(FR) Gospod predsednik, iz dveh virov sem izvedel, da vprašanji za ustni odgovor, ki obravnavata referendum o prihodnosti Južnega Sudana, ne bosta ponovno vključeni na dnevni red.
<P>
Opozoriti vas želim, da ima Južni Sudan v skladu s celovitim mirovnim sporazumom iz leta 2005 možnost, da se ob koncu petletnega obdobja odloči, ali bo še naprej ostal del Sudana.
<P>
Referendum je predviden za 9. januar. Vendar pa mora v Parlamentu priti do izmenjave mnenj o številnih nerešenih vprašanjih, in sicer o pripravi volilnih listov, usklajevanju razlik glede meje med severom in jugom, da ne omenim varnostnih ukrepov, ki jih je mogoče izvesti po potrebi.
<P>
Če bomo še naprej prelagali razpravo, ne bomo mogli več zagotoviti političnega zagona. To je moje stališče. Še naprej vztrajam, da bi bilo bolje skušati preprečiti konfliktne razmere kot pa čakati na izbruh tragedij.
<SPEAKER ID="057" NAME="Ilda Figueiredo" AFFILIATION="GUE/NGL">
(PT) Gospod predsednik, nedavne številke Eurostata kažejo, da je Portugalska ena izmed držav z največjo stopnjo negotovosti v zvezi z delovnimi mesti: 22 % delavcev opravlja negotova dela, medtem ko je povprečje Evropske unije 13,5 %.
<P>
Najhuje so prizadeti ženske in mladi ljudje. Na Portugalskem je brezposelnih več kot 23 % ljudi, mlajših od 25 let, revščina pa je dosegla 18 %; to vse bolj vpliva tudi na revne delavce, ki ne zaslužijo dovolj, da bi ubežali revščini.
<P>
Kako naj potem razumemo nesprejemljiv pritisk, ki ga Evropska komisija vrši na portugalsko vlado, da bi spremenila delovno zakonodajo in zagotovila še lažje odpuščanje ljudi? Potrebujemo večjo podporo pri ustvarjanju delovnih mest s pravicami in dostojnimi plačami.
<SPEAKER ID="058" NAME="Miguel Portas" AFFILIATION="GUE/NGL">
(PT) Gospod predsednik, kljub varčevalnim proračunom, kljub Mednarodnemu denarnemu skladu, kljub stabilizacijskemu skladu in kljub mehanizmu usklajevanja gospodarstva, ki temelji na kaznih, se napad na evro nadaljuje, in sicer gre za špekulativni napad na državne dolgove nekaterih držav.
<P>
Priznati moramo, da je lahko napaka le v političnih odločitvah, ki so bile sprejete. Vsakič, kot kanclerka Merkel in predsednik Sarkozy špekulirata v javnosti, se jima špekulanti nemudoma oddolžijo z ustreznimi špekulacijami. Jasno je, da se jima vsakič, ko rečeta "ne" predvsem evroobveznicam, špekulanti zahvalijo, saj so hvaležni za ceno; cena teh špekulacij je razdelitev Evrope.
<P>
Gre za Evropo, kjer ni solidarnosti, in Evropo, kjer obrobne države postajajo vse bolj obrobne. To se mora spremeniti, gospod predsednik.
<SPEAKER ID="059" NAME="Hans-Peter Martin" AFFILIATION="NI">
(DE) Gospod predsednik, dolgo že zagovarjam evro, vendar pa je zdaj njegova prihodnost ogrožena. Voditelji vlad v Evropi nimajo dovolj poguma, da bi nehali z razmetavanjem denarja. Čas je, da nehamo govoriti: "Odložimo problem za nekaj let". Namesto tega moramo končno zbrati dovolj poguma in biti dovolj odgovorni, da zmanjšamo dolg. Le tako bodo banke lahko odgovarjale za svoje početje. Prizadelo bo tudi takšne, kot smo mi - prek pokojninskih skladov in življenjskih zavarovanj. Vendar pa moramo zdaj pogoltniti grenko tableto, ne pa da to agonijo še podaljšujemo. Prav v tem je največja težava. V zvezi s tem pozivam vse kolege poslance, naj sodelujejo v pobudah Odbora za ekonomske in monetarne zadeve, predvsem v zvezi s financewatch.org, da bomo tako v prihodnje lahko našli načine za ukrepanje proti bankam, proti lobistom, ki žal še vedno narekujejo stvari, in tako dobili nepristranske informacije.
<SPEAKER ID="060" NAME="Cătălin Sorin Ivan" AFFILIATION="S&amp;D">
(RO) Gospod predsednik, vstop Bolgarije in Romunije v schengensko območje je izjemno pomemben za stabilnost vzhodne meje EU. Drugič, prav tako pomembno je, da gre za naraven korak po tem, ko sta obe državi v 2007 postali polnopravni članici Evropske unije.
<P>
Vendar mora ta odločitev temeljiti na tehničnih praktičnih zadevah, ne pa na čustvih ali strasteh. V Evropski uniji nekatere vladajoče stranke menijo, da lahko zmagajo pri nekaterih volilnih razpravah, če nasprotujejo tej odločitvi in krivijo Romunijo in Bolgarijo za težave pri vključevanju Romov na ravni EU.
<P>
Na drugi strani pa, če to poročilo vsebuje zaključke z ugodnim rezultatom, pregled, ki je bil pred kratkim opravljen v obeh državah članicah, pa kaže, da sta obe državi pripravljeni na vstop v schengensko območje, menim, da je zelo pomembno za nas, da ju še naprej podpiramo, predvsem zaradi tega, ker smo ju še ne dolgo tega pozitivno ocenili.
<SPEAKER ID="061" NAME="Marisa Matias" AFFILIATION="GUE/NGL">
(PT) Gospod predsednik, po še eni konferenci o podnebnih spremembah menim, da je vse, kar lahko povemo, če smo odkriti do sebe, da je bila boljša kot konferenca v Københavnu, saj smo dosegli nekaj rezultatov in določen napredek. Boljša je bila zaradi doseženega sporazuma, tudi tokrat pod okriljem Združenih narodov. Boljša je bila zaradi tega, ker je konferenca v Cancúnu Evropski uniji dala boljše rezultate, poleg tega pa je bila od prejšnje veliko preglednejša. Vendar nam to ne sme biti v uteho in zavedati se moramo, da je še vedno zelo majhen dosežek.
<P>
Je podlaga za nadaljnje delo, vendar se moramo zavedati, da ta podlaga, čeprav pozitivna, še naprej temelji na obljubah. Vlade morajo storiti še veliko več, da bi zadovoljile potrebe javnosti in zadovoljile potrebe resnične krize z resničnimi žrtvami. Veseli me, da bomo o tem jutri obširneje razpravljali. Obeleževanje Splošne deklaracije o človekovih pravicah ne pomeni kaj dosti, če še naprej zanemarjamo te pravice. Zavedati bi se morali, da trg ne reši vseh problemov in da je zdaj čas, da na prvo mesto postavimo ljudi.
<SPEAKER ID="062" NAME="Rui Tavares" AFFILIATION="GUE/NGL">
(PT) Gospod predsednik, pred nekaj dnevi je kongresnik Ron Paul v Kongresu ZDA zastavil ključno vprašanje: kaj je pomembnejše, ko se začne vojna, da prikrivamo skrivnost ali da javnosti povemo resnico? Prav tako kot naš kolega kongresnik na drugi strani Atlantika, sem tudi sam zaskrbljen zaradi primera WikiLeaks. Gre za skrivnosti, ki so utemeljene in nujne. Težava se pojavi, ko postanejo skrivnosti pravilo ne pa izjema, in v zadnjih letih smo videli krepitev kulture skrivanja, ki se le še poglablja, izogiba demokratičnemu nadzoru in ki zdaj srdito brani svoje privilegije, kot smo lahko videli pri odzivih nekaterih vlad in podjetij na primer WikiLeaks.
<P>
Zaradi političnega pritiska so WikiLeaks zapustila tudi podjetja Amazon, Visa, MasterCard in celo Swiss bank. Francoski minister je zahteval, da Francija prepove delovanje spletnega mesta na francoskem ozemlju. Gospe in gospodje, nobene pravne podlage ni za takšen pritisk. Zaupanje je dvosmerna ulica in vlade lahko zaupanje javnosti zahtevajo le, če so same pripravljene zaupati javnosti.
<SPEAKER ID="063" NAME="Philip Claeys" AFFILIATION="NI">
(NL) Gospod predsednik, mineva točno šest mesecev od izvedbe zveznih parlamentarnih volitev v Belgiji. To moram izpostaviti, saj še nikoli do zdaj nismo bili v razmerah, ko bi EU celih šest mesecev predsedovala začasna vlada.
<P>
Svet danes ni politično navzoč. To je nekoliko neprijetno, saj moramo te nenavadne razmere vsekakor omeniti. Belgija, ki je umeten konstrukt, je danes še vedno brez vlade, tako kot je bila pred šestimi meseci, in glede tega ne moremo storiti ničesar, saj sta Flandrija in Valonija postali dve različni državi s popolnoma različno politično in socialno-ekonomsko kulturo.
<P>
Gospod predsednik, razmere v Belgiji so zašle v slepo ulico v tolikšni meri, da naj se Evropska unija pripravi na dve novi državi članici. Flandrijo in Valonijo.
<SPEAKER ID="064" NAME="Corina Creţu" AFFILIATION="S&amp;D">
(RO) Gospod predsednik, nedavne spremembe Zakona o delovnih razmerjih v Romuniji bodo še dodatno poslabšale razmere zaposlenih, ki jih je že tako močno prizadela recesija. Podaljšana bosta odpovedni rok zaposlenih, ki so dali odpoved, in poskusno delo, kar pomeni, da so lahko pogodbe o zaposlitvi prekinjene brez obvestila med ali na koncu tega obdobja, v katerem so za enako delovno mesto lahko eden za drugim zaposleni trije ljudje. Najhujši ukrep, ki grobo krši temeljne človekove pravice, je namenjen zakoniti prekinitvi individualne pogodbe o zaposlitvi zaposlenega, ki sodeluje pri stavki.
<P>
Ostro nasprotujem temu poskusu, da bi zaposleni postali sužnji šefov. Prav tako pozivam evropske politične sile in institucije, naj posredujejo in zaustavijo slabšanje položaja zaposlenih v Romuniji.
<SPEAKER ID="065" NAME="Predsednik">
S tem se ta točka zaključi.
