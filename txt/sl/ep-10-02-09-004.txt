<CHAPTER ID="004">
Predstavitev kolegija komisarjev in izjava o okvirnem sporazumu o odnosih med Evropskim parlamentom in Komisijo (razprava) 
<SPEAKER ID="008" NAME="Predsednik">
Na našem zasedanju bi želel toplo pozdraviti predsednika Evropske komisije, gospoda Barrosa, in kandidate za komisarje. Vsem želim dobrodošlico. Prav tako izrekam dobrodošlico gostom.
<P>
Pred nami je ena najpomembnejših odločitev v tem parlamentarnem mandatu. Kajti nam so evropski državljani zaupali nalogo izvolitve najboljše Evropske komisije. Končali smo z zaslišanji in prejel sem 26 priporočilnih pisem. Prvič v zgodovini volimo Evropsko komisijo kot sozakonodajalec. Zaradi tega smo obvezani še posebej tesno sodelovati z Evropsko komisijo. Predstavljamo dve instituciji Evropske unije. V tem smislu smo začasno sklenili nov okvirni sporazum in danes ga bomo potrdili. Glede tega sporazuma bomo volili ob 12.00. Glasovanje bo potekalo ob 12.00. Pred tem bo morda kratek odmor, če bomo predčasno končali z razpravo.
<P>
Želimo, da Unijo predstavljajo institucije, ki so bolj dinamične, in zaradi tega je ta sporazum za nas tako pomemben. Prav tako imamo dobre izkušnje iz preteklih mesecev. Ura neposredne razprave s predsednikom Evropske komisije je bila zelo uspešna. Podobne stike bomo imeli s komisarji, s podpredsedniki Evropske komisije, tako bomo imeli uro vprašanj in odgovorov, kar nam bo pomagalo razumeti delo Komisije. V novem okvirnem sporazumu je prav tako mnogo rešitev, ki jih nismo imeli prej. Pri svojem delu morata Evropska komisija in Evropski parlament prav tako upoštevati mnenja nacionalnih parlamentov, ki predstavljajo načelo subsidiarnosti v Evropski uniji.
<P>
Prepričan sem, da to ni le začetek novega desetletja, temveč tudi nov način dela v Evropski uniji. To vsi verjamemo. Trideset let po prvih neposrednih volitvah v Evropski parlament stojimo pred še eno veliko spremembo. To je novo obdobje v delu Evropskega parlamenta - evropske institucije.
<P>
Na začetku naše razprave bi želel prositi gospoda Barossa, da prevzame besedo.
<SPEAKER ID="009" NAME="José Manuel Barroso" LANGUAGE="FR">
Gospod predsednik, gospe in gospodje, Komisija spodbuja splošni interes Unije in v ta namen sprejema ustrezne pobude. Skrbi za uporabo Pogodb in ukrepov, ki jih institucije sprejmejo na njuni podlagi. Skrbi za uporabo prava Unije pod nadzorom Sodišča Evropske unije. Izvršuje proračun in upravlja programe. V skladu s Pogodbama opravlja usklajevalno, izvršilno in upravno funkcijo. Razen pri skupni zunanji in varnostni politiki in v drugih primerih, predvidenih v Pogodbah, zagotavlja zastopanje Unije navzven. Daje pobude za letno in večletno načrtovanje Unije z namenom doseči med-institucionalne sporazume.
<P>
Gospe in gospodje, kot veste, je to besedilo člena 17(1) Pogodbe o Evropski uniji, Lizbonske pogodbe. Prebral sem ga, ker kaže, kako pomembna je Komisija pri uresničevanju evropskega projekta, Komisija, ki v skladu z istim členom kot kolegij odgovarja vašemu parlamentu.
<P>
Tako smo danes priča evropski demokraciji v delovanju. Danes bo vaš parlament, ki ga sestavljajo predstavniki, ki jih je neposredno izvolila evropska javnost, moral podati svojo sodbo glede novega kolegija komisarjev.
<P>
Kot dopolnitev glasovanju za predsednika Komisije, ki je potekalo 16. septembra 2009, je to glasovanje bistveni del demokratične legitimnosti Komisije in s tem evropskega projekta kot celote.
<P>
Ekipa, ki danes stoji pred vami, je pripravljena, da se sooči z izzivi, ki so pred njo. Združuje izkušnje in nove ideje; odseva širok spekter pristopov in občutkov, zaradi česar je Evropa čudovita dežela idej. To je ekipa, za katero lahko glasujemo s samozavestjo, ekipa, ki si zasluži vašo podporo.
<P>
In potem? Kaj potem? Ali se bodo stvari vrnile na staro mesto? Ne, nočem verjeti - in naši državljani tega ne bi razumeli - da bomo po teh letih institucionalnih razprav nadaljevali, kot smo prej. Prav zares živimo v izjemnem času.
<P>
Izzivi, ki jih predstavljajo gospodarska in finančna kriza, podnebne spremembe in energetska varnost - če naštejem samo nekatere - so preveliki, da ne bi spremenili našega pristopa.
<P>
To je čas za pogumne. To je čas, da pokažemo našim državljanom, da nam je mar in da bo začetek veljave Lizbonske pogodbe resnično pomenil spremembo v naši zmožnosti, da služimo njihovim interesom. Menim, da naš gospodarski in socialni položaj zahteva radikalen preobrat od statusa quo, in nova pogodba to dovoljuje.
<P>
Naša naloga je uporabiti nove mehanizme za uvedbo nove dinamike. Zato pojdimo stran od intelektualnega čara pesimizma in nenehnega omalovaževanja Evropske unije, ki tako škodita podobi Evrope. Razpravo preusmerimo zdaj od institucionalnega vložka k političnemu vplivu.
<P>
Evropa mora uspeti v politikah, ki so osredotočene na rezultate, boljše strukture upravljanja in samozavest v lastne sposobnosti za reševanje težav, s katerimi se soočamo. Naša skupna valuta, evro, bo še vedno predstavljala pomembno orodje za naš razvoj in tisti, ki menijo, da se lahko da pod vprašaj, morajo spoznati, da se bomo držali svoje poti. Evropska unija ima potreben okvir za naslovitev izzivov, ki se lahko pojavijo v zvezi s tem.
<P>
Začnemo lahko s tem, da se vprašamo: ali Evropska unija šteje v svetu? In odgovor je "da". Toda ali Evropska unija v svetu šteje toliko, kot bi morala? Odgovor je "ne še".
<P>
Evropa šteje, ko govorimo z močnim in združenim glasom, ko je evropski interes jasno opredeljen in goreče zagovarjan: v trgovini, na primer, in v konkurenčni politiki. Manj uspešni smo, če delujemo v skladu z ozkimi nacionalnimi interesi na neusklajen način ali na področjih, kjer kolektivno Evropska unija ne more zagovarjati in spodbujati kolektivnega interesa.
<P>
Če povzamem, se moramo vprašati: ali delamo vse, kar je v naši moči, da bi opredelili in zagovarjali evropski interes - interes, ki je več kot le vsota njegovih delov? Iskreno menim, da moramo storiti več. Naše delo moramo postaviti v celostno, dolgoročno vizijo, kje želimo, da bo Evropska unija. To bo zagotovilo koherentnost in ponudilo občutek smeri, ki jo akterji po Evropi lahko prepoznajo in podpirajo.
<P>
Politične smernice, ki sem jih predstavil Parlamentu, so začetna točka te vizije "Evrope 2020". So sadovi izkušenj iz zadnjih petih let. Nenazadnje so plod intenzivnih razprav s parlamentom. Zahvaljujoč vaši močni podpori tem smernicam jih obravnavam kot koristno izhodišče za nas.
<P>
Širše prednostne naloge so jasne: uspešen izhod iz krize; vodilna vloga pri klimatskih ukrepih in energetski učinkovitosti; vzpodbujanje novih virov za rast in socialno kohezijo za obnovo našega socialnega tržnega gospodarstva; napredovanje Evrope ljudi s svobodo in varnostjo in začetek novega obdobja za globalno Evropo. Verjamem v Evropo, ki je odprta in radodarna, Evropa, ki je posebej zavezana razvojnim ciljem tisočletja.
<P>
Verjamem v Evropo, ki kaže solidarnost do drugih, kot smo nedavno pokazali na Haitiju, kjer smo na pomemben način prispevali z nujno pomočjo in prav tako bomo pomagali z znatno obnovitveno pomočjo. Vendar lahko dosežemo več z boljšim usklajevanjem na evropski ravni in v tej smeri bom oblikoval predloge, ki bodo izkoriščali nove možnosti, ki jih ponija pogodba; prav tako bo Evropska služba za zunanjepolitično delovanje zelo pomemben instrument, da bo naša zunanja politika postala bolj koherentna in učinkovita.
<P>
Obljubim vam lahko, da če bo ta kolegij dobil vašo podporo, se bomo takoj posvetili delu in spremenili politične smernice v ambiciozen delovni načrt - delovni načrt, o katerem želim razpravljati z vami.
<P>
Naša vizija Evrope 2020 je tako strukturna kot celostna reformna strategija ter izhodna in obnovitvena strategija. Tako bomo zagotovili, da bomo vstavili kratkoročne ukrepe, zaradi katerih bo Evropa spet začela delovati, v dolgoročne cilje spodbujanja delovnih mest preko trajnostne rasti.
<P>
Naslednjih pet let bomo našo vizijo spreminjali v realnost: Evropo bomo spremenili v vključujoče socialno tržno gospodarstvo, ki učinkovito koristi vire - ki odraža, kar nas dela tako posebne, evropski način življenja. To pomeni rast, ki temelji na znanju in novostih, izboljšanje naše produktivnosti s povečanjem naših raziskav in razvoja ter inovacijske storilnosti; boljše izkoriščanje potenciala IKT in vzpostavitev enotnega digitalnega trga; povečanje rezultatov izobraževanja in spodbujanje veščin.
<P>
To pomeni vključujočo družbo z visoko zaposlenostjo: dajanje več možnosti ljudem preko visoke ravni zaposlenosti, uporaba varne prožnosti, posodobitev trgov dela in socialnega varstva, boj z revščino z namenom izgradnje bolj vključujoče družbe.
<P>
To pomeni bolj zeleno rast: gradnjo konkurenčnega in vzdržnega gospodarstva, obravnavo klimatskih sprememb, pospeševanje priprave pametnih omrežij in mrež, ki bodo resnično po merilu EU, posodobitev industrijske osnove EU in spreminjanje EU v gospodarstvo z učinkovito rabo virov.
<P>
Da bi dosegli te cilje, moramo priznati, da soodvisnost naših gospodarstev zahteva boljše in več usklajevanja. Nekateri nacionalni politiki, priznajmo, niso za bolj usklajen pristop v gospodarski politiki. Če pa želimo premagati krizo, okrepiti socialno dimenzijo in vzpostaviti dobro osnovo za močno gospodarsko prihodnost Evrope v globaliziranem svetu, če želimo okrepiti našo industrijsko osnovo in uvesti nove skupne evropske projekte in ne le dvostranske, potem je močnejše gospodarsko usklajevanje edina pot naprej.
<P>
Tudi druge zelo pomembne izzive je treba obravnavati v tem mandatu. Pripravili smo že zelo ambiciozen in daljnosežni program na področju pravosodja in notranjih zadev. To ne vključuje le boja proti terorizmu in kriminalu; prav tako vključuje obravnavo zelo pomembne prednostne naloge skupnega pristopa k migraciji. Na tem področju našim državljanom kažemo svojo zavezo k svobodi in varnosti.
<P>
Med tem mandatom se bomo osredotočili na pregled proračuna in nove finančne perspektive. Menimo, da bi se morali osredotočiti na kakovost porabe, na njeno evropsko dodano vrednost in na njeno učinkovitost, tako da bodo finančne perspektive postale instrument za uresničitev ambicij Evrope: za našo strategijo za rast in delovna mesta in prav tako za cilje gospodarske, socialne in teritorialne kohezije.
<P>
To lahko pride le od močnih evropskih institucij in iz odločenosti dvigniti raven ambicij, prinesti spremembe. Zato je zelo dobrodošlo, da je ključna sprememba v pogodbi okrepitev vseh evropskih institucij.
<P>
To nameravam uporabiti za utrditev prispevka, ki ga lahko vsi damo evropskemu projektu, skupaj. To ni čas, da bi se naše institucije obrnile v različne smeri. Seveda bo Komisija vedno imela poseben odnos s Parlamentom, saj gre po metodi Skupnosti za dve instituciji s posebno vlogo, ki je opredeliti, izraziti in uresničiti evropski interes.
<P>
Zaradi tega sta naši dve instituciji Skupnosti izjemni s posebno odgovornostjo zagotoviti, da je Evropska unija več kot le vsota njenih delov. V tem duhu sem vam v svojih političnih smernicah predstavil poseben odnos s Parlamentom. V tem duhu smo razpravljali o novem okvirnem sporazumu, katerega načela so vključena v resolucijo, ki je pred vami danes.
<P>
Ta okvirni sporazum bi moral spodbujati naša skupna prizadevanja za oblikovanje resnično evropskih odgovorov na vprašanja, s katerimi se Evropejci soočajo danes. Skupaj s posodobitvijo sporazuma, da bo odražal Lizbonsko pogodbo, mora določiti nove poti, na podlagi katerih bo sodelovanje postalo vsakodnevna realnost.
<P>
Pomagati nam mora, da bomo oblikovali novo kulturo partnerstva in namena, uporabili skupni vzvod za nudenje resničnega napredka za evropski projekt. Več teh vprašanj vključuje sodelovanje s Svetom. Zato bi toplo pozdravil širši sporazum, ki združuje sozakonodajalce, skupaj s Komisijo, glede niza načel za medinstitucionalno sodelovanje.
<P>
Povedal sem, da moramo biti pogumni. Povedal sem, da ne moremo naprej, kot da se ni nič spremenilo. Orisal sem mnoge novosti in naše prednostne naloge za reševanje socialnega položaja. Prepričan sem, da bodo okrepile naše institucije in nam pomagale doseči cilje ob polnem upoštevanju naših vrednot. Zato ker ne smemo nikoli pozabiti, da naša Unija temelji na vrednotah: spoštovanju človekovega dostojanstva, svobodi, demokraciji, enakosti, vladavini prava in spoštovanju človekovih pravic.
<P>
Danes se odpira novo poglavje v naši evropski avanturi. Sodelujmo, da bo resnično uspešna - za vse naše državljane.
<P>
(Aplavz)
<SPEAKER ID="011" NAME="Predsednik">
To je bila predstavitev kolegija komisarjev in izjava o okvirnem sporazumu o odnosih med Evropskim parlamentom in Komisijo. Predstavitev je podal gospod Barroso. Razpravljamo o obeh temah. Glasovanje o okvirnem sporazumu bo potekalo točno ob 12.00, sledil bo odmor do 13.30 in potem bomo nadaljevali z glasovanjem o kolegiju komisarjev - to je današnji razpored dela.
<P>
Prav tako bi želel pozdraviti predstavnike Evropskega sveta, predsedstva po rotacijskem sistemu in španske vlade. Pozdravljamo vse, ki so danes z nami in poslušajo naš pogovor. Dobrodošli.
<SPEAKER ID="012" NAME="Joseph Daul" LANGUAGE="FR">
Gospod predsednik, gospod López Garrido, predsednik Komisije, gospe in gospodje, danes bomo podali sodbo glede imenovanja nove Evropske komisije, kar je temeljno dejanje, ki potrjuje posebne pravice tega parlamenta in ki bo določilo način, po katerem bo Unija delovala vrsto let.
<P>
Preden se zabeleži zaupanje, ki ga imava z mojo skupino v drugo Barrosovo komisijo, želim izraziti svoje mnenje glede okolja, v katerem bo morala delati. Glede te zadeve moram reči, da prebivalci Evrope še niso prepričani, da Lizbonska pogodba deluje pravilno. Veliko pričakujemo od te pogodbe in narediti moramo kar največ, da bi zagotovili njeno novo, pozitivno prizorišče v evropski avanturi.
<P>
Vendar pa zakonodaja ni vse. Ženske in moški, ki jo izvajajo, morajo biti kos našim ambicijam. Zagotoviti morajo, da bo status Evrope v svetu enak njenemu sporočilu, bogastvu in uspehom. Dejstvo je, da evropski stroj očitno še vedno potrebuje prilagoditve.
<P>
Tako imamo zdaj visoko predstavnico, ki je tudi podpredsednica Evropske komisije in kot taka odgovarja Parlamentu. Ta ključna oseba mora biti glas Evrope v svetu. Njena prisotnost in njena ambicija morata odražati tisto, ki pripada Uniji, največjemu gospodarstvu na svetu glede na BDP, največjemu svetovnemu trgu, največjemu dajalcu mednarodne pomoči.
<P>
Dejstvo je, da od Haitija do Irana, od Afganistana do Jemna, od Kube do prekoatlantskih odnosov, ki so nam dragi, glas Evrope še ni izpolnil naših upov. Naša skupina poziva k drastičnim ukrepom, da bi zagotovili spremembo našega pristopa in tokrat začeli na pravo nogo. S tem v mislih, gospod Barosso, prav tako računamo na vašo osebno zavezo in vodstvo.
<P>
Prav tako računamo na novega predsednika Evropskega sveta, da bo predstavljal Unijo na mednarodnem prizorišču, začel in predsedoval sestankom voditeljev držav ali vlad in deloval kot referenčna točka. Dati mu moramo čas, da se izkaže, toda z zadovoljstvom že ugotavljam, da so njegovi prvi koraki narejeni v pravo smer.
<P>
Od Sveta ministrov pričakujem tesno sodelovanje pod enakimi pogoji - in mislim pod enakimi pogoji - s Parlamentom. Vendar primer SWIFT kaže, kakšen je obseg napredka, ki je potreben.
<P>
Nazadnje od Komisije - in vem, da se predsednik Barroso s tem strinja - pričakujem zgledno delovno razmerje in razmerje, ki temelji na zaupanju. Še več, okvirni sporazum, o katerem bomo glasovali v času kosila, odraža to skupno voljo naših dveh institucij.
<P>
Gospe in gospodje, prišli smo do konca naloge, v kateri smo preučili člane komisije, in želim pohvaliti to nalogo sodobne demokracije, ki je do danes ni izvedel še noben drug evropski parlament.
<P>
Kljub temu moramo še veliko narediti, preden bomo enakovredni naši nalogi, ki je presojanje politikov iz političnega vidika. Še bolj moramo izboljšati svoje postopke, jih narediti ustreznejše in bolj osredotočene na vsebino evropskih politik.
<P>
Gospe in gospodje, dobro se zavedam, da na tej zgodnji stopnji uvedbe nove pogodbe vsega ne moremo narediti takoj. Vendar pa moramo biti ambiciozni. To je duh, v katerem pristopamo k tej razpravi, ki mora voditi v imenovanje nove Komisije: Komisije, ki je pod vodstvom gospoda Barrosa in z izkušenimi komisarji dobro opremljena za reševanje evropskih problemov; Komisije, s katero si delimo glavne politične cilje in napovedi glede težav, ki jih je treba obravnavati, ali rešitev, ki jih je treba uporabiti za te težave; Komisije, ki odraža rezultate evropskih volitev leta 2009 in znotraj katere je moja politična družina, skupina Evropske ljudske stranke (Krščanskih demokratov), najvplivnejša sila; Komisije, nenazadnje, katere glavna prednostna naloga je izpolniti pričakovanja Evropejcev, ki jih je prizadela kriza, Evropejcev, ki prav tako trpijo zaradi pesimizma in ki so zaskrbljeni glede zmožnosti njihovih voditeljev, da evropski model zagovarjajo in promovirajo v svetu.
<P>
Zaradi tega bo skupina PPE glasovala za imenovanje Komisije.
<P>
(Aplavz)
<SPEAKER ID="013" NAME="Martin Schulz">
v imenu skupine S&D. - (DE) Gospod predsednik, gospod Barroso, gospe in gospodje, med zaslišanji sem glede Komisije dobil vtis, da so to opat José Manuel in njegovih 26 novincev iz reda trapistovskih menihov. To je red, ki se je zaobljubil molčečnosti. Zdelo se je, da je opat rekel svojim novincem: "Raje ne recite ničesar, kot da poveste kaj narobe". To je bilo pogubno v zaslišanjih nekaterih novih ljudi. Presenetljivo je bilo, da je nekdo, kot je Neelie Kroes, ki je običajno tako dobra govornica, nenadoma ponavljala oguljene fraze. Drugi, kot so Joaquín Almunia, Michel Barnier, novi komisar Maroš Šefčovič in celo gospa Georgieva, se niso zaprisegli molčečnosti in ko je enkrat ta zaobljuba molčečnosti padla, so dokazali, da če si tako pogumen, da s Parlamentom začneš dialog, lahko dosežeš večjo odmevnost, kot če dovoliš, da s tabo manipulirajo.
<P>
(Aplavz)
<P>
Istočasno sta gospod Almunia in gospod Barnier razkrila vlogi, ki jih nameravata igrati v prihodnji Komisiji. Zanimivo je bilo opazovati razdelitev portfeljev posameznih članov Komisije, tudi med zaslišanji. Obstaja toliko nasprotujočih si nalog, toliko struktur, zaradi katerih so navzkrižja pristojnosti skoraj neizogibna in ki bodo zahtevala razsodnika, da dokončno odloči, v katero smer je treba iti - to je bilo zanimivo.
<P>
Po eni strani so komisarji rekli "govoril bom tukaj" in po drugi "v primerih navzkrižja interesov bom jaz dokončno odločil". Gotovo ne želim škodovati rimskemu cesarju, vendar to, gospod Barroso, močno diši po tem, da želite delovati po načelu "razdeli in vladaj". Vendar je ta pristop napačen. Morate razumeti, da si je vsak, ki želi spremeniti kolegij v predsedniški sistem, zadal velikansko nalogo in na koncu mora biti pripravljen, da se mu pove, da se odgovornost ustavi pri njem in da mora prevzeti odgovornost za slabosti.
<P>
Komisija nima prav, ko deluje kot kolegijsko telo. Močna je, ko nase ne gleda kot na tehnokratskega upravnega voditelja, ampak razume, da izzivi, s katerimi se soočamo, zahtevajo nadnacionalne evropske odgovore. Vprašanje, ki ste ga zastavili na začetku vašega govora - ali Evropska unija šteje v svetu? - je res na dnevnem redu. To vprašanje ne bo dobilo odgovora s prikrojevanjem vsega vašim potrebam, ampak z organizacijo pristojnosti vaše Komisije tako učinkovito, da lahko v sodelovanju z nami, Evropskim parlamentom, Komisija da odgovore.
<P>
Gospodarska in finančna kriza, okoljska kriza in socialna kriza, s katerimi se sooča ta celina, zahtevajo nadnacionalne evropske odgovore. Ne zahtevajo ponovne nacionalizacije. Zato potrebujemo močno Komisijo, ki lahko dobi podporo močne večine v Parlamentu. Vendar ne sme biti prirejena Joséju Manuelu Durãu Barrosu, temveč mora odražati širok spekter zmogljivosti, ki jih prinašajo vsi komisarji.
<P>
(Aplavz)
<P>
Odgovor na vprašanje, ali Evropska unija šteje v svetu, je bil podan v Københavnu. Če postanemo razdrobljeni, ko gre za okoljsko zakonodajo, in če se Evropa zavzema za ponovno nacionalizacijo, namesto da bi zavzela ambiciozni pristop, ki temelji na Uniji, potem bomo tudi na drugih področjih videli, kar smo videli v København, namreč da odločitve sprejemata Barack Obama in Hu Jintao, brez vključevanja Evrope. Kdor ne želi, da bi svet sestopil na novo obliko bipolarnosti, potrebuje močno Evropo in ambiciozno Evropo. Torej prav tako potrebujemo učinkovito Komisijo, ki bo prevzela to vlogo.
<P>
Gospod Barroso, v razpravi o mednarodnem sporazumu ste omenili dva primera popuščanja, ki sta po mojem mnenju bistvena. Ocena učinka in zlasti ocena socialnih učinkov je za nas, kot socialdemokrate in socialiste in demokrate, bistven element. Komisija mora spoznati, in to pomeni vsi posamezni člani Komisije, da razlog, zakaj so se veliki deli evropskega prebivalstva obrnili od evropske ideje, ima opraviti z dejstvom, da so prebivalci Evrope imeli občutek, da to Komisijo zanima le trg in ne, na primer, socialna zaščita njenih državljanov. Vedno več ljudi ima občutek, da hladna tehnokracija, ne pa socialna dobrobit, določa delovanje Komisije. Če se bo ta trend zdaj spremenil z oceno socialnega učinka, o kateri se dogovarjamo, potem bomo zelo napredovali.
<P>
To se obenem prav tako nanaša na ukrepe v tem medinstitucionalnem sporazumu, s katerim se strinjamo, namreč da se bodo prihodnje zakonodajne resolucije Evropskega parlamenta v roku enega leta spremenile v pobude Komisije. Tudi to je ogromen korak naprej pri sodelovanju med našima dvema institucijama. Trapistovski opat, ki bo skupaj s Hermanom Brez dežele, predsednikom Evropskega sveta, predstavljal Evropo v svetu - gospod Daul, to ne bo zadostovalo. Kar potrebujemo, je učinkovito sodelovanje med evropskimi institucijami.
<P>
Vendar gospoda Barrosa ne moremo kriviti za vse. V Evropi je prav tako 27 voditeljev vlad, ki menijo, da je Komisija podaljšana roka njihovih vladnih uradov. Odgovor, ki ga potrebujemo, je tesno sodelovanje med Evropskim parlamentom in Komisijo, ki je zavezano delu za socialni in okoljski napredek v Evropi. Zaradi tega bo Evropa v svetu štela. Če se tega lotimo skupaj, potem, po vašem odgovoru na to, gospod Barroso, bo Skupina naprednega zavezništva socialistov in demokratov v Evropskem parlamentu v odmoru razpravljala o tem, kaj bomo na koncu naredili. Po razpravi v naši skupini in po vašem odgovoru bom našo odločitev predstavil v drugem krogu.
<P>
(Aplavz)
<SPEAKER ID="014" NAME="Guy Verhofstadt" LANGUAGE="FR">
Gospod predsednik, v imenu svoje skupine sem vesel, da sem danes tukaj in da imamo končno pred sabo drugo Barrosovo Komisijo. Menim, da je to dobra stvar, ker končujemo slabo obdobje za Evropsko unijo. Šestmesečna odsotnost Komisije, opremljene s pravimi pooblastili, je nekaj, kar se v prihodnosti ne sme ponoviti, posebej v tem obdobju gospodarske in finančne krize, v kateri obstajajo velika vprašanja, kot so podnebne spremembe, København in tako naprej.
<P>
Kakor koli, zaupajte mojim izkušnjam, ko rečem, da ne sme biti več obdobij, ko Komisija ne daje pravega vodstva, posebej če traja dolgih šest mesecev. Upam, da bo Komisija čim prej začela s svojim delom, takoj ko bomo glasovali.
<P>
Kar se tiče nas, gospod Barroso, pričakujemo od vas tri stvari. Prvič, da bo nova Komisija gonilna sila za Evropsko unijo; menimo, da v zadnji petih letih položaj ni bil takšen. Tokrat si želimo Komisije, ki bo zadnjih pet let pustila za seboj in postala prava gonilna sila mnogo bolj intenzivnega povezovanja Evropske unije. Vse, kar se je zgodilo v zadnjih tednih in mesecih, kaže, da evropski položaj v tem večpolarnem svetu dela problematično dejstvo, da ni skupnega pogleda in da ni dovolj evropskega povezovanja - v mislih imam København in pomanjkanje usklajevanja na Haitiju. Zato pozivamo h Komisiji, ki ne bo, za razliko od tega, kar smo videli v zadnjih letih, vedno iskala takojšnjega kompromisa s Svetom, preden pride sem in nam ga predstavi ter nas skuša prepričati, da ga požremo.
<P>
Naša pričakovanja glede Komisije so, da bo Svetu predstavila ambiciozne projekte - čeprav že vnaprej vemo, da ne bo prejela 100 % podpore - in da bo naknadno pozvala Evropski parlament, svojega vplivnega zaveznika, da bi prepričal Svet.
<P>
(Aplavz)
<P>
Druga stvar, ki jo pričakujemo od Komisije - in ponovil bom, kar je gospod Schulz že povedal, vendar menim, da je pomembno - je, da bo delovala kot kolegij. Predsednik Komisije, ki je močan, je dobra stvar, vendar pa je kolegij, Komisija, ki je močna in ki izkazuje svojo kohezijo, bistven in mnogo bolj pomemben. Zato resnično pričakujemo to vrsto Komisije, ker prvič - in to ste priznali, gospod Barroso - gre za Komisijo, ki jo sestavljajo tri glavne politične družine, prisotne v Parlamentu. Vesel sem, da je osem liberalnih komisarjev zadolženih za zelo pomembne portfelje. Komisija mora zdaj delovati notranje kot koalicija med temi gibanji in temi tremi političnimi skupinami in skušati mora doseči kompromis, ki ga podpira celotna Komisija in celoten kolegij.
<P>
In nazadnje, po našem mnenju je tretja prednostna naloga Komisije boj proti gospodarski krizi in menim, da je najnujnejša naloga, da se Parlamentu in Svetu čim prej predstavi kredibilna strategija za Evropo 2020. To je najpomembnejša naloga. Gospod Barroso, glede te točke bodite ambiciozni. Ne poslušajte preveč držav članic, namesto tega poslušajte špansko predsedstvo, ker ima na to temo nekatere dobre ideje. Pristopite oboroženi z ambicioznimi projekti. Ne mislite, da je šibko usklajevanje nacionalnih gospodarskih strategij zadostno. V jutrijšnjem svetu in v večpolarnem svetu potrebujemo mnogo več kot to. Potrebujemo socialno-ekonomsko upravljanje Evropske unije. Ni dovolj, da imamo monetarni steber, kot je evrsko območje; v evrskem območju in v Evropski uniji prav tako potrebujemo gospodarski in socialni steber. To je strategija, ki jo pričakujemo od vas, ker bo bistvena za Evropo in za prihodnost naših sodržavljanov.
<P>
(Aplavz)
<SPEAKER ID="015" NAME="Daniel Cohn-Bendit">
v imenu skupine Verts/ALE. - (FR) Gospod predsednik, gospe in gospodje, moram priznati, da je to neverjetno. Pred nami je koalicija hinavcev. Tik pred Valentinovim je gospodu Barrosu rečeno: "Ljubim te, vendar te ne ljubim. Ne verjamem ti, kljub temu pa bom volil zate." Tako je to v resnici...
<P>
Da, gospod Schulz, močan vtis pustite, če rečete "razmislili bomo o tem", ko pa vsi vedo, da boste volili za Komisijo. To je dobra politična strategija, prav zares!
<P>
(Aplavz)
<P>
Nekaj želim povedati... ne vem, zakaj se tako razburjate, gospod Schullz! Saj še niste predsednik Parlamenta! Pomirite se, prijatelj, pomirite!
<P>
Sam - in čas za govor gospoda Schulza bi bilo treba skrajšati za 30 sekund - bi rad povedal nekaj zelo preprostih stvari, tako med nami. Imamo nekaj velikih skupin, ki bodo podprle Barrosovo Komisijo. Skupaj niso zmožne pripraviti resolucije, ki bi razložila, zakaj podpirajo Komisijo.
<P>
Nesposobneži! Zakaj? Ker ne podpirajo Komisije - in vsaj gospod Verhofstadt je jasen, ko reče: "Podpiram liberalce,", drug podpira PPE, tretji podpira socialiste...
<P>
(Pripomba mimo mikrofona gospoda Verhofstadta: "in vi podpirate Zelene")
<P>
Jaz? Ne, nobenega ni. Je pa res... kot veste, gospod Verhofstadt, naša skupina je edina, ki je bila kritična, četudi je bil v Komisiji kdo od zelenih. To ni naš način političnega delovanja. Vedeti moramo, ali bo Komisija imela vizijo, ambicije in odločenost.
<P>
Kar je bilo rečeno, je res. Večina kandidatov za komisarje - in ne pravim vsi - ni odločena, nima vizije ali ambicij. Če pa obravnavamo Komisijo kot celoto, je vsota minusov plus. To je nova matematična formula Barrosove komisije.
<P>
Ne, tako se ne dela. Zato, gospod Barroso, mi je všeč, ko nam berete besedilo pogodbe: pobude, kakšne pobude? Kakšne pobude je pripravila Komisija kot odgovor na krizo v Grčiji? Solidarnost, kje je? V Španiji, kje je? Nisem je videl; nisem je slišal.
<P>
Naj vam dam nasvet. Ena od težav Grčije je njen obrambni proračun. 4,3 % BDP Grčije gre za obrambo. Kaj je problem? Problem je Ciper; gre za odnos s Turčijo. Kje je pobuda Komisije, ko gre za reševanje vprašanja Cipra, tako da si bo grški proračun končno lahko opomogel od tega neumnega, idiotskega konflikta, ki bi ga mi kot Evropejci morali reševati? Pobuda Komisije: nima je!
<P>
Ista opazka je bila podana v primeru Haitija. Baronica Ashton, vem, da niste gasilka, babica ali podobna oseba. Kljub temu pa še vedno želim, da podate ideje; želim, da nekaj zagovarjate. Vedno nam govorite: "pomembno je, moramo usklajevati, usklajevala bom...". Ne vemo, zakaj je pomembno, ne poznamo hierarhije tega, kar je pomembno, vendar vemo, da je za vas vse pomembno. Tako ne bomo napredovali.
<P>
Zato menim, da imamo težavo. Pred nami je temeljni problem, in to je, da mi, kot Parlament, končno moramo pokazati naš odnos s Komisijo. In seveda bomo sodelovali s Komisijo, seveda bomo sodelovali s komisarji, seveda - vem - bo obstajala večina.
<P>
Kar pa bi se želel, je, da enkrat za vselej prekinemo s temi obrabljenimi frazami, da prenehamo z brezpomenskimi izjavami. Želimo si politično Evropo. Vedno, ko se pojavi priložnost za politično Evropo, jo zapravimo! Ko bi v Københavnu Evropa lahko naredila napredek, smo zapravili priložnost!
<P>
Vesel bi bil, če bi nam na neki točki gospod Barroso in komisarji - pretekli in prihodnji - povedali, da niso uspeli, zakaj Evropa ni politična, zakaj Evropa ni globalni akter. Gospod Verheugen zapušča Komisijo. On je bil številka dve v Komisiji in on govori Nemčiji in komur koli, ki ga želi poslušati, da Evropa ni globalni akter, da Evropa ni odigrala svoje vloge. Ne pove pa, zakaj ni odigral svoje vloge.
<P>
Vedno je kriv nekdo drug in všeč bi mi bilo, če bi vsaj enkrat od te komisije in v tej razpravi slišali več kot le brezpomenske pripombe, ki so jih podali gospod Schulz, gospod Verhofstadt in gospod Daul: "najbolje bi bilo zavrniti to Komisijo, tako da bi se lahko skupaj končno spopadli s tem, kar se resnično dogaja v svetu".
<P>
Kar se resnično dogaja v svetu, je, da se Evropa neuspešno bojuje z gospodarsko krizo, okoljsko krizo in finančno krizo. Dovolj jih je. Dovolj je tistih, ki ne prenesejo, da bi jih preslepile njihove tolažilne besede - preslepili so nas že, govorijo nam: "proti smo, proti smo", na koncu pa se vzdržijo. "Proti smo, proti smo, toda glasovali bomo za." To ni vredno tega parlamenta. Prebudimo se, saj nas Evropa potrebuje!
<P>
(Aplavz)
<SPEAKER ID="016" NAME="Jan Zahradil" LANGUAGE="CS">
Gospe in gospodje, predsednik Barroso, moja skupina, Skupina EC, vas je podprla skupaj z liberalci ljudske stranke in brez nas ne bi sedeli tukaj. Podprli smo vas, ko vas drugi niso, in podprli smo vas zaradi dolgoletnega slovesa reformista. Zelo bi bili veseli, če bi potrdili svoj sloves v tem volilnem obdobju.
<P>
Spomnim se, ko ste leta 2005 prišli z zanimivo idejo o poenostavitvi evropske zakonodaje in presekanju zdaj neprehodne goščave skupnostnega prava. Želel bi se vrniti na to idejo, ker je bila dobra. Živimo v obdobju Lizbonske pogodbe, živimo v obdobju, ko bo sprejem nove zakonodaje še lažji in zato bi vas rad prosil, da ne dovolite, da bi evropsko gospodarstvo zadušili izrastki neutemeljene in neosnovane zakonodaje, ne dovolite zmage modernih, politično korektnih tem, ki bi lahko postale izgovor za nadaljnjo centralizacijo, nadaljnjo regulacijo in nadaljnjo birokratizacijo Evropske unije.
<P>
Če boste izbrali to pot, se lahko zanesete na nas. Če boste izbrali pot reform, če se izkažete za pravega reformista, potem lahko računate z našo podporo in sodelovanjem. Če pa se boste držali starih poti in stopali po gladkih in dobro utrjenih poteh, potem si pridružujemo pravico, da se z vami ne strinjamo ali vam celo nasprotujemo. Rad bi upal, gospod predsednik, da bo dosti več prvega kot drugega in da bomo lahko sodelovali v veliko večji meri in stali na isti strani barikad, ne pa na nasprotnih straneh. Pri tem vam želim veliko uspeha.
<SPEAKER ID="017" NAME="Lothar Bisky">
v imenu skupine GUE/NGL. - (DE) Gospod predsednik, gospod Barroso, septembra 2009 sem vam moral povedati, da so vaše politične smernice nadaljevale zgrešeno politiko Komisije. Vaše neoliberalne smernice ne razkrivajo strategije za več socialne pravičnosti niti ne nudijo boljše zaščite Evrope pred krizami. Ne dajejo osnove za potek dela za uspešni boj zoper revščino in socialno izključenost v Evropi. Zdaj nam predstavljate kolegij komisarjev, ki najbolje ustreza vašemu programu. Od moje skupine ne morete pričakovati aplavza.
<P>
Že v tem novem parlamentarnem mandatu je Parlament dokazal, da demokratični nadzor in soodločanje jemlje resno, in to močno pozdravljam. V mislih imam nov okvirni sporazum med Parlamentom in Komisijo in zavrnitev enega od kandidatov za komisarja, in upam, da bo jutri Parlament ponovno vesten pri obravnavi sporazuma SWIFT.
<P>
Preglednost in pravičnost sta bistveni v sporazumih med institucijami - samo če imamo to dvoje, se lahko začnemo pogovarjati o politiki. Gre za prebivalce Evrope in ostalega sveta, gre za dobra delovna mesta in več pravic do dobre izobrazbe in poštenega plačila, gre za pravico do mirnega razvoja in neokrnjenega okolja. Zato, gospod Barroso, moja skupina ne bo podprla vaših smernic ali vašega kadrovskega predloga. Pripravite se na našo strogo, a pravično izmenjavo mnenj z vami in vašim kolegijem.
<SPEAKER ID="018" NAME="Nigel Farage">
v imenu skupine EFD. - Gospod predsednik, pred nami je nova vlada Evrope, vlada, ki ima z Lizbonsko pogodbo ogromna pooblastila, ne le zunanjega ministra in ambasad, ne le pooblastila za podpis pogodb, ampak tudi pooblastila za uporabo nujnih pooblastil za dobesedni prevzem držav, toda kar smo slišali od vodij velikih skupin Evropskega parlamenta danes zjutraj, je zahteva po še več pooblastilih in še v hitrejšem času.
<P>
Morda se je vredno spomniti, da ta pogodba, ki Komisiji daje ta pooblastila, v Evropski uniji sploh nima demokratične legitimnosti. Prezrli ste referendume in prisilili uboge Irce, da so glasovali še drugič.
<P>
Presunilo me je, da je skupni imenovalec s to komisijo, da jih je veliko bilo komunistov ali so bili zelo blizu komunizma. Gospod Barroso sam je bil maoist. Siim Kallas, daleč od tega, da je bil študentski aktivist, je bil celo član Vrhovnega sovjeta - tam imamo najvišje komuniste. Baronica Ashton je vodila kampanjo za jedrsko razorožitev in nam še zmeraj ne želi povedati, ali je vzela denar od Komunistične stranke Velike Britanije.
<P>
Zdaj bi lahko nadaljeval, toda potem bi bili tukaj še nekaj časa. Toda v tej komisiji imamo vsaj 10 komunistov in zdeti se mora kot vrnitev v dobre stare čase. Med komunisti gotovo obstaja določena nostalgija. Medtem ko je pred 60 leti Evropo presekala železna zavesa, imamo danes železno pest Evropske komisije. To smo videli s členom 121 in ko je Grčija bila učinkovito spremenjena v protektorat.
<P>
Uboga Grčija, ujeta znotraj gospodarskega zapora evra! Uboga Grčija, ujeta znotraj sodobnega Völkerkerker, zapor narodov, za katerega se zdi, da nima izhoda! Kar Grčija potrebuje, gospod Barroso, je devalvacija in ne sadomonetarizem. Kdo ve, kaj jim bo to povzročilo.
<P>
Leta 1968 smo imeli Brežnjevo doktrino omejene suverenosti. Danes imamo "skupne vrednote". Imamo "vse bolj povezano Evropsko unijo" in "združeno suverenost" in to ste uporabili, seveda pa ne bo šlo samo za Grčijo, ker se bo isto zgodilo Španiji, Portugalski in Irski. Člen 121 se bo uveljavljal pri vseh teh.
<P>
Gospod Barroso, prej ste povedali, da se bomo držali naše poti in to pomeni, da bodo milijoni ljudi v Evropi trpeli, medtem ko boste vi poskušali obdržati skupaj ta katastrofalen projekt, ki je evro. Propadel bo; o tem ni dvoma, tako gotovo, kot se je zgodilo Britaniji med mehanizmom deviznih tečajev leta 1992. Lahko se smejite, lahko se nasmihate. Ne bo delovalo. Ne more delovati. Propadlo bo in, kar se tiče prebivalcev Evrope, prej ko se to zgodi, bolje bo.
<P>
Za to potrebujemo demokratične rešitve. Če boste vsiljevali svoj ekstremni evro-nacionalizem, bo to vodilo v nasilje. Glasovati moramo proti tej komisiji. Prihodnost Evrope moramo dati ljudem iz vsake države članice na svobodne in pravične referendume.
<SPEAKER ID="019" NAME="Zoltán Balczó" AFFILIATION="NI">
(HU) Evropska komisija je opredeljujoči organ odločanja Evropske unije. Zahteve glede komisarjev bi morale biti naslednje: prava oseba na osnovi njegove ali njene poklicne poti in pripravljenosti, na pravem položaju. Način, na katerega so komisarji imenovani in izvoljeni, pa zagotavlja, da se ta pozitivni rezultat doseže le slučajno. Vlade ne priporočajo ljudi za posebno nalogo, ampak za funkcijo. Kogar koli imenujejo, bo - razen če se on ali ona umakne - postal komisar EU. Predsednik Komisije poskuša najti nalogo za določeno osebo in tako se zaporedje obrne. To pomeni, da poskušam najti plašč, ki bi se ujemal z gumbom. Še nekaj je vredno omembe: zaslišanjem strokovnih odborov ne sledi glasovanje, namesto tega majhen krog ljudi napiše pisma o zaslišanju. Vedno govorite o demokraciji, pa vendar se še vedno bojite neposrednih volitev. Naj gre za ustavo EU, referendum ali sestanek odbora glede potencialnega kandidata. Med zaslišanji so kandidati za komisarje povedali komaj kaj konkretnega. Niso se želeli obvezati, sprejeti odgovornosti. Kljub temu je postalo jasno, da ne nasprotujejo prejšnji Komisiji, ampak da želijo centralizirano Evropo; ničesar se niso naučili iz finančne krize ampak še naprej vodijo liberalno gospodarsko politiko. Zato nas je mnogo takih, ki ne bomo volili za to komisijo in zaradi tega nismo nasprotniki Evrope. Preprosto delamo, kar naši volivci - več milijonov evropskih državljanov - od nas pričakuje.
<SPEAKER ID="020" NAME="József Szájer" AFFILIATION="PPE">
(HU) Gospod predsednik, gospod Barroso, v velikem številu evropskih jezikov se pojem, da nekaj deluje - da je zmožno delovati - in da nekaj dela, izrazi z zelo podobnimi izrazi. Zdaj je v Evropski uniji čas, ko lahko rečemo "Nazaj na delo, Evropa", vrnimo se nazaj, delajmo, delujmo. Osnovo za to jamči nova Pogodba o delovanju Evropske unije, Lizbonska pogodba, nedavno izvoljen Parlament in nova Komisija, ki se oblikuje.
<P>
Čas je, da za seboj pustimo dneve institucionalnih sporov in vzpostavitev institucionalnih temeljnih pravil in se resnično posvetimo in osredotočimo na skrbi in vprašanja evropskih državljanov. To je temeljnega pomena, ker želimo ponovno pridobiti podporo tistih ljudi, ki smo jih na poti izgubili. Gospe in gospodje, spoštovani poslanci, vse nas čaka delo v tem smislu. Postopki zadnjih nekaj tednov in mesecev niso vedno bili spoštovanja vredni. Na primer, Parlament eni kandidatki za komisarko ni dal možnosti zagovora. Naj torej sodimo Komisijo, naj sodimo Svet, delajmo z njim, toda včasih se zazrimo tudi sami vase. Tesno sodelovanje teh institucij je potrebno za doseganje rezultatov.
<P>
Gospod predsednik Komisije, gospe in gospodje, tudi v imenu svoje stranke bi vam rad zaželel obilo uspeha, kajti ko vam želimo mnogo uspeha, tega ne želimo par posameznikom temveč državljanom Evrope. Naj bo Evropa v očeh evropskih državljanov končno pravi primer ustvarjanja delovnih mest, blaginje, razvoja, aktivne prisotnosti v svetu, zasebnega kapitala in zdaj, na osnovi nove ustave, Lizbonske pogodbe, naj Evropa odraste in se osamosvoji.
<P>
Gospe in gospodje, ko moj računalnik ne dela, pritisnem gumb za ponoven zagon. Zdaj celo imamo novo programsko opremo v tem računalniku, poznano kot Lizbonska pogodba. Gospe in gospodje, pritisnimo gumb za ponovni zagon.
<SPEAKER ID="021" NAME="Hannes Swoboda" AFFILIATION="S&amp;D">
(DE) Gospod predsednik, gospod Barroso, vaša Komisija gotovo ima tako močne kot šibke točke. Želel bi se osredotočiti na močne točke.
<P>
Imamo ekipo za zunanjo politiko, ki bi jo težko našli kjer koli drugje, tako v smislu zunanje politike kot razvojne politike. Gospod Szájer, ne morete zanikati, da imamo zdaj boljšo ekipo, kot smo jo imeli v času izvornega zaslišanja prve kandidatke iz Bolgarije. Prav tako trdno verjamem, da bo baronica Ashton dobro usklajevala to ekipo.
<P>
Enotna telefonska številka, ki naj bi jo zahteval Henry Kissinger, se nenehno omenja. Morda nimamo te enotne telefonske številke, če pa naredimo primerjavo z Združenimi državami - v smislu varstva podnebja na primer - koga naj pokličemo? Predsednika Obamo ali senat, ki do zdaj nista želela poiskati rešitve? Glede vprašanja razorožitve, ali naj stopimo v stik s predsednikom Obamo, ki je naklonjen razorožitvi, ali s senatom, ki še ni pripravil nobene rešitve? Ne prikazujmo se vedno v slabši luči, kot nam gre! Zdaj imamo priložnost, da naredimo dober vtis.
<P>
(Aplavz)
<P>
Kar zadeva gospodarsko politiko, imamo močno ekipo. Upam in verjamem, da bodo tisti naši kolegi v Komisiji, ki se v zaslišanjih niso izkazali za tako močne, s časom razvili svojo moč. Ko gre za socialno politiko, imamo komisarja, ki zadeve jemlje resno, in predsednika Komisije, ki nam je prav tako obljubil, da bodo socialne zadeve in socialna politika prednostna naloga. S tem računamo. Ne le, da s tem računamo, prav tako bomo zahtevali, da se to dejansko zgodi.
<P>
Skupaj smo našli rešitve za številna področja v okvirnem sporazumu. Včasih se nismo strinjali, toda dobro smo sodelovali. Gre za zelo dober sporazum, če ga vzamemo resno - vi v Komisiji in mi v Evropskem parlamentu. Če nam uspe, da bo tudi Svet vzel resno načela preglednosti, ki jih vsebuje sporazum, potem bomo resnično lahko dosegli nekaj čudovitega.
<P>
Zaradi Lizbonske pogodbe in okvirnega sporazuma bo od začetka zakonodajnega postopka pa vse do konca, do izvajanja, obstajala raven preglednosti, ki verjetno ni prisotna v številnih nacionalnih parlamentih. Zato pozivam Komisijo in Svet, da to vzameta resno.
<P>
V primeru SWIFT preglednost ni bila vzeta resno - s strani Komisije ali Sveta. Zdaj imamo člana Komisije, ki je bil odgovoren za Svet. To je praksa, ki je v Parlamentu ne moremo več tolerirati. Razlog za to zmešnjavo ni, ker bi Parlament lahko bil trmast. Razlog je, ker celo v prehodnem obdobju, ko je že bilo jasno, da ima Parlament več za povedati, Svet in Komisija - zlasti Svet - nista razumela, da morata vključiti Parlament. To je bistvo vsega. Glede tega, gospod Barroso, smo z zakonodajnimi resolucijami in obveznostjo Komisije, da poda odgovor - s svojim osnutkom zakonodaje ali z jasno obrazložitvijo, zakaj ne bo ukrepala - občutno napredovali. Ne pretvarjajmo se, da je parlamentarna pravica do pobude vedno bila tako pomembna v nacionalnih parlamentih. V bistvu jih dominirajo vlade in kar vlada predlaga, je pogosto izvedeno v parlamentu. To v tem primeru ne drži. Predlogi Komisije za nas še niso zakonodaja. Delamo na njih, tako da so vključene tudi naše ideje.
<P>
Izkoristimo to priložnost z novo Komisijo, novo pogodbo in novim okvirnim sporazumom. Parlament, bodimo samozavestni v naših poslih s Komisijo.
<SPEAKER ID="022" NAME="Predsednik">
Zdaj bo besedo prvič v tej razpravi prevzela ženska. Škoda, da tako pozno.
<SPEAKER ID="023" NAME="Diana Wallis" AFFILIATION="ALDE">
Gospod predsednik, splačalo se je čakati. Želim se osredotočiti na resolucijo glede okvirnega sporazuma, saj sem bila del pogajalske ekipe Parlamenta.
<P>
Predsednik Barroso, priznati morate, da smo imeli nekaj zelo zanimivih razprav glede pomena besed, posebej v mojem jeziku, toda ena izmed besednih zvez, ki ste jo uporabili na začetku naših sestankov, je bil govor o vaši absolutni predanosti "parlamentarni dimenziji" Evropske unije in mislim, da ste bili popolnoma pristni in pozitivni v vaši rabi te zveze, vendar o njej nikoli nismo razpravljali. Po Lizboni in po resoluciji glede novega okvirnega sporazuma je Parlament mnogo več kot le "dimenzija" - je realnost, prava sila, pravi parlament, vreden svojega imena.
<P>
Menim, da bi lahko prvotni parlamentarno zbor imenovali "dimenzija", vendar ne ta parlament. Ta parlament je zdaj pravi zakonodajni partner, kot pravi resolucija, ki se ga obravnava na enakopravni, vključujoči in informirani osnovi kot Svet in ki se ne more obiti zaradi zatekanja k mehkemu pravu ali ostalim instrumentom, naj bodo še tako upravičeni; parlament, ki lahko popolnoma in po pravem drži vašo Komisijo, kot izvršilni organ, za odgovorno. Veselimo se, da ne bomo videli le vas, gopod Barroso, temveč tudi vse vaše komisarje v času za vprašanja pred Parlamentom.
<P>
Parlament bo vztrajal pri svoji pravici do nadzora glede naknadnih sprememb vaše ekipe; Parlament je pripravljen igrati svojo pravo vlogo edinega večnacionalnega, neposredno izvoljenega parlamenta v mednarodnih odnosih. Predvsem pa ta nov močan parlament, ki vsebuje proevropsko večino, želi - prosim - da prevzamete vodstvo in da smo mi vaš voljni partner in podpornik. Toda prosim, mi nismo le "dimenzija", smo pravi, resničen Parlament.
<SPEAKER ID="024" NAME="Jill Evans" AFFILIATION="Verts/ALE">
Gospod predsednik, predlog resolucije skupine Zelenih/EFA poziva k novemu političnemu pristopu na nacionalni in evropski ravni in k novim idejam ter odločnemu delovanju. Ne moremo preseči gospodarske, socialne in podnebne krize, s katerimi se srečujemo, z uporabo istih politik in miselnosti, ki so jih ustvarile; ne moremo zgraditi bolj demokratične in učinkovitejše Evrope, razen če to storimo v realnem in spreminjajočem se političnem ozračju.
<P>
Danes v Walesu državni zbor začenja postopek za referendum glede več zakonodajnih pooblastil. V Kataloniji, na Škotskem, v Flandriji in drugod se dogajajo spremembe. Jutri bomo razpravljali o širitvi EU zaradi vstopa držav, ki so trenutno zunaj njenih meja, vendar še nismo niti začeli obravnavati notranje širitve, postopka, po katerem države znotraj meja EU pridobijo neodvisnost. Ta vprašanja še niso dobila odgovora v razpravah o izvolitvi nove Komisije kljub spremembam, ki se dogajajo okrog nas. Ponovno bi prosil predsednika Barossa, da ta vprašanja obravnava.
<SPEAKER ID="025" NAME="Adam Bielan" AFFILIATION="ECR">
(PL) Gospod Barroso, pred petimi meseci sem glasoval, da se vam zaupa poslanstvo sestave Evropske komisije, ker sem menil, da ste bili od vseh kandidatov, ki so bili na voljo, najboljši. Tega glasu ne obžalujem, vendar danes, ko razpravljamo o kolegiju komisarjev, ki nam je bil predstavljen, ne morem skrivati svojega razočaranja. Po zaslišanjih kandidatov za komisarje vem, da je mnogo ljudi med njimi izredno sposobnih, na žalost pa prav tako vemo, da so med njimi ljudje brez vsakršnih izkušenj in ki so se med zaslišanji zelo slabo odrezali.
<P>
Razumem, da imate v postopku izvolitve članov komisije omejen manevrski prostor. Popolnoma podpiram pravico nacionalnih vlad, da imenujejo svoje kandidate, kljub temu pa menim, da predlagana sestava Komisije ni optimalna. V svojem govoru ste vprašali, če Evropska unija v svetu šteje. Najboljši odgovor je nedavna odločitev za odpoved vrha Evropska unija- Združene države. Ali res menite, da bo ta sestava kolegija omogočila Uniji, da okrepi svoj položaj?
<P>
Na koncu bi rad izrazil svoje razočaranje, ker med zaslišanji nismo prejeli dovolj odgovorov na vprašanja glede energetske varnosti.
<SPEAKER ID="026" NAME="Søren Bo Søndergaard" AFFILIATION="GUE/NGL">
(DA) Gospod predsednik, na začetku bi želel gospodu Barrosu zaželeti srečo, saj je predsednik Komisije resnično uspel sestaviti Komisijo, ki odraža njegov politični projekt glede EU. Vendar pa se v moji skupini sploh ne strinjamo s tem političnim projektom. Naj navedem primer. Delavci v mnogih državah so spoznali, da je EU vse bolj sinonim za slabšanje plačila in delovnih pogojev, za katere so se borili. Večkrat smo vprašali predsednika Komisije, kaj bo konkretno naredil za zagotovitev, da delavci migranti ne bodo več premalo plačani, da ne bodo več diskriminirani in uporabljeni kot cenena delovna sila. Težava je v tem, da nismo prejeli določenega odgovora niti nismo prejeli nobenega določenega odgovora na zaslišanjih. Zato je moj zaključek, da Komisija sprejema socialni damping. To je Komisija, za katero je notranji trg pomembnejši od varovanja interesov običajnega delavca. V tem smislu pa obstaja nekaj upanja, saj se je v času tega sestanka z našo skupino gospod Barroso zelo potrudil, da bi poudaril, kako velik podpornik enakosti med spoloma je. Besede pa niso dovolj. Ko je bila imenovana prva Barrosova Komisija leta 2004, je bilo med 25 komisarji devet žensk. Danes nam gospod Barroso v odobritev predstavlja Komisijo, ki ima med 27 člani samo osem žensk. Torej gre za poslabšanje. Zaključimo lahko le, da tudi na tem področju gospod Barroso samo govori in malo naredi. Preprosto ni dovolj dobro.
<SPEAKER ID="027" NAME="Timo Soini" AFFILIATION="EFD">
(FI) Gospod predsednik, na Finskem se spominjamo zimske vojne. Pred sedemdesetimi leti je komunistična Sovjetska unija napadla majhno Finsko. Branili smo svojo neodvisnost in pravico do samoodločanja.
<P>
To se je nadaljevalo med drugo svetovno vojno, ki je predstavljala grozljivo trpljenje za celotno Evropo. V nas je pustila močno željo po neodvisnosti in močno željo, da odločamo sami zase. Helsinki, Moskva in London so bila edina glavna mesta, ki v drugi svetovni vojni niso bila zavzeta. Zaradi tega želim, da se naj vsak narod sam svobodno odloča glede svojih zadev.
<P>
Glede Komisije gotovo imate dobre namene in v Komisiji so dobri ljudje, vključno s Fincem Ollijem Rehnom, ki je moralna oseba s hrbtenico. Evropski narodi - Finci, Nemci, Britanci, Danci - kje so lahko glasovali in izvolili te komisarje ? Nikjer. Kako jih je mogoče zavrniti? To ni mogoče. EU je birokracija in ne demokracija.
<P>
Podpiram sodelovanje med neodvisnimi državami. Sem Finec, sem Evropejec in ljubim svojo celino, to pa še ne pomeni, da podpiram Evropsko unijo. Vsak izmed nas je dobil glasove; jaz sem na Finskem dobil 130 000 glasov. Koliko glasov so dobili komisarji in od kod? Tukaj bi lahko dobili 300 glasov, to pa je tudi vse.
<P>
Kaj leži v srcu demokracije? Nacionalna suverenost. To pomeni, da ima samo ljudstvo, ki oblikuje svoj narod, neodvisen od drugih, nespremenljivo in neomejeno pravico, da vedno odloča o svojih zadevah. To je osnovno načelo.
<P>
(Aplavz)
<SPEAKER ID="028" NAME="Bruno Gollnisch" AFFILIATION="NI">
(FR) Gospod predsednik, prišli smo do konca postopka pred imenovanjem komisarjev, z zaslišanji, ki so popolnoma povprečna. Kandidati za komisarje so nam prišli povedat, da so globoko zavezani Evropski uniji, da bodo storili vse, da bi se seznanili z vprašanji, katerih ne poznajo, in da bodo delali z roko v roki s Parlamentom.
<P>
Nič od tega ni zelo pomembno ali zelo zanimivo. Kljub temu pa je zato, da bi Parlament lahko pokazal svojo neodvisnost, moral obstajati grešni kozel, oziroma lahka žrtev. Ta žrtev je bila gospa Jeleva, proti kateri, če lahko dodam, je na koncu bilo relativno malo obtožb. Če gre za nasprotje interesov, potem je preteklost nekaterih komisarjev, ki bodo ostali neimenovani - komisarja za konkurenco, komisarja za kmetijstvo, komisarja za mednarodno trgovino - gotovo bolj skrb vzbujajoča, pa vendar se Parlamentu niso zdeli sporni.
<P>
V resnici, gospod Barroso, se mi nekoliko smilite, ker ste zdaj del tega sistema Lizbonske pogodbe - Lizbona je glavno mesto vaše države, čudovito mesto, ki si zasluži več, kot da posodi ime takšnemu dokumentu. Opravka boste imeli z mnogo ljudmi. Od zdaj naprej boste z okvirnim sporazumom imeli predsednika Parlamenta in konferenco predsednikov, iz katere so samostojni poslanci izključeni, kar grobo krši določbe Poslovnika. Imeli boste novega - in stalnega - predsednika Unije, katerega imenovanje ne bo pomenilo konca predsednikov po rotacijskem sistemu. Imeli boste baronico Ashton, visoko predstavnica Unije za zunanje zadeve in varnostno politiko, ki je v svoji mladosti, ko je prišlo do prave sovjetske grožnje, bila prepričana pacifistka, vendar pa ne dvomimo, da bo izjemno bojevita nasproti Iranu.
<P>
To bo zelo težka politika. Pravkar se je slišal smeh, ko se je nekdo spomnil marksistične preteklosti nekaterih izmed vas. V resnici ste še vedno internacionalisti, vendar pod nobenim pogojem proletarci. Postali ste popolnoma neobčutljivi na usodo evropskih delavcev.
<P>
(Govornik se je strinjal, da sprejme vprašanje na podlagi modrega kartončka v skladu s členom 149(8).)
<SPEAKER ID="029" NAME="William" AFFILIATION="The Earl of) Dartmouth  (EFD">
Gospod predsednik, morda lahko popravim gospoda Gollnischa. Ali se gospod Gollnisch zaveda, da baronica Ashton ni bila pacifistka le v svoji mladosti, ampak je bila tudi podpredsednica kampanje za jedrsko razorožitev vsaj do leta 1983, kar je nekaj, česar ni razkrila?
<SPEAKER ID="030" NAME="Bruno Gollnisch" AFFILIATION="NI">
(FR) Gospod predsednik, ne bom odgovarjal na vprašanje glede preteklosti baronice Ashton. Vem, da je tudi v moji državi ime "pacifist" bilo dano vojnim huskačem, ki so bili naklonjeni zmagi komunistov.
<SPEAKER ID="031" NAME="Jaime Mayor Oreja" AFFILIATION="PPE">
(ES) Gospod predsednik, v imenu Evropske ljudske stranke (Krščanskih demokratov) bi želel izraziti svojo iskreno, trdno in odkrito podporo gospodu Barrosu. Ne temelji samo na tem, kar je povedal danes, ampak tudi na govorih, ki jih je imel v Parlamentu, ki so nas spodbudili, da ga podpremo še močneje kot kdaj koli prej.
<P>
Želel bi povedati, da glavni razlog za to podporo ni število komisarjev, ki jih naša skupina ali naša politična družina ima v Komisiji, ampak v bistvu gre za prepričanje, da je to edinstven in poseben čas za Evropsko unijo. Komisija ni le katera koli Komisija in Parlament ni le kateri koli Parlament, ne le zaradi Lizbonske pogodbe, ampak ker se srečujemo s krizo, kakršne v Evropski uniji še ni bilo: z gospodarsko in socialno krizo.
<P>
Nismo mnenja, da je Lizbonska pogodba najpomembnejša stvar. Najpomembnejša je sprememba odnosa v smislu usmerjanja vseh evropskih institucij k večjim političnim ambicijam. Zato brez zadržkov podpiramo Komisijo, ki jo vodi gospod Barroso. Prav tako podpiramo Komisijo, ker se bomo, medtem ko se srečujemo z gospodarsko in finančno krizo, premaknili v drugo fazo: socialno krizo. Razlike med različnimi državami se bodo povečale in pojavil se bo povečan socialni nemir. Gospodarska in socialna kriza bosta nedvomno povzročili povečan socialni nemir. Drug razlog je, da se srečujemo s krizo vrednot, zaradi česar moramo vsi, ne le Komisija, spremeniti osebni odnos. Vsi moramo spremeniti svoj odnos.
<P>
Naša skupina zato meni, da je najboljši način za spremembo, preobrazbo in izboljšanje podpora Evropske komisije, ki jo vodi gospod Barroso.
<P>
Zato menim, da je v okviru te naloge in dela, ki ga moramo opraviti, skupina PPE tista skupina, ki si najbolj želi, da bi se najbolj spremenili. Tudi Evropski parlament se mora spremeniti. Komisija sama ne more biti odgovorna za pogosto pomanjkanje enotnosti v Parlamentu, ki je v veliki meri razlog, da v svetu ni evropskega glasu.
<SPEAKER ID="032" NAME="Kader Arif" AFFILIATION="S&amp;D">
(FR) Gospod predsednik, gospe in gospodje, trgovinska politika bo pomemben dejavnik v zunanji politiki Unije. Na žalost je ta trgovinska politika danes simbol izginotja interesa Skupnosti, saj ne gre za nič drugega kot za dodatek nacionalnih interesov.
<P>
V času, ko želimo, da Evropa brani svoje vrednote - solidarnost, socialno pravičnost - ko želimo, da Evropa v svoje trgovinske sporazume vključi socialne pravice, okoljske pravice, varovanje človekovih pravic in varovanje sindikalnih pravic, spoznavamo, da je edini predlog Komisije za nas skleniti sporazume, v katerih je čutiti, da ni alternative za trg in trgovino in da so sami sebi namen. To je, kar se tiče moje politične družine, nesprejemljivo.
<P>
V času, ko si želimo, da bi ta trgovinska politika vključila industrijsko politiko in učinke, ki bi jih lahko imela na politiko zaposlovanja, spoznavamo, da Komisija ni dala nobenih jamstev glede teh točk v pojasnilih, ki jih je to jutro podal predsednik Komisije. Na žalost pa me to ne preseneča. Nič ni bilo povedanega o horizontalni socialni klavzuli, o varstvu javnih storitev, o načinu, kako naj Evropa ponovno spremeni politiko ali sprejme popolnoma drugačno politiko.
<P>
Če zaključim svoje pripombe glede teh vprašanj, gospod Barroso, menim, da je zaupanje del dvosmernega odnosa. Z vašimi pojasnili to jutro nam niste ponudili tega, kar potrebujemo, da bi vam zaupali. Prosimo upoštevajte, da ker nam niste dali teh jamstev, ne morem zagotoviti, da vam bomo zaupali.
<SPEAKER ID="033" NAME="Alexander Graf Lambsdorff" AFFILIATION="ALDE">
(DE) Gospod predsednik, končno imam občutek, da se stvari začenjajo dogajati. Trajalo je več kot osem, skoraj devet let, da smo dobili novo pogodbo, in isto število mesecev, da smo dobili novo Komisijo. To ni Evropa, ki ukrepa, pa vendar potrebujemo prav ukrepanje. Ljudje iščejo delo, podjetja iščejo trge, potrošniki iščejo zanesljivost, Grčija išče stabilnost in Evropa išče svojo vlogo v svetu. Zato je dobro, da se je čas zapletenih razprav, ki so jih lahko razumeli le strokovnjaki, končal, in na podlagi tega razloga je prav tako dobro, da lahko Komisija dela na način, od katerega bodo ljudje ponovno imeli pravo korist.
<P>
Od vas želimo dve stvari, gospod Barroso. Prosimo, bodite pogumni in naredite Evropo močno, tako znotraj kot zunaj. Želimo, da ste pogumni in prav tako si želimo, da bi Evropa bila bolj udeležena na področjih, ki se morda razlikujejo od tistih, ki jih želijo države članice ali ljudje, ki odgovarjajo na ankete - v gospodarskih in finančnih zadevah, v pravosodju in notranjih zadevah, pa tudi v zunanji in varnostni politiki. Ta pripomba je namenjena zlasti vam, baronica Ashton. Pomanjkljivosti so jasne. Notranji trg ne deluje dovolj dobro za mala in srednje velika podjetja. Vzrok je pogosto nacionalna in ne evropska birokracija.
<P>
Seveda Grčija potrebuje pomoč. Za to potrebujemo močno Evropo. Zadovoljen sem, da je Komisija zdaj pripravila predlog. Kdor je mislil, da smo v zunanji politiki že storili dovolj, bo zdaj v luči Københavna gotovo spoznal, da to ni res. Zato ponavljamo: gospod Barroso, naredite Evropo močnejšo, znotraj in zunaj. Za to imate našo podporo.
<SPEAKER ID="034" NAME="Timothy Kirkhope" AFFILIATION="ECR">
Gospod predsednik, naša skupina močno podpira gospoda Barrosa in njegovo reformistično agendo za Evropo, ki se osredotoča na obravnavanje resničnih skrbi naših sodržavljanov in na ukrepanje, kjer lahko doda vrednost prizadevanjem naših držav članic. Zato menimo, da si je zaslužil prejeti seznam kandidatov za Komisijo, ki bi bili nadarjeni in bi lahko pomagali uresničiti njegove ambiciozne načrte.
<P>
Vendar je bil z nekaterimi imenovanji puščen na cedilu. Nič ne more prikriti dejstva, da se izkušnje in sposobnost kandidatov zelo razlikujejo; in to je bilo očitno v naših zaslišanjih. Nesprejemljivo je, da voditelji nekaterih držav članic še vedno obravnavajo oblikovanje Komisije kot priložnost za nagrajevanje kolega za podporo v preteklosti, razrešitev lokalne politične težave ali da privoščijo ministrskemu prijatelju udobno obdobje pred upokojitvijo.
<P>
Jasno je, da države članice izkoriščajo dejstvo, da imamo le eno glasovanje za celo Komisijo, da bi popustili kandidatom, ki na podlagi lastnih vrlin morda ne bi uspeli. Eno glasovanje se mora končati. Voliti moramo za posamezne kandidate, saj bodo šele takrat države članice resneje prevzele svojo odgovornost glede tega postopka in v Komisijo poslale najbolj sposobne kandidate, ki so na voljo.
<SPEAKER ID="035" NAME="Miguel Portas" AFFILIATION="GUE/NGL">
(PT) Gospod predsednik, gospoda Barossa bi želel vprašati glede pomena odgovornosti v luči dogodkov, zaradi katerih so špekulanti začeli napadati evro. Danes popoldne bomo podrobneje razpravljali o razlogih za ta dogodek, za zdaj pa bi se rad osredotočil na izjave Joaquína Almunia, ker so te povzročile takojšnje povečanje razponov in obrestnih mer na mednarodnem kreditnem trgu za Portugalsko in Španijo, kar je še bolj poslabšalo položaj samega evra prejšnji teden. Nima smisla, da mi govorite, da Joaquín Almunia ni rekel, kar je rekel. Kar koli so že slišali novinarji, so slišali tudi gledalci, in niso izgubljali časa za ukrepanje.
<P>
Predsednik Barroso, vloga komisarja ni, da bi na ogenj prilival bencin. Parlament ne more popolnoma podpreti nekoga, ki v kritičnem trenutku ni bil kos svoji službi. To je prva težava in druga so signali. Glede napada na grške, španske in portugalske javne dolgove, kaj so evropske institucije storile do zdaj? Gospod Trichet se je omejil na izjavo, da se nobena država ne sme zanašati na posebno obravnavo, medtem ko bi sporočilo moralo biti prav nasprotno: gledalcem bi torej moral reči, da ne bomo razdeljeni, ker imamo Evropo solidarnosti. To je politično vprašanje, ki se je pojavilo, in zaradi tega pričakujemo resne odgovore, glede na to, kar se je zgodilo z izjavami vašega kandidata za komisarja.
<SPEAKER ID="036" NAME="Klaus-Heiner Lehne" AFFILIATION="PPE">
(DE) Gospod predsednik, gospe in gospodje, dovolite mi, da na hitro nekaj pripomnim glede medinstitucionalnega sporazuma in resolucije, ki sta pred nami. Najprej pozdravljam dejstvo, da se zdi Komisija zdaj bolj stvarno pripravljena, da sprejme posredno pravico pobude Evropskega parlamenta. Če se preprosto izrazim, to pomeni, da bodo v prihodnosti obstajali posebni roki, v katerih bo Komisija obvezana odgovoriti na naše odločitve. To je dobra stvar, tudi v smislu izkušenj, ki smo jih imeli v zadnjem parlamentarnem mandatu. To je samoumevno, vendar ta sporazum prav tako pomeni, da bomo glede vseh zadev obravnavani enakopravno kot Svet. To je logična posledica začetka veljave Lizbonske pogodbe.
<P>
Poleg tega pozdravljamo dejstvo, da smo prav tako uspeli ustvariti tesnejše delovno razmerje med Parlamentom in Komisijo na področju priprave zakonodajnih programov. V prihodnosti bomo morali pripraviti neke vrste skupni zakonodajni program za tri institucije in v tem smislu bi bilo v pomoč, če bi, kot tradicionalna nosilca interesov Unije, Komisija in Parlament prišla do dogovora kolikor je mogoče vnaprej.
<P>
Nisem popolnoma zadovoljen z rezultati ocene učinka. Glede tega bo Parlament moral preučiti, kako lahko uvede kvalitativne izboljšave na svoje področje ocene vpliva ob upoštevanju dejstva, da Komisija ne želi pripraviti resnično neodvisne ocene vpliva, ki jo zahteva Parlament. Pozdravljam dejstvo, da je glede tega v izjavah že bilo objavljeno, da bo potekalo tesno sodelovanje v povezavi z zakonodajo, ki se nanaša na Službo za zunanjepolitično delovanje. Tudi tukaj imata Komisija in Parlament v glavnem skupni interes, ki bi ga prav tako bilo treba opredeliti, preden govorimo s Svetom.
<P>
Prav tako mislim, da je dobro - in to je nekaj, kar je nujna posledica Lizbonske pogodbe - da se bo stališče Parlamenta na področju mednarodnih pogajanj v zvezi z mednarodnimi sporazumi znatno izboljšalo in Parlament bo dobil resničen dostop do vseh informacij in do vseh konferenc. To je bilo bistveno vprašanje in zadovoljen sem, da smo v tem smislu lahko dosegli, kar smo želeli.
<SPEAKER ID="037" NAME="Evelyne Gebhardt" AFFILIATION="S&amp;D">
(DE) Gospod predsednik, gospod Barroso, zelo smo bili veseli, da smo 1. decembra dobili Lizbonsko pogodbo, z njo pa tudi močnejšo socialno politiko ter okrepljen položaj potrošnikov na področju notranje politike znotraj Evropske unije. Vendar pa zdaj menimo, da ste vi - v nasprotju s tem, kar pravi Lizbonska pogodba, namreč s horizontalno zavezo za zaščito potrošnikov - z razdelitvijo portfeljev v svoji Evropski komisiji naredili prav nasprotno, ker zdaj ni samo en komisar zadolžen za varstvo potrošnikov, temveč jih je več.
<P>
Želela bi vas vprašati, kako nameravate to obravnavati. Kako nameravate doseči usklajenost na tem političnem področju, področju, ki je izjemno pomembno za potrošnike, evropske državljane? Pristojnosti so bile razdeljene. Kateri komisar bo zagotovil to usklajenost? Prosimo, ne recite nam, da bo odločal kolegij. Potrebujemo jasna področja odgovornosti. Prosim, prav tako nam ne recite, da boste na koncu vi odločili, če bo prišlo do spora med različnimi komisarji. Vi niste vsemogočni in ste del kolegija.
<P>
S tem imam resne težave, gospod Barroso. Razložite mi, kako lahko obvladujete to razdrobljenost pilitike na področju varstva potrošnikov, pa tudi na drugih področjih, kot je zunanja politika, tako da bomo imeli politiko, ki bo nam po petih letih omogočila, da rečemo "da, vredno je imeti tako Komisijo". Ne vem še, kako bom glasoval kasneje. To bo zelo odvisno od vaših odgovorov na naša vprašanja.
<SPEAKER ID="038" NAME="Adina-Iona Vălean" AFFILIATION="ALDE">
Gospod predsednik, mislim, da se dobro zavedate, da Evropa stoji na razpotju in vi imate priložnost, da jo peljete v eno ali drugo smer: po mračni poti z globljimi gospodarskimi krizami, slabim konkurenčnim okoljem za evropska podjetja, več zakonodaje in birokratskega bremena, ali po poti poguma, ki izkorišča priložnosti, določene z Lizbonsko pogodbo, da bi Evropa postala močnejša, in se odloča za usklajen pristop do globalnih trgov in izzivov.
<P>
Priložnosti in rešitve za globalne izzive lahko najdemo v sektorjih, kot je program digitalne tehnologije IKT, raziskav, razvoja in energetike. Nova pogodba, ki so jo končno ratificirale vse države članice, vam daje - na srebrnem pladnju - orodja, za dosego teh ciljev.
<P>
Najbolj se bojim vse večjega prepada med pričakovanji državljanov in bruseljskim majhnim svetom. Zaupanje, ki ga uživamo pri državljanih, izginja. Kolikokrat sem opazila razhajanja med evropsko upravo, ki zasleduje otopele politične cilje, in resničnimi skrbmi ljudi? Kakšen je cilj oblikovanja skupne energetske politike, če našim državljanom ne moremo dati varne, cenovno sprejemljive in zelene energije? Kakšen je cilj zbiranja podatkov o energetski infrastrukturi?
<P>
Menim, da ne moremo vsiljevati rešitev, ki bi bile enake za vse. Komisija mora upoštevati razlike, priložnosti in sredstva vsake države članice. Biti morate vizionarski in ustvarjalni, da boste Evropo potegnili iz njene mračne preteklosti. Pri tem vas bo Parlament podpiral. Če zamudimo to priložnost, Evropa ne bo dobila druge priložnosti naslednjih petih letih.
<SPEAKER ID="039" NAME="Lajos Bokros" AFFILIATION="ECR">
Gospod predsednik, Grčija je na robu finančnega propada. Španija in Portugalska se prav tako spopadata z vedno večjimi težavami. Če Evropska komisija, Evropska centralna banka in Evropski svet ne bodo ukrepali, potem nam grozi razpad evrskega območja.
<P>
Kar lahko vidimo tukaj, je neoptimalna dodelitev portfeljev med komisarji. Joaquín Almunia, ki je bil varna oseba za upravljanje denarnih in finančnih zadev, je zdaj bil premeščen na konkurenčnost, ki ni njegovo področje. Olli Rehn, ki je bil ugleden komisar za širitev, se zdaj ukvarja z gospodarskimi in denarnimi zadevami, ki niso njegovo strokovno področje.
<P>
Zakaj je v interesu Evrope, da je treba oslabiti intelektualno moč Komisije prav v času krize ?
<SPEAKER ID="040" NAME="Werner Langen" AFFILIATION="PPE">
(DE) Gospod predsednik, gospe in gospodje, zdaj imamo drugo Barrosovo komisijo. Način, kako se je sistem spremenil, je že bil omenjen. To je četrta Komisija, odkar sem tukaj. Prvi dve Komisiji, ki sta jih vodila gospod Santer in gospod Prodi, sta bili kolegijski telesi. Prav Barrosova Komisija je bila opazna zaradi njenih posameznih akterjev - v mislih imam gospoda Dimasa, gospo Kroes in celo gospoda McGreevya, ki so pod vašim vodstvom ostali nedejavni več let. Če nam uvedete predsedniški sistem, gospod predsednik, potem vam priporočam, da prevzamete vodstvo, vendar se vrnete h kolegijskemu sistemu. To je bolje za Evropo in bolje za sodelovanje s Parlamentom.
<P>
Državljani imajo pričakovanja - govorili ste o pogumu - glede evropske agende. Najprej morate stabilizirati evro, razširiti evrsko območje in zagotoviti, da bodo nacionalne vlade spoštovale svoje obveznosti. Kot drugo morate ustvariti sodobna, na tehnologiji temelječa delovna mesta v skladu z globalnim standardom, ker je Lizbonska strategija iz leta 2000 bila neuspešna, čeprav so cilji bili pravi. Tretjič, še naprej morate razvijati Evropo na osnovi njenih prejšnjih uspehov in ne na osnovi klicev pogube in scenarijev odpovedovanja, in doseči, da bo Evropa enakovreden partner Združenim državam in Kitajski, in četrtič, ni vam potrebno le postavljati vprašanj o prihodnosti, prav tako morate nanje odgovoriti skupaj s Parlamentom.
<P>
Odprti trgi in več izobraževanja, rasti in blaginje ne smejo biti teme preteklosti; ostati morajo teme prihodnosti, tako kot socialna varnost, industrijska osnova in ne širitev finančnih trgov.
<P>
Želimo si poštenega sodelovanja z vami in Komisijo. Pri tem mora Komisija biti gonilo in ne gospodar Evrope. Dve skupini sta se odločili, da vam bosta popolnoma nasprotovali - zeleni in komunisti. Predstavljajo komaj 13 % poslancev. Če bosta predsednik Komisije in Komisija dobro sodelovala s preostalimi iz Parlamenta, potem bomo skupaj dosegli uspeh, ki ga potrebujemo.
<SPEAKER ID="041" NAME="Alejandro Cercas" AFFILIATION="S&amp;D">
(ES) Gospod predsednik Komisije, kot se zavedate, si poslanci, ki pripadajo Skupini naprednega zavezništva socialistov in demokratov v Evropskem parlamentu, želijo resnične spremembe evropske socialne agende in prenovljeno socialno agendo.
<P>
Mnogi izmed nas si nadejamo, da je v vašem govoru nekaj zelenega upanja, v obljubah, ki ste jih dali naši skupini, v govoru komisarja Andorja in v institucionalnem sporazumu, da moramo predložiti prihodnjo evropsko zakonodajo v presojo vplivov na okolje. Obstaja upanje, da ste se česa naučili iz zadnjih volitev in iz odmevajoče tišine delavskih organizacij glede nove Komisije.
<P>
Zato, gospod Barroso, smo zelo navdušeni, da se bo uresničila nekoliko medla obljuba in da bo Komisija prinesla dodano vrednost pravim spremembam. Z veseljem pričakujemo, da Barroso II ne bo isti kot Barroso I.
<P>
Gospod predsednik Komisije, poslušali smo komisarja Andorja in imamo te sanje, to upanje. Obljubimo vam zvestobo, če obstaja zaveza, ki jo boste upoštevali glede vsega, kar ste oznanili v svojih nastopih in v sporazumu, ki ste ga sklenili s Parlamentom.
<P>
Gospod Barroso - ker ste inteligenten človek - nujno je, da ta presoje okoljskega in socialnega vpliva pokrivajo vzdržnost gospodarskega modela, ki ga vi zagovarjate. Drugače Evropa ne bo imela prihodnosti. Evropa mora uskladiti svojo agendo s tisto od državljanov in delavcev, drugače ne bo dosegla gospodarskega povezovanja in prav gotovo ne bo dosegla političnega povezovanja, kar je naš načrt. Naš načrt je zgraditi Evropo z velikimi političnimi ambicijami, ki je sposobna ponovno vzbuditi zanimanje svojih državljanov in biti pomembna v svetu...
<P>
(Predsednik je prekinil govornika)
<SPEAKER ID="042" NAME="Mirosław Piotrowski" AFFILIATION="ECR">
(PL) Gospod predsednik, kandidate za komisarje predlagajo vlade držav članic EU. Potem ko jih odobri Evropski parlament, nimajo več obveznosti do svoje lastne države. Načeloma naj bi delali za enakomerni razvoj po celi Evropi. Za to sta potrebna sposobnost in zaupanje. Prvi vidik je bil med zaslišanji postavljen pod vprašaj. Odgovori kandidatov so bili večinoma dogovorjeni vnaprej in neprimerno posplošeni. Gospa Ashton se je dotaknila nekaj podrobnosti, vendar so nas njeni odgovori razočarali. Kot celota je ekipa komisarjev, ki je na zaslišanjih pokazala svoje zmožnosti, šibka in nekaj dobro usposobljenih kandidatov ne more spremeniti tega vtisa. Vendar pa moramo glasovati v svežnju za celo Komisijo, ki ni predstavila jasne strategije ukrepanja.
<P>
Ali lahko Komisiji zaupamo? V Skupini Evropskih konservativcev in reformistov nam je bilo zastavljeno naslednje vprašanje: ali bi lasten družinski proračun in usodo naše družine dali v roke te Komisije? Mnogi od nas so odgovorili, in še danes je odgovor ne.
<SPEAKER ID="043" NAME="Mario Mauro" AFFILIATION="PPE">
(IT) Gospod predsednik, predsednik Komisije, gospe in gospodje, če bi ostali pri različici dejstev, ki jo je predlagal gospod Cohn-Bendit, ključ do interpretacije katerih je hinavščina, bi se Skupina Evropske ljudske stranke (Krščanskih demokratov) odločila, da glasuje za, ker ima trinajst komisarjev, in liberalci, ker imajo devet, medtem ko bi se socialisti morda morali vzdržati, ker so njihove vrste slabše zastopane.
<P>
Vendar pa temu ni tako. Glasovi mnogih izmed nas so odvisni od odgovora na pomembnejše vprašanje: kakšno vlogo naj bi Barrosova Komisija odigrala na tem zgodovinskem razpotju?
<P>
Pozvana je, gospod predsednik, da povrne upanje milijonom ljudem in podjetjem, ki se znajdejo v težavah, in da prekine nemoč spričo raznih interesov in vlad preko trdne odločenosti in z močjo idej.
<P>
Pozvana je, gospod predsednik, da poda evropski obraz politiki priseljevanja in energetski politiki in da izda evroobveznice ter zagotovi gospodarsko oživitev. Pozvana je, gospod predsednik, da prepričljivo vzpostavi evropsko zunanjo in varnostno politiko, draga baronica Ashton, ki je vredna svojega imena.
<P>
Kot je povedal gospod Schulz, ste vi, gospe in gospodje, kot trapistovski menihi, ki ste se zaljubili molku. Glede svoje idealne poti svetosti predlagam, da sprejmete drugačno zaobljubo: zaobljubo ukrepanja. Treba je narediti veliko stvari. Gospod predsednik, naredimo jih hitro, naredimo jih dobro in naredimo jih skupaj. Z najboljšimi željami, gospod Barroso!
<SPEAKER ID="044" NAME="Gianluca Susta" AFFILIATION="S&amp;D">
(IT) Predsednik Komisije, napredni med nami vam bomo danes dali zaupnico, da vas ne bomo prepustili izsiljevanju tistih, ki imajo le malo zaupanja v to skupnost Evrope, in da ne boste postali odvisni od vlad sedemindvajseterice.
<P>
Verjeti v skupnost Evrope pomeni prekinitev vašega oglušujočega molka in prevzem osrednje vloge pri pomembnih mednarodnih zadevah; varovanje evropskih interesov na industrijskem in gospodarskem prizorišču; krepitev socialne politike in večje vlaganje v premagovanje svetovne revščine; usklajevanje našega zavezništva z Združenimi državami, vendar ne pod enakimi pogoji; utrjevanje položaja Evropske unije v mednarodnih organih, z začetkom pri varnostnem svetu ZN; ponovna uvedba večstranskosti v svetovni trgovini in priprava programa za boj zoper globalno onesnaževanje.
<P>
Naš glas danes bo pomenil pogojno zaupnico brez izjem v Komisiji in za posamezne komisarje, da bi popolnoma dosegli novo Evropo, rojeno v Lizboni, političnega akterja med večjimi svetovnimi silami, in da je predvsem lahko skupnost usode, ki se posveča lastnemu gospodarskemu in civilnemu napredku in ki si zastavlja misijo miru, pravice in svobode na svetu; ki ni le skupnost spomina, ki živi v sedanjosti na račun svojega bogastva in zdaj že zbledele pretekle slave.
<SPEAKER ID="045" NAME="Alain Lamassoure" AFFILIATION="PPE">
(FR) Gospod predsednik, gospod Barroso, uspeh Lizbonske pogodbe je zdaj odvisen od vas in vaše ekipe.
<P>
Presenetljivo se je prvi stalni predsednik Evropskega sveta odločil, da bo po svoji izvolitvi izginil. V tem je uspel. Nihče zunaj njegove države ni vedel ničesar o njem pred dvema mesecema in pol in nihče ni izvedel kaj več o njem od takrat. Predsednik španske vlade je pokazal toliko dostojnosti, da je prišel in nam tukaj predstavil prednostne naloge Španije v šestmesečnem obdobju španskega predsedstva. To je prav nasprotno od tega, kar so avtorji Lizbonske pogodbe - od katerih so mnogi prisotni v tej dvorani - želeli. Nihče - niti evropski narodi niti predsednik Združenih držav - ne ve, kdo je v Evropi glavni.
<P>
V svetu, ki ga je na glavo postavila kriza, na celini, ki je izgubila ves svoj vpliv, ki ima več kot 20 milijonov brezposelnih, ki tvega dolgoročni upad spričo nastajajočih sil, Evropa potrebuje pilota, smer, ambicije, velik projekt, ki jo bo združil in ki lahko mobilizira 27 narodov ter pol milijarde svobodnih državljanov. Torej, gospod Barroso, ne bojte se, bodite pogumni! Cilji, strategija, metoda, financiranje - vse zahteva popolnoma nov pristop. Obeti glede vrnitve močne rasti še nikoli niso bili tako oddaljeni. Solidarnost med državami članicami še nikoli ni bila tako potrebna. Razhajanja med našimi pristojnostmi in finančnimi viri še nikoli niso bila tako velika. Pričakovanja državljanov še nikoli niso bila tako velika. In brez dvoma Evropski parlament še nikoli ni bil bolj pripravljen podpreti ambiciozne politike, da bi nadoknadil 10 let, ki so bila izgubljena v neskončni institucionalni razpravi. Kot prijatelj vam povem: podpora Parlamenta ne bo sorazmerna z vašo previdnostjo, temveč z vašim pogumom.
<P>
(Aplavz)
<SPEAKER ID="046" NAME="Dagmar Roth-Behrendt" AFFILIATION="S&amp;D">
(DE) Gospod predsednik, gospod Barroso, naše okoliščine so drugačne in imamo drugačno institucionalno strukturo. Zdaj ko je Lizbonska pogodba v veljavi, bodo tri institucije - Parlament, Svet in Evropska komisija - morale sodelovati na drug način, kot so do zdaj. Mislim, da se moramo zavzeti, da bo uspešno. Vaša udeležba v prvem delu medinstitucionalnega sporazuma mi daje vtis - in nisem vedno nekritičen do vas - da si tudi vi tega želite.
<P>
Prvi del tega sporazuma, ki smo ga izpogajali z vami, vsebuje pomembne elemente glede vloge Evropskega parlamenta pri našem sodelovanju zlasti z vami, pa tudi s Svetom. Ti elementi krepijo dialog med Parlamentom in Evropsko komisijo, dajejo možnost za prejem več informacij kot v preteklosti, z drugimi besedami, postali bomo lahko enakovreden partner v zakonodajnem postopku, in za pravo zaslišanje, v katerem bodo komisarji, ki bodo pravi politiki, prišli sem in odgovarjali na vprašanja ter podajali govore in odgovore, brez da bi se skrivali kot v preteklosti. Prej ste samo vi, gospod Barroso, imeli pogum za to. Zdaj bodo vsi tako ravnali. To je dobro. Vsem nam bo v korist, prav tako pa bo koristno za evropsko demokracijo in, upajmo, v interesu državljanov glede tega, kar počnemo, in sicer našega zakonodajnega dela za vse.
<P>
Končno, gospod Barroso, glede vprašanja zakonodajne pobude trdno verjamem, da s tem, kar smo lahko dosegli v pogajanjih z vami glede našega sodelovanja in kar smo danes oblikovali v resolucijo, smo prišli tako blizu pravice do pobude Evropskega parlamenta, kot je le mogoče. Nadalje izloča konstrukt sui generis. Z nami ste delali na tem in delali ste zagnano. To spoštujem in zelo cenim, kako ste k temu prispevali.
<P>
Drugi poslanci so že omenili ocene učinka. Zavezali ste se, da boste to naredili pregledno in da boste sodelovali. Rekli ste, da so ocene socialnega učinka za vas pomembne. To je bistvena točka z našega vidika. S tem sem popolnoma zadovoljen. Menim, da bi z delom morali začeti danes, kar ne bo prekmalu.
<SPEAKER ID="047" NAME="Jacek Saryusz-Wolski" AFFILIATION="PPE">
Gospod predsednik, želim spregovoriti o okvirnem sporazumu in posebnem partnerstvu med Komisijo in Parlamentom, o katerem ste spregovorili in ki ga seveda pozdravljamo.
<P>
Parlament se bojuje za svojo pristojnost, vendar ne zaradi ponosa in slave Parlamenta. Želimo zapolniti vrzel demokratične legitimnosti po vsem trudu, ki smo mu bili priča v času referendumov. Vstopamo v novo obdobje metode Skupnosti, zato prosimo, da ne branite pristojnosti Komisije, saj mi, Parlament, nismo bili del te metode Skupnosti. V mislih imam zakonodajni monopol Komisije. Ta monopol je obstajal, ko Evropski parlament ni bil, kar je danes, zato pozdravljam delno rešitev, ki upošteva naše pobude v zakonodajnih zadevah in ki ste jo sprejeli. Parlament bo podrobno pregledal prakso te delne rešitve ob upoštevanju naše zahteve Komisiji, da sprejme zakonodajne ukrepe.
<P>
Moja druga pripomba se nanaša na skupno Službo za zunanjepolitično delovanje. Svojo verodostojnost bi morala črpati iz dveh virov - ne le iz Sveta, temveč tudi iz Evropskega parlamenta - in za zdaj še nismo popolnoma zadovoljni. Gledam vašo podpredsednico, gospo Ashton. Obžalujemo dejstvo, da nismo prisotni v skupini na visoki ravni. Mislim, da bi morali sodelovati v postopku, ki ga je Parlament vedno zahteval. Morali bi sodelovati pri imenovanjih veleposlanikov in posebnih predstavnikov EU. Morda še je ostalo nekaj manevrskega prostora, ker ne gre za našo slavo, ampak da bi v očeh Evropejcev ta služba pridobila pravo verodostojnost. V nasprotnem primeru bo šibkejša, medtem ko si obe strani želita, da bi bila močnejša.
<SPEAKER ID="048" NAME="Luis Manuel Capoulas Santos" AFFILIATION="S&amp;D">
(PT) Gospod predsednik, gospod predsednik Komisije, posebej so me zanimala zaslišanja kandidatov za komisarje za kmetijstvo in ribištvo, področij, ki jih v Evropskem parlamentu spremljam z velikim zanimanjem. Ozadje se mi v obeh primerih zdi ustrezno. Vendar pa je bolj kot osebnosti in sposobnosti pomembno poznati naravo političnih pogojev, v katerih morata razviti svoje poslanstvo. Da bi moja politična skupina in jaz po svoji vesti lahko volila za umestitev Komisije, ali mi lahko vi, gospod Barroso, zajamčite, da boste vso svojo podporo dali tema dvema komisarjema, da bi zagotovili, da bodo temeljite reforme, ki jih bosta uvedla v teh dveh najpogostejših politikah, kmetijstvu in ribištvu, ohranile njun skupnostni značaj in zavrnile vsako obliko ponovne nacionalizacije?
<SPEAKER ID="049" NAME="Paulo Rangel" AFFILIATION="PPE">
(PT) Gospod predsednik, to priložnost bi rad predvsem izkoristil, da bi Komisiji in predsedniku Komisije poudaril, na kakšen način sta sodelovala s Parlamentom v času teh mesecev umestitve. Noben drug organ na svetu z izvršilnimi pooblastili in pooblastili za zakonodajne pobude ni podvržen takim zahtevam: njegov predsednik mora predstaviti program Parlamentu; udeležiti se mora zaslišanj z vsemi parlamentarnimi skupinami; podvržen je glasovanju z absolutno večino in vse komisarje mora pripeljati sem, da se predstavi vsak posebej s svojim lastnim programom, temu sledijo tri ali štiri ure neposrednih vprašanj - vprašanj, ki jih je treba odgovoriti.
<P>
Komisija se je strinjala, da se zaveže k izpogajanju osnutka sporazuma s Parlamentom, v katerem se je, prvič, strinjala, da upraviči in poveča pooblastila Parlamenta glede zakonodajne pobude; drugič, sprejela je načelo popolne svobode do dostopa do informacij v smislu zakonodajnih in političnih ukrepov ali v zvezi z mednarodnimi pogajanji; in končno, strinjala se je, da bo upoštevala mnenje Parlamenta glede komisarjev in prerazporeditve komisarjev.
<P>
To je po mojem mnenju dokončen dokaz, da je Komisija od julija pokazala, da je pripravljena imeti tesne vezi s Parlamentom in da je s tem pokazala jasen, očiten in nedvoumen način, da je strateško zavezništvo znotraj Lizbonske pogodbe za spodbujanje metode Komisije, o kateri je govoril gospod Saryusz-Wolski, zavezništvo med Parlamentom in Komisijo. Zaradi tega si tako Komisija kot okvirni sporazum zaslužita popolno podporo skupine Evropske ljudske stranke (Krščanskih demokratov).
<SPEAKER ID="050" NAME="Othmar Karas" AFFILIATION="PPE">
(DE) Gospod predsednik, gospe in gospodje, v demokraciji odobritev nikoli ne pomeni dajanja prostih rok, vedno gre za podelitev zaupanja, ki ga je najprej treba utemeljiti. Zato skupaj odprimo novo poglavje, ne smemo nadaljevati kot prej, kot ste povedali vi, predsednik Komisije. Pogodba, kriza in globalizacija so nas prisilile, da spremenimo naš način delovanja. Potrebujemo večje evropsko zavedanje v državah članicah, več odkritosti do Evropske unije, več EU v Evropi in po svetu. Zahteva vodstvo vsakega posameznega komisarja in pripravljenost spremeniti Evropske razprave v politiko.
<P>
Evropski parlament in Komisija morata vstopiti v novo partnerstvo - partnerstvo za Evropo državljanov, partnerstvo zoper nacionalizem, protekcionizem in ekstremizem, nepoštenost, poneumljanje, neodgovornost in pomanjkanje spoštovanja. Poleg pakta stabilnosti za valuto potrebujemo trajnostni pakt za vsa politična področja, da bi bili bolj verodostojni in da bi ponovno pridobili izgubljeno zaupanje. Treba je razviti postopek v zvezi s čezmernim primanjkljajem, izhodno strategijo in Evropo 2020 v en skupni koncept za znižanje nacionalnega dolga, spopadanje s primanjkljaji, spodbujanje inovacij in rasti ter ustvarjanje dolgoročnih delovnih mest.
<P>
Končno, gospod predsednik, vas pozivam, da pripravite otvoritveno bilanco stanja in predložite predloge za usklajevanje gospodarske, socialne, davčne, raziskovalne, inovacijske in izobraževalne politike, ker potrebujemo več Evrope.
<SPEAKER ID="051" NAME="Gunnar Hökmark" AFFILIATION="PPE">
Gospod predsednik, glavni izziv za to Komisijo ne bo spopadanje s krizo, ki smo ji bili priča. Postopno izstopamo iz nje, čeprav bo še zmeraj pomembna naloga, da izpolnimo politike, ki smo jih določili, glavni izziv pa bo pripraviti teren za prihodnje gospodarstvo Evrope, zagotoviti, da bo dinamično gospodarstvo, ki je lahko konkurenčno in ki lahko igra vodilno vlogo v svetovnem gospodarstvo.
<P>
To zahteva politike za nova delovna mesta, naložbe in dinamično gospodarsko rast. Drugače se bomo še zmeraj spopadali s težavami, ki jih je povzročila kriza - z brezposelnostjo in s primanjkljaji. Pomembno je, da bo Komisija, ki bo danes potrjena v Parlamentu, vzela ta izziv resno.
<P>
Evropski volivci so junija dali zelo pomembno sporočilo. Ne želijo si modela, ki temelji na socialističnem upravljanju, temveč model, ki temelji na odprtosti, ki zagotavlja enake pogoje in socialno Evropo, kar pomeni delovna mesta, rast, priložnosti in čezmejno vključevanje. To je naloga te nove Komisije - priprava terena za gospodarstvo, blaginjo in socialno varnost z odprtostjo na predloge in s sprejemanjem novosti.
<SPEAKER ID="052" NAME="Tunne Kelam" AFFILIATION="PPE">
Gospod predsednik, Evropska skupnost je zdaj stara več kot 50 let. Nekateri pravijo, da je v krizi srednjih let - malo je utrujena, moralno izčrpana in neodločna glede nadaljnje širitve.
<P>
V teh razmerah, gospod Barroso, imate zgodovinsko priložnost za državniško modrost, prave reforme in dolgoročno vizijo. Vaš drugi mandat sovpada s 60. obletnico Schumanove deklaracije. Edina rešitev za ustanovitvene očete Evrope niso bili politični spori, ampak dvig nad nacionalne interese za vzpostavitev nadnacionalnih evropskih politik, ki temeljijo na odprtem in radodarnem pristopu, kot ste omenili sami.
<P>
Najprej pričakujemo pravo izvajanje skupnih evropskih politik, posebej pri dokončanju skupnega energetskega trga. Evropska komisija je bila glavni zaveznik in sodelavec Evropskega parlamenta. Vam in celotnemu kolegiju komisarjev želimo vse dobro.
<SPEAKER ID="053" NAME="Marian-Jean Marinescu" AFFILIATION="PPE">
(RO) Menim, da je glavna naloga nove Komisije izvajati Lizbonsko pogodbo. Naša naloga je, da evropskim državljanom pokažemo, da pogodba izpolnjuje njihova pričakovanja in jim glede tega vliti zaupanje.
<P>
V naslednjih nekaj letih mora med drugimi pomembnimi zadevami, s katerimi se bo ukvarjala, Komisija v ponoven pregled podati dve izredno pomembni politiki: skupno kmetijsko politiko in kohezijsko politiko. Mislim, da se proračunska politika za obdobje 2014-2021 lahko oblikuje in strukturira šele po dokončanju teh politik. Zaradi tega mora v okvirnem programu Komisije to postati glavna prednostna naloga. Upam, da bo pregled teh dveh evropskih politik pomagal v srednjeročnem in dolgoročnem obdobju, za usklajevanje gospodarskega, finančnega in socialnega položaja v vseh državah članicah, da bi preprečili vrste nesorazmerij, ki jih vidimo ta trenutek, in ki ogrožajo trajnostni razvoj Evropske unije kot celote.
<SPEAKER ID="054" NAME="Csaba Sándor Tabajdi" AFFILIATION="S&amp;D">
(HU) Nove države članice so upravičeno zaskrbljene, da se znotraj Evropske unije krepita nacionalni egoizem in ponovna nacionalizacija. Evropska unija ne more obstajati brez solidarnosti, kohezije ali dohitevanja s strani novih, manj razvitih držav članic. Program 2020 bo morala sestaviti Komisija, ki jo bo vodil gospod Barroso tako, da ne bomo zmanjšali, ampak ohranili - ob reformiranju - in okrepili politike Skupnosti, ki smo jih imeli do zdaj, zlasti kohezijsko in regionalno politiko ter skupno kmetijsko politiko. Priča smo nameram, ki navdajajo s strahom, saj nekateri nameravajo postopno ukiniti te politike in zlasti zmanjšati skupni kmetijski proračun. Svet bi moral oblikovati konkretne ukrepe, da ne bo svetovna kriza postala kriza zaposlovanja in socialna kriza. Končno, ne smemo dovoliti, da bi tragični grški položaj pripeljal do zaključka, da ne smemo krepiti evro območja in da ne smemo nadaljevati širjenja na zahodni Balkan.
<SPEAKER ID="055" NAME="Lena Ek" AFFILIATION="ALDE">
Gospod predsednik, Albert Einstein je rekel, da je življenje kot vožnja s kolesom: neprestano moraš naprej, da ne zgubiš ravnotežja. Prav to pričakujemo od nove Komisije. Istočasno obstajajo skrbi. Vprašanje podnebnih sprememb je na primer razdeljeno na več portfeljev; to je nadvse zaskrbljujoče. Vprašanja industrijske politike in energetske politike bodo medtem obravnavali komisarji iz le ene politične skupine; tudi to je nadvse zaskrbljujoče. Zdaj potrebujemo ravnotežje in podporo trajnostni gospodarski rasti in pomembno je, da je to odraženo v strategiji EU 2020.
<P>
Prve besede v romanu je vedno najteže napisati. Vtis, ki ga Komisija ustvari, in način, kako bo delovala, bo odražen in zapisan v strategiji EU 2020 in to bo pokazatelj dela in kakovosti nove Komisije. Upam, da bo trajnosten.
<SPEAKER ID="056" NAME="Ulrike Lunacek" AFFILIATION="Verts/ALE">
(DE) Gospod predsednik, gospe in gospodje v novi Komisiji, gospe in gospodje tukaj na plenarnem zasedanju in na galeriji, v teh časih gospodarske, finančne in podnebne krize državljani Evrope od vas pričakujejo vodenje. Pričakujejo drzne in jasne projekte. Gospod Barroso, danes ste parkirat povedali, da ne moremo naprej kot običajno in da moramo biti drzni in pogumni. Tega pa nismo videli v vaših smernicah ali na zaslišanjih večine komisarjev.
<P>
Vzemimo na primer zunanjo politiko. Baronica Ashton, vi ste edina, ki bi morala in mora biti združeni glas Evrope. Gre samo za svar dobrega usklajevanja ali posvetovanja z državami članicami. Svetu morate predstaviti drzne, posebne projekte, na primer, za evropsko preprečevanje nesreč v skladu s poročilom gospoda Barnierja. Biti morate na čelu, tudi pri zadevah, ki se nanašajo na finančno krizo. Potrebujemo nadzor nad skupnim finančnim trgom in davek na finančne transakcije.
<P>
Te predloge predstavite Svetu. Prosimo, storite to in ne čakajte, da bo Svet rekel "da" ali "ne" ali da bodo posamezne države članice zaćele z vami lobirati. Če dobimo od vas to vodstvo, potem boste prav tako prejeli podporo Evropskega parlamenta. Zdaj še je nimate.
<SPEAKER ID="057" NAME="John Bufton" AFFILIATION="EFD">
Gospod predsednik, izpostaviti moram vprašanje, za katerega menim, da je za Združeno Kraljestvo zelo pomembno.
<P>
Trenutno v Združenem Kraljestvu uveljavljamo možnost izvzetja od 48-urnega delovnega tedna. Vendar sem po zaslišanju gospoda Andorja - osebno nimam nič proti gospodu Andorju - zelo zaskrbljen zaradi smeri, v katero mislim, da nas bo povedel. Zelo mogoče je, da bo Združeno Kraljestvo izgubilo to možnost izvzetja. Če se to zgodi, bodo milijoni ljudi v naši državi na izgubi. Radi delajo dodatne ure. Naša honorarna gasilska društva v Združenem Kraljestvu - zlasti v moji regiji, Walesu, kjer jih 75 % pokrivajo honorarni gasilci - so ogrožena.
<P>
Kmalu bodo splošne volitve in pozivam vse danes navzoče britanske poslance, da volijo proti novi Komisiji na podlagi tega, da če bodo dobri ljudje v moji državi to možnost izvzetja od 48-urnega delovnika izgubili, bomo utrpeli težke posledice. Od njih je odvisno. Trije milijoni ljudi bodo gledali, kako bodo volili, prav tako kot jaz.
<SPEAKER ID="058" NAME="Andreas Mölzer" AFFILIATION="NI">
(DE) Gospod predsednik, Lizbonska pogodba namerava okrepiti Evropsko unijo in s tem, seveda, v prvi vrsti Evropsko komisijo in prav tako naš Parlament. Vendar je sramotno, da se kljub temu politično šibki predstavniki dajejo na vrh institucij EU. Politični opazovalci se strinjajo, da nova Komisija ne vsebuje pravih političnih veljakov. Če je predsednik Komisije najmanjši skupni imenovalec med silami velikih držav EU, se ta položaj jasno nenadzorovano nadaljuje s posameznimi komisarji. Tudi nov predsednik Sveta in visoka predstavnica sta politično tudi brez posebne teže. Naši pomembni politični partnerji, kot so Združene države, nam to že sporočajo, in ne vemo, kaj se bo zgodilo z drugimi partnerji, kot je na primer Rusija.
<P>
Posledično se pojavlja vprašanje, ali lahko okrepljeni Evropski parlament v sodelovanju s šibko Komisijo dejansko naredita kaj pozitivnega glede vključevanja in uresničevanja interesov evropskih narodov.
<SPEAKER ID="059" NAME="Paul Rübig" AFFILIATION="PPE">
(DE) Gospod predsednik, moja zahteva za novo Komisijo je, da naredi več za mala in srednje velika podjetja. Dve tretjini naših delavcev dela za ta podjetja in ustvarja 50 % bruto domačega proizvoda. Predvsem moramo poskrbeti, da se kreditna sposobnost malih in srednje velikih podjetij poveča, ker je posebej v kriznih časih tvegani kapital posebnega pomena, da bi lahko nadaljevali z izplačili dobrih plač. Biti moramo konkurenčnejši in za to moramo bolje podpreti infrastrukturo. Zlasti vseevropske mreže bi morale biti izboljšane.
<P>
Poskrbeti moramo, da bodo tudi mala in srednje velika podjetja imela možnosti raziskav, tako da bodo lahko preko Evropskega inštituta za inovacije in tehnologijo ponudila nove izdelke in storitve. Prav tako moramo izboljšati poklicno izobraževanje in usposabljanje. To je velika naloga za Evropsko Komisijo. Novi Evropski Komisiji želim oblilo uspeha in veliko sreče v prihodnosti.
<SPEAKER ID="060" NAME="Milan Zver" AFFILIATION="PPE">
(SL) Jaz spadam med tiste, ki menijo, da je danes veliki dan za evropsko demokracijo, ne samo zaradi tega, ker bomo kompletirali evropske inštitucije, evropske strukture, ampak tudi zaradi tega, ker bomo sprejeli ta medinštitucionalni sporazum, ki skupaj z Lizbonsko pogodbo dejansko pomeni povečanje vpliva evropskih državljanov na evropsko politiko.
<P>
In to se mi zdi pomembno, še zlasti sedaj, ko že ugotavljamo ali pa lahko zaznamo tudi prve krize evropske demokracije, ki se vidi v vse manjši udeležbi na volitvah, vse manjšem zaupanju ljudi v temeljne demokratične inštitucije, v tem, da v nekaterih evropskih prestolnicah je nasilje nad demonstranti, v drugih obujajo spomine, totalitarne simbole in podobno.
<P>
Skratka, mislim da je zadnji čas, da je evropska politika tudi na ravni inštitucionalne izgradnje naredila nekaj za razvoj demokracije, ampak to ni dovolj. Morali se bomo potruditi tudi, da poskušamo zlasti v postkomunističnih državah vplivati na dvig ravni demokratične politične kulture.
<SPEAKER ID="061" NAME="Juan Fernando López Aguilar" AFFILIATION="S&amp;D">
(ES) Gospod predsednik, člani španske delegacije Skupine naprednega zavezništva socialistov in demokratov v Evropskem parlamentu bodo podprli mandat Komisije, ki je bila krščena kot Barroso II. Za to imamo dobre razloge. Eden izmed njih je, da smo prepričani, da se celo gospod Barroso ne bi mogel strinjati s kritiki Barossa I, če ima mandat za Komisijo Barroso II.
<P>
Vsi lahko vidimo razloge za to. Evropa se je spremenila, svet se je spremenil in vstopil v krizo. Globaliziran svet, ki se srečuje z globalno krizo in ki potrebuje Evropo, ki šteje v svetu. Namesto da odgovarjamo na krize z nadaljnjimi krizami, moramo ukrepati in to moramo storiti zdaj. Ukrepati moramo in odgovoriti na podnebne spremembe, nove energetske vire, pomen naše zunanje politike v svetovnem merilu in naš prispevek k varnejšemu svetu v boju zoper kriminal in terorizem. Ukrepati moramo začeti zdaj.
<P>
Od volitev je preteklo šest mesecev in zdaj je čas, da Komisija deluje v celoti in ob polni zmogljivosti. To zdaj pričakuje 500 milijonov Evropejcev, ki nas opazujejo. Zato smo prepričani, da to nedelovanje ni izbira, edina izbira je, da Barroso II preseneti kritike Barossa I z ukrepanjem, z odločnim ukrepanjem.
<SPEAKER ID="062" NAME="Cristian Dan Preda" AFFILIATION="PPE">
(RO) Tudi jaz bi rad povedal, da je danes pomemben dan, saj bomo glasovali za Komisijo ne le za 27 držav članic, pač pa tudi za enotno Evropo. V tej dvorani je bilo rečeno, da je izvajanje Lizbonske pogodbe nujna zadeva. Gre za nujno zadevo, ki je v senci velike težave, ker sedanja kriza še zdaleč ne vodi v izvajanje te pogodbe, ki mora ustvariti enotno Evropo za 27 držav in Evropo, ki jo hkrati ima vsak Evropejec za verodostojno.
<P>
Želel bi poudariti, da je po mojem mnenju največji izziv, s katerim se srečuje Evropska unija, občutek solidarnosti med Evropejci iz starih držav in novimi državami, z drugimi besedami, solidarnost med Evropejci iz vzhoda in zahoda. To je edini način, da lahko Evropa postane verodostojna za tiste, ki se prej ali slej želijo pridružiti naši Uniji, ne glede na to, ali gre za zahodni Balkan, Moldavijo, Turčijo ali Islandijo.
<SPEAKER ID="063" NAME="Liisa Jaakonsaari" AFFILIATION="S&amp;D">
(FI) Gospod predsednik, oblikovanje Komisije je trajalo odločno predolgo. Zgodovinarji v prihodnosti se bodo zagotovo spraševali, kako je oblikovanje Komisije lahko trajalo šest mesecev, medtem ko se v Evropi srečujemo z najglobljo recesijo v gospodarski zgodovini Evrope.
<P>
Menim, da je ta proces na splošno opolnomočil in okrepil Komisijo in Parlament. Zato me preseneča Skupina Zelenih/Evropske svobodne zveze, ki se je soglasno odločila, da bodo glasovali proti novi Komisiji, posebej ker so samo pogosto izjavili, da so v procesu mnogo pridobili in da so njihovi cilji bili sprejeti. Odkrito menim, da je to primer ekstremnega populizma.
<P>
Sposobnost delovanja notranjega trga in socialne Evrope sta kot brat in sestra. Gresta z roko v roki. Zelo pomembno je, da je presoja socialnega vpliva korak v smeri socialne Evrope.
<SPEAKER ID="064" NAME="Eva Lichtenberger" AFFILIATION="Verts/ALE">
(DE) Gospod Barroso, gospod predsednik, nisem razočarana le zaradi ljudi v Komisiji, ampak tudi z vašo podelitvijo portfeljev. Nekatere izmed njih ste razkosali na tak način, da bo v prihodnosti zelo težko voditi posebna pogajanja v odborih. Še več, nekaterim komisarjem ste odvzeli portfelje, pri katerih so se dejansko izkazali, in jim podelili take, s katerimi niso preveč zadovoljni. Če pogledamo na to z bolj psihološkega stališča, lahko nezadovoljen komisar, gospod Barroso, naredi veliko škode, ker se bo zlasti ob nastopu svojega delovnega mesta srečal z veliko ljudmi, ki bodo dajali predloge, katerih ni sposoben obravnavati. Po mojem mnenju je to napačna odločitev.
<P>
Druga točka, ki bi jo želela izpostaviti, se nanaša na medinstitucionalni sporazum. Prav gotovo se bomo borili za njegovo izvajanje, saj je Lizbonska pogodba zdaj v veljavi. Imeli bomo besedo v mednarodnih pogodbah in pri tem bomo uspeli, tudi če se srečujemo s taktiko zavlačevanja, ki jo uporabljata oba, Svet in Komisija. Komisija mora biti na to pripravljena.
<SPEAKER ID="065" NAME="Czesław Adam Siekierski" AFFILIATION="PPE">
(PL) Gospod predsednik, Evropska unija se je znašla v popolnoma novem položaju. Lizbonska pogodba je uvedla pomembne spremembe. Kaj lahko rečemo dva meseca po tem, ko je začela veljati? Če o njej bolje premislimo, pomeni le dober in pomemben začetek. Zdaj pa je prišel čas, da damo tem določbam in resolucijam pravi kontekst. Poskrbeti bi morali za ustrezno delitev pristojnosti med institucijami ali na novo ustvarjenimi visokimi položaji in za vzpostavitev političnih načel in pravil sodelovanja. Prav tako moramo ohranjati načelo resnične enakopravnosti med državami članicami, pa tudi med državami članicami in Unijo. Pomembno je, da ne zmanjšamo pomena predsedovanj posameznih držav članic.
<P>
Samo povezana Unija, ki govori soglasno, bo v svetu uživala položaj, ki si ga zasluži. Začetne izkušnje, ki smo jih pridobili v zadnjih dveh mesecih, dvigajo vrsto dvomov. Te težave je torej treba temeljito premisliti in treba je sprejeti ukrepe, ki nam bodo omogočili, da dosežemo pričakovane učinke in novo kakovost delovanja Evropske unije.
<SPEAKER ID="066" NAME="Csaba Sógor" AFFILIATION="PPE">
(HU) Vprašanje, ki ga je nekoč zastavil Kissinger, se pogosto ponavlja - kdo bo dvignil telefonsko slušalko? Bistvo tega je, da potrebujemo močne osebnosti in močne obraze. Ne! Potrebujemo močne institucije. Potrebujemo Svet, Parlament, Unijo, v kateri lahko vsak dvigne telefon v Svetu, ker je tisti pristojen dati ustrezen odgovor in ustrezno rešitev. Zdaj bi želel podati tako telefonsko zahtevo: želimo si Evropo, v kateri se spoštujejo pravice tradicionalnih nacionalnih manjšin, kjer ni slovaških zakonov o jeziku. Z začetkom veljave tega zakona o jeziku niso kršene le temeljne pravice EU in določbe evropskih konvencij o človekovih pravicah, ampak je v nevarnosti tudi eden od največjih dosežkov evropskega povezovanja, delovanje enotnega notranjega trga. Zahtevam, da Komisija v skladu z mnenjem pravne službe sprejme potrebne ukrepe, da bi zagotovila prevlado prava Skupnosti.
<SPEAKER ID="067" NAME="Derek Vaughan" AFFILIATION="S&amp;D">
Gospod predsednik, strukturni skladi so bili zelo pomembni za regije, kot je Wales, v preteklosti in so še danes. Pomagali so mnogim posameznikom, skupnostim in podjetjem. Zlasti so bili pomembni v nedavnih težkih gospodarskih časih.
<P>
Zato je bistveno, da lahko vse te skupine v prihodnosti koristijo strukturne sklade. Menim, da bi strukturni sklad moral biti na razpolago vsem regijam po Evropi, če bodo po letu 2013 izpolnjevale pogoje. Menim, da bi morali izločiti ponovno nacionalizacijo strukturnih skladov, zlasti pa sem pozdravil pripombe kandidata za komisarja za proračun in finančno programiranje, ki je izrazil nasprotovanje ponovni nacionalizaciji kohezijske politike in strukturnih skladov.
<P>
Prav tako je bistveno, da se financiranje leta 2013 za vse skupine, ki sem jih omenil, nenadoma ne ustavi. Zato menim, da je pomembno, da se prehodni status da na razpolago regijam, ki izpadejo iz konvergenčnih meril po letu 2013. Upam, da bo Komisija v prihodnjih tednih in mesecih kohezijski politiki in strukturnim skladom namenila prednost, ki si jo zaslužijo.
<SPEAKER ID="068" NAME="Gay Mitchell" AFFILIATION="PPE">
Gospod predsednik, tukaj želim izpostaviti vprašanje, ki sem ga postavljal v svoji državi, in upam, da bomo s tem, ko ga zastavljamo od zgoraj navzdol in od spodaj navzgor, nekako vzpodbudili ukrepanje.
<P>
Vedno govorimo o bančni krizi in o tem, kaj lahko naredimo za mala in srednje velika podjetja. Težava je v tem, da obstaja veliko malih in srednje velikih podjetij, ki preprosto ne morejo dobiti posojil, čeprav so njihova podjetja trdna in lahko nudijo zaposlitev. Največji razlog za to je po mojem mnenju pomanjkanje bančnih upraviteljev. Ta kriza je nastala, ker je bil bančni sistem avtomatiziran - in v mnogih primerih to še vedno je. Evropska centralna banka in Evropska komisija sta finančnim institucijam izkazali mnogo podpore. Zdaj je čas, da se vrnemo in uporabimo ves svoj vpliv, ki ga imamo, da se vrnemo k tradicionalnemu bančnemu upravitelju, ki lahko izračuna tveganje na podlagi lastnosti, sposobnosti in rezultatov.
<P>
Resnično mislim, da bi to spremenilo stvari, in 27 komisarjem, ki so zdaj prisotni, naj povem: ne podcenjujte svoje zmožnosti vplivanja...
<P>
(Predsednik je prekinil govornika)
<SPEAKER ID="069" NAME="Jörg Leichtfried" AFFILIATION="S&amp;D">
(DE) Gospod predsednik, gospod Barroso, želel bi omeniti dve stvari, ki sta zame popolnoma bistveni. Danes je bilo že veliko povedanega o premagovanju krize. V zvezi s tem se moramo zavedati ene stvari. Te krize ne bomo premagali, če se bodo spet izplačevale nagrade, ko bodo banke ponovno stabilne. Krizo bomo premagali šele, ko bodo tisti, ki so zdaj postali brezposelni, ponovno dobili službe, in ko bodo tisti, ki še niso dobili dela, lahko delali. Potem bo kriza premagana.
<P>
Zato je za vašo Komisijo bistveno, da skušate doseči cilj ustvarjanja in ohranjanja delovnih mest in zagotovitve, da tisti, ki trdo delajo, prav tako prejmejo zadostno plačilo za svoje delo in da dobijo večji delež v splošni blaginji, kot je to bilo prej. Če pri tem uspete, gospod Barroso, potem bo po mojem mnenju prihodnja Komisija bolj uspešna kot prejšnja.
<SPEAKER ID="070" NAME="Seán Kelly" AFFILIATION="PPE">
Gospod predsednik, kot na volitvah papeža, upam, da bom ta večer lahko rekel "Habemus Papam; habemus Komisijo", toda področje, ki skrbi mene in mnogo ljudi, je, da Lizbonska pogodba pravi, da je treba imenovati predsednika Sveta, kar bo zagotovilo jasnost. Nisem prepričan, ali je ta jasnost tukaj, in morda lahko na to odgovori predsednik Barroso.
<P>
Če se v času krize pojavi nuja, kdo bo glas, ki zastopa Evropo? Ali bo to gospod Van Rompuy? Ali bo baronica Ashton? Ali eden izmed komisarjev? Ali bo to predsedstvo po rotacijskem sistemu ali sam predsednik Barroso? Na to bi želel dobiti odgovor.
<SPEAKER ID="071" NAME="José Manuel Barroso">
predsednik Komisije. - Gospod predsednik, poskušal bom začeti z odgovarjanjem na nekaj konkretnih vprašanj, potem pa bom obravnaval bolj splošna.
<P>
Prvič, glede evrskega območja, nekateri poslanci Parlamenta so izpostavili vprašanja glede evrskega območja in nekaj trenutnih težav, s katerimi se srečujemo v državah članicah evrskega območja. Najprej naj spomnim, da je evro eden od večjih uspehov v zgodovini Evrope. Od svojega nastanka z 11 udeleženkami se je evro območje razširilo in zdaj obsega 16 držav članic. Evro območje je območje stabilnosti in ustvarjanja delovnih mest. Seveda ga je prizadela kriza. Tudi države zunaj evrskega območja je prizadela kriza. Ni mi vas treba spominjati, da sem samo nekaj dni nazaj sprejel predsednika vlade Islandije, države, ki nam je zelo blizu - in ki ni članica evrskega območja - ki se je resnično spopadala s to krizo. Želim ponoviti, da ta kriza ni nastala v evrskem območju; prišla je izven evrskega območja.
<P>
Resnica pa je, da je evro zaščitil države, ki si delijo enotno valuto. Menim, da bi evropski položaj danes bil mnogo težji, če ne bi imeli evra. Polne koristi evra moramo šele požeti. Za to moramo okrepiti gospodarsko usklajevanje v evrskem območju. Res je, da nimamo samo monetarne unije. Morali bi imeti pravo gospodarsko unijo. Pogodba daje nove priložnosti, ki jih nameravam izkoristiti. Olli Rehn, novi komisar za te zadeve - če bomo dobili vašo podporo - bo razvil to smer.
<P>
Gledanje vnaprej, kako utrditi evro območje, je zelo pomembno, seveda pa nam ne preprečuje, da bi gledali na sedanjost. Obdobje, s katerim se srečuje evrsko območje, je težko. Tega nima smisla zanikati. Druge države izven evrskega območja se prav tako spopadajo z zelo težkimi časi. To priznajmo. Moram pa reči, da se o položaju na finančnih trgih včasih poroča na način, ki stopnjuje težave in vedno ne da objektivne ocene položaja. Takšne analize običajno prihajajo iz držav zunaj evrskega območja.
<P>
Vendar je evrsko območje sposobno obravnavati težave, s katerimi se trenutno srečuje. Imamo svoj sistem davčnih pravil, Pakt za stabilnost in rast, ki mora biti ustrezno izvajan. V primeru Grčije lahko ocenimo in spremljamo njen program fiskalnega prilagajanja. Imamo možnost priporočiti drzne strukturne reforme v Grčiji, katere bo prav tako tesno spremljala Komisija.
<P>
3. februarja je Komisija sprejela sveženj glede Grčije, ki bo šel v Svet na začetku prihodnjega tedna. Seveda rešitev zahteva predvsem ukrepanje z grške strani. Podpora odločenosti grškim oblastem bo povečala zaupanje v uspešno doseganje ambicioznega programa, ki so ga sprejeli.
<P>
Države članice, zlasti tiste v evrskem območju, bi se vedno morale zavedati, da imajo gospodarske politike vsake izmed njih vpliv na gospodarstva drugih. Pozdravljam jasne znake, da se vse države članice zavedajo izziva in bodo delovale v skladu s tem.
<P>
Mislim, da je gospa Gebhardt zastavila konkretno vprašanje o potrošniški politiki. V Komisiji obstaja oseba z jasno odgovornostjo za potrošniško politiko, to je komisar Dalli. On bo zadolžen za to politiko, predlagal bo pobude na tem področju in o njih razpravljal v odboru IMCO na plenarnem zasedanju. Posebne dimenzije civilnega prava bodo spadale pod pristojnost komisarke za pravosodje, podpredsednice Redingove. To je običajno pri večini izvršilnih organov v Evropi, kjer ta posebna vprašanja obravnava minister za pravosodje.
<P>
Seveda bo vse odločitve glede novih pobud moral odobriti kolegij. Kolegialnosti sem izjemno zavezan. Mnogi od vas ste pozvali Komisijo, naj obdrži velik poudarek na kolegialnosti. V skladu s pogodbami je predsednik Komisije tisti, ki jamči za kolegialnost. V današnjih politikah je to običajna težnja. Vedno več vprašanj je po svoji naravi prečnih ali horizontalnih. Potrebujejo skupni namen in zahtevajo povezovanje različnih sektorskih politik.
<P>
Kar se zgodi v Komisiji, je več ali manj isto, kot kar se dogaja v nacionalnih vladah in svetovnih vladah. Vidimo, da morajo voditelji držav in vlad pogosto na usklajen in koherenten način obravnavati zadeve, ki so jih prej ločeno obravnavale odgovorne osebe v različnih vladah.
<P>
Prav to nameravamo storiti. To točko želim poudariti s posebnim ponosom, ker zdaj gradimo novo Komisijo na izkušnjah predhodne. Prejšnja je bila prva Komisija razširjene Evrope - prvič smo imeli Komisijo s 27 člani iz 27 različnih držav. Dejstvo, da je Komisija delovala v resnično kolegialnem vzdušju z določenim namenom, je znak, da razširjena Evropska unija lahko dela s 27 ali več članicami. Mislim, da je to bistvenega pomena za prihodnost.
<P>
Zastavljenih je bilo nekaj konkretnih vprašanj o kohezijski politiki in o nekaterih politikah Skupnosti, kot sta ribištvo in kmetijstvo - na primer vprašanje gospoda Capoulasa Santosa. Kohezijska politika je bila vključena v Lizbonsko pogodbo. Po svoji naravi je evropska politika. Videti moramo, kako lahko nadaljujemo s postopkom reform, tako da lahko še naprej izboljšujemo ustrezno vrednost politike in zagotavljamo, da se kohezijska politika in regionalna politika pretvorita v resnično povečanje konkurenčnosti v vseh regijah Evrope. Prepričani moramo biti, da lahko politika to doseže, tako da bomo imeli močne argumente v naslednji finančni razpravi. Naj vam zagotovim svojo popolno predanost - in mislim, da lahko rečem, polno zavezanost nove Komisije - načelom socialne, gospodarske in ozemeljske kohezije, ki so prav tako zapisani v Lizbonski pogodbi. Seveda bomo naredili vse, kar lahko, da bi spodbujali evropske skupne politike.
<P>
Obstajala so konkretna vprašanja o oceni socialnih učinkov - vprašanje gospoda Cercasa. Želim razjasniti, kar sem javno povedal prej. Zavezani smo uvedbi ocene socialnih učinkov v našem delu preko Odbora za oceno učinka. Menimo, da smo pri oceni vpliva zelo napredovali. Vedno smo pripravljeni izboljšati to delo in verjamemo, da bi socialna dimenzija v našem delu morala biti primerno obravnavana.
<P>
Nekateri poslanci Parlamenta mi zastavljajo vprašanja glede energetske učinkovitosti. Želim poudariti, da bomo energetsko varnost vključili v naš predlog za strategijo Evropske unije 2020. Ena od novosti strategije Evropske unije 2020 je prav združitev nekaj politik, ki so prej bile obravnavane posamično. Menim, da spodbujanje energetske varnosti in energetske učinkovitosti mora biti pomemben del naše agende za konkurenčnost in za bolj zeleno in trajnostno rast z učinkovito rabo virov. To poudarja, za kako pomembno imamo to agendo.
<P>
Nekateri ste vprašali glede malih in srednje velikih podjetij in vrednosti notranjega trga - gospod Hökmark in drugi. Zelo pomembno je, da zdaj ponovno uvedemo notranji trg. Pomembno je, da razjasnimo, da pri notranjem trgu ne gre le za trg, čeprav so trgi pomembni.
<P>
Nekateri verjamejo, da trge branimo, ker smo tržni fundamentalisti. Nič ne bi moglo biti bolj oddaljeno od resnice. Menimo, da je notranji trg predvsem osnova za evropski projekt. Brez notranjega trga ne bomo imeli močne Evropske unije. Če dovolite, da postane notranji trg razdrobljen, bomo v Evropi spet videli grdi obraz gospodarskega nacionalizma. Govoriti moramo pogumno in reči, da notranji trg obstaja, da bi branil najšibkejše - potrošnike, da brani mala in srednje velika podjetja pred monopolom in seveda, da brani evropski projekt kot celoto. Zato sem prosil gospoda Montija, da pripravi poročilo, tako da lahko dobimo nove ideje in ustvarimo večje soglasje za ponovno uvedbo in poglobitev notranjega trga kot enega večjih dosežkov preteklosti in prihodnosti našega evropskega projekta.
<P>
(FR) Zdaj bi rad omenil eno ali dve splošnejši vprašanji, ki ste jih izpostavili. Gospod Daul, gospod Schulz, gospod Lamassoure - ki je podal govor, v katerem je poudaril pomen drznosti - gospod López Aguilar, gospod Mayor Oneja in mnogi drugi so izpostavili vprašanje ambicij. To je po mojem mnenju izjemno pomembna točka in o njej moramo imeti iskreno razpravo.
<P>
Nekateri med vami, posebej gospod Schulz, so me še enkrat izprašali glede vprašanja tržne in socialne politike. Še enkrat pravim. Ni Komisija tista, ki jo morate prepričati glede potrebe po socialnem namenu. Delati boste morali z nami, da bi poskušali prepričati določena glavna mesta, ker je resnica zelo jasna: nekatera glavna mesta menijo, da pri Evropi gre le za trg in da so v skladu z načelom solidarnosti odgovorni za socialno politiko. Ne strinjam se. Menim, da za čustveno navezanost na Evropo potrebujemo socialno dimenzijo. Potrebujemo socialno dimenzijo, ki dejansko združuje, kar se lahko naredi na evropski ravni, s tem, kar se lahko naredi na nacionalni ravni. Nihče ne želi ustvariti evropskega sistema socialne varnosti ali centraliziranega zdravstvenega sistema v Evropi. Tega ne predlagamo.
<P>
Še več, na to ne smemo gledati kot na tekmovanje med nacionalno ravnjo in evropsko ravnjo. Če poleg našega dela na notranjem trgu, na konkurenčnosti, politiki državne pomoči in ostalih politikah, kot je zunanja trgovinska politika, v Evropi ne bo socialne dimenzije, bomo težko zagotavljali legitimnost evropskega projekta.
<P>
Zato bi rad izpostavil: nismo mi tisti, ki nas je treba prepričati glede potrebe po socialni dimenziji. Sodelujte z nami, da bi okrepili socialno dimenzijo Evrope - socialno tržno gospodarstvo - ki je kot cilj vključena tudi v Lizbonsko pogodbo. Temu sem zelo zavezan in prizadevati si moramo, da bi ga dosegli skupaj. O tem ni popolnoma nobenega dvoma.
<P>
(Aplavz)
<P>
Kar se tiče vodenja - priljubljene teme gospoda Verhofstadta, pa tudi mene - še enkrat, pomagajte nam, podprite nas. Naklonjen sem povečanemu vodenju Evrope in Evropa potrebuje to povečano vodenje. Moj govor - imenovali ga boste govor, saj tudi je govor, pa vendar je govor, ki ga podajam v imenu novega kolegija in ki odraža politično ambicijo, politično naravnanost - je jasen. Živimo v času brez primere. Kot sem rekel, tako znotraj in zunaj Evrope potrebujemo več odločenosti glede evropskih zadev. Popolnoma sem prepričan, intelektualno in politično, da če Evropa ne bo ukrepala na usklajen način, tvegamo, da bomo v prihodnosti imeli nepomembno vlogo na mednarodni ravni. To sem povedal v svojih smernicah, pred voditelji držav in vlad in ponovil bom na neformalnem Evropskem svetu, ki je pojutrišnjem, ker sem v to prepričan.
<P>
Menim, da so nedavni dogodki služili le za še močnejše poudarjanje tega položaja. Mednarodna finančna kriza je pokazala, kako soodvisna so naša gospodarstva. Problemi, ki jih zdaj izkušamo v evrskem območju, prav tako kažejo, kako soodvisna so naša gospodarstva. Zato moramo okrepiti naša prizadevanja v zvezi z evropskim usklajevanjem in vodenjem. Bruslju ni nujno treba dati nacionalnih pristojnosti: to je razprava za 20. stoletje, ki je po mojem mnenju že izpeta. Iz tega ne smemo narediti razprave "to je za Bruselj, to je za Komisijo, je proti državam članicam...", ker je smešno.
<P>
Jasno je, da medtem ko želimo danes imeti vlogo v svetu, naše države članice same nimajo potrebnega vpliva za enakovredna pogajanja z Združenimi državami, Rusijo in Kitajsko. Zato potrebujemo to dimenzijo, ne da bi okrepili Bruselj, ampak da bi okrepili Evropo in se predvsem osredotočili na resnične interese vsakega izmed naših državljanov. Tukaj moramo sodelovati in tudi pri tem vam pravim: podprite nas. Potrebujemo vašo podporo, pa ne v smeri, ki bo neizogibno vodila v vojno med institucijami - zdaj bolj kot kdaj koli prej potrebujemo institucionalno partnerstvo - ampak da bi branili interese Evrope v svetu.
<P>
Nazadnje bodimo popolnoma jasni tudi glede zunanjih odnosov. Kje na svetu Evropa šteje? Evropa šteje na svetu tam, kjer ima usklajeno stališče. Spoštovana je v smislu trgovine, to vam zagotavljam. Naše konkurenčno pravo spoštujejo vsi večji mednarodni konglomerati. Imamo skupno politiko. Imamo institucije. Imamo osnovo za ukrepanje. Zavedajte pa se, da živimo v času, zlasti v smisli mednarodne varnosti, ko Evropa nima geopolitičnih in obrambnih mehanizmov, ki jih imajo drugi. Zelo jasno lahko povem, da ko govorim z nekaterimi od naših mednarodnih partnerjev, razmišljajo predvsem o varnosti. Razmišljajo v smeri strateškega ravnovesja. In tukaj, to je treba jasno povedati, Evropa ne sme biti naivna.
<P>
V Københavnu težave niso bile posledica preskromnih ambicij Evrope, kot menijo nekateri. Nasprotno, bili smo daleč najbolj ambiciozni. Kar je po moji oceni pokazal København, je bilo to, da bi morali jasno izraziti evropski interes na različnih področjih in ga dosledno ter strateško braniti pri vseh partnerjih. Ni torej dovolj samo odločiti se za plemenito politiko, kolikor je sicer ta pomembna, pač pa moramo zbrati moč za obrambo svoje plemenitosti in odločnost za obrambo svojih interesov. To je moj namen in upam tudi na vašo podporo pri tem.
<P>
In na koncu, več poslancev - med drugimi tudi gospod Lehne in gospod Swoboda, gospa Roth-Behrendt, gospa Wallis in gospod Rangel - je podrobneje govorilo o institucionalnem vprašanju, še zlasti o Okvirnem dogovoru. Rad bi vam povedal, da sem v pogajanjih z vami ravnal natančno v duhu in po črki Lizbonske pogodbe.
<P>
Nekateri se še ne zavedajo, da ima Evropski parlament danes pooblastila in moč, ki jih pred Lizbonsko pogodbo ni imel. Verjamem v evropsko razsežnost parlamentarizma, pojma "razsežnost" pa - moja angleščina sicer ni tako dobra kot vaša, gospa Wallis - ne razumem kot nekaj ohlapnega. Pojem "razsežnost" mi pomeni globino, pomeni mi domet. Vsekakor nekaj zelo ambicioznega.
<P>
V takem duhu bi rad sodeloval s Parlamentom. Ne proti kaki drugi instituciji, saj verjamem - in to moram povedati tudi na tem mestu - da sta nam potrebna zelo močna Svet in Evropski svet. Pozdravljam novosti v Lizbonski pogodbi, nenazadnje tudi uvedbo stalnega predsedstva Evropskega sveta, saj le-ta zagotavlja dolgoročno kontinuiteto in konsistentnost.
<P>
Zelo pozdravljam uvedbo mesta visokega predstavnika, ki je obenem tudi podpredsednik Evropske komisije. S tem zadev ne otežujemo, ravno nasprotno! Namesto dveh središč zunanjih odnosov, enega na strani Sveta in drugega na strani Komisije, imamo eno ključno osebo - v našem primeru baronico Ashton - ki bo branila evropske interese z medvladno izkaznico, ki je v zadevah zunanje politike še vedno zelo pomembna, pa tudi z evropsko izkaznico.
<P>
Zato lahko s trdnim prepričanjem rečem naslednje. Verjamem, da bi bilo odpiranje razprave ali institucionalnega nesoglasja v sedanjem trenutku napaka. Potrebujemo vse institucije. Nekateri ljudje so menili, da je treba ponovno potegniti na plan vprašanje o gospodu Kissingerju in telefonski številki. Kot sem že povedal: Gospod Kissinger je bil državni sekretar. Prepričan sem, da bo od sedaj naprej sogovornica državnemu sekretarju ZDA baronica Ashton. To je njena naloga in sposobna jo je opraviti.
<P>
Na ravni voditeljev držav in vlad pa imamo, ob odnosih z državami članicami, po Lizbonski pogodbi predsednika Sveta, ki predstavlja Evropo v zadevah zunanje politike in skupne varnosti, ter Komisijo, ki po členu 17 predstavlja Evropo na vseh drugih področjih zunanjih odnosov. Tak je naš sistem.
<P>
Nekateri ljudje bi si želeli popolnoma poenoten sistem. Slišali pa smo, da niti Združene države ne delujejo po popolnoma poenotenem sistemu. Včasih po pogajanjih z vlado ZDA odkrijemo, da Kongres nima povsem enakih stališč kot vlada.
<P>
Zavedati pa se moramo tudi, da našo skupnost sestavlja 27 držav članic. Imamo sistem, ki je nadgradnja notranjega sistema. Namesto rotirajočega predsedstva, ki se menjava na šest mesecev, imamo stalno predsedstvo Sveta. Imamo visokega predstavnika in podpredsednika Komisije. To sicer res pomeni korak naprej, ker pa je dinamika pomembnejša od mehanizmov, moramo na ta način obogatiti naše delovanje z dodatno razsežnostjo.
<P>
Naj zaključim s pozivom zbornici. Večja moč pomeni tudi večjo odgovornost. Povedal bom čisto naravnost, gospe in gospodje: Evropski parlament je z revizijo pridobil velike pristojnosti. Upam, da jih bo uporabil ne le za oblikovanje politik za lasten dober občutek, pač pa tudi v okviru svoje odgovornosti za soupravljanje Evrope z drugimi institucijami. To je zahteven preizkus odgovornosti vseh institucij - Evropskega parlamenta, Komisije in Evropskega sveta.
<P>
Nekaj poslancev me je - prepričan sem, da iskreno - pozvalo k pogumnejšemu ravnanju. Lahko vam zagotovim, da sem pripravljen delovati v tej smeri. Vendar Komisija sama ne bo zmogla doseči vsega. Glede tega si moramo biti na jasnem. To bi bila utvara, saj Komisija ne more uveljaviti svojega vpliva, moči in smernic proti volji naših držav članic, ki so demokratične države.
<P>
To moramo uveljaviti skupaj, v parlamentarni skupščini - v Evropskem parlamentu - ki resnično prevzema nase svoje odgovornosti in ki ni, kot bi želeli nekateri, samo kraj za izražanje protestov. Poleg tega sem ugotovil, da nekateri govorijo glasneje, ker so šibkejši. Torej potrebujemo sodelovanje vseh evropskih političnih skupin, ki imajo politično moč.
<P>
Nekaj političnih skupin je napovedalo, da bodo glasovale proti nam. Pri skrajnih političnih skupinah bi me, moram povedati, pozitivno glasovanje celo zaskrbelo. Take podpore ne potrebujem. Komisija njihove podpore noče. Komisija pa želi in zahteva podporo vseh evropskih sil. To pa zahtevam od vas. Moja zahteva je ponižna, vendar izvira iz trdnega prepričanja, da vašo podporo potrebujemo in da nam lahko pomagate premostiti sedanjo vrzel.
<P>
Kaj je pravi problem? Tudi glede tega si moramo biti na jasnem. Kadar se pogovarjamo z našimi sodržavljani, v današnji Evropi - in to bo moja zaključna misel, gospod predsednik - ugotavljamo temeljno vrzel med objavljenimi ambicijami in rezultati, ki nam jih uspe doseči.
<P>
Nekateri bi to vrzel radi izkoristili za znižanje naših ambicij. Drugi - in prištevamo se v ta tabor - pa želimo naše rezultate izboljšati in jih tako približati ambicijam. Računam na to zbornico pri uresničevanju naših ambicij, naših prizadevanj za močnejšo Evropo v vedno zahtevnejšem svetu.
<P>
Prosim vas, da podprete novo Komisijo, da bomo lahko s svojimi ambicijami evropske sanje pretvorili v resničnost.
<P>
(Aplavz)
<SPEAKER ID="073" NAME="Predsednik">
Hvala, gospod Barroso, za vaše podrobne odgovore na vprašanja in pripombe poslancev, pa tudi za izčrpno obravnavo odnosov med našima institucijama - Evropsko komisijo in Evropskim parlamentom. Zavedamo se odgovornosti, ki leži na ramenih Evropskega parlamenta. Naše soglasje je soglasje nove vrste in naše sodelovanje je zdaj tesnejše kot v preteklosti. Zlasti pomembna je naša skupna odgovornost, odgovornost dveh institucij Skupnosti - Evropskega parlamenta in Evropske komisije. Hvala vam tudi za predstavitev vizije delovanja in ciljev delovanja Evropske komisije. Še enkrat bi se rad zahvalil gospodu Lópezu Garridu, ki zastopa špansko predsedstvo, in celotni španski delegaciji, za njihovo spremljanje današnje razprave in postopka.
<P>
Prejel sem pet predlogov resolucije, predloženih v skladu s členom 106(4) Poslovnika.
<P>
Razprava je zaključena.
<P>
Glasovanje bo potekalo v torek, 9. februarja 2010.
<P>
Pisne izjave (člen 149)
<SPEAKER ID="074" NAME="Carlo Casini" AFFILIATION="PPE">
v pisni obliki. - (IT) Rad bo kot predsednik Odbora za ustavne zadeve izrazil svoje veliko veselje nad doseženim soglasjem glede temeljnih obrisov novega okvirnega sporazuma med Komisijo in parlamentom.
<P>
Moram pa jasno povedati, da je potreben globlji premislek o naravi odnosov med tema institucijama. Razvoj demokracije v Uniji bo tudi v prihodnje temeljil na Parlamentu kot predstavniku ljudstva in Svetu kot nekakšni drugi zbornici, ki zastopa države. V tem okolju bi morala Komisija imeti vlogo vlade, jasno pa je, da bi tak ustroj zahteval mnogo podrobnejša pravila, kot jih prinašajo prilagoditve, katerih pravilen oris smo slišali danes.
<P>
Naj dodam misel o pravici državljanov do pobude. Ustrezna pravila bo treba prilagoditi tako, da bomo dosegli želene učinke. Te učinke moramo presojati v primerjavi z učinki sedanje pravice vsakega državljana do peticije Evropskemu parlamentu in z učinki omejenih pristojnosti Parlamenta. Parlament nima pravice do pobude, ima pa možnost zahtevati od Komisije zakonodajno pobudo.
<SPEAKER ID="075" NAME="Edite Estrela  " AFFILIATION="S&amp;D">
v pisni obliki. - (PT) Zdaj, ko smo z uveljavitvijo Lizbonske pogodbe in izvolitvijo nove Komisije rešili institucionalni problem, se začenja nova faza v zgodovini Unije. Novo obdobje, zaznamovano z ambicijami na področju pobud in proaktivnostjo pri spopadanju z velikimi izzivi današnjih dni. Novo obdobje, v katerem bo Komisija, kot predvideva medinstitucionalni sporazum, v popolni ubranosti s Parlamentom iskala rešitve za probleme, ki zadevajo evropske državljane. Novo obdobje evropske vodilne vloge pri pomembnih vprašanjih sodobnega sveta in ustreznih odzivov na izzive prihodnosti. Novo obdobje združevanja v bolj pravično Evropo, ki jo bo odlikovala večja solidarnost.
<P>
Sodeč po zagotovilih in podatkih z zaslišanj novi kolegij komisarjev izpolnjuje merila ustreznosti za današnje potrebe. Gre za uravnoteženo Komisijo, ki združuje izkušnje veteranov s svežino druge polovice svojih članov. Uravnotežena je tudi z vidika spolov, saj je komisark ena tretjina, kar pomeni rahlo povečanje deleža v primerjavi s prejšnjo zasedbo. Ravnovesje moči med tremi institucijami ne slabi nobene od njih; nasprotno, krepi Evropo.
<SPEAKER ID="076" NAME="Ilda Figueiredo  " AFFILIATION="GUE/NGL">
v pisni obliki. - (PT) Ob predstavitvi nove Evropske komisije je predsednik Barroso predstavil program, ki pomeni nadaljevanje neoliberalistične, federalistične in militaristične politike stare Komisije. Kolegij komisarjev, kakršnega je predstavil, bo nadaljeval delo v dosedanji smeri, kar smo ugotovili že tudi med zaslišanji pred parlamentarnimi odbori. Čaka nas obdobje predlogov za poglobitev kapitalistične integracije Evrope, kakršno doživljamo že zdaj.
<P>
Dosedanja Komisija je opravila precej priprav za to, vključno s splošnimi obrisi procesa, ki ga imenuje javno posvetovanje o strategiji, pomeni pa kontinuiteto tako imenovane lizbonske strategije. Trenutno jo imenujejo Strategija EU 2020, povedali pa so že, da gre za "uresničevanje: uporabo obstoječih instrumentov pri novem pristopu". Z drugimi besedami, že danes lahko ugotovimo, da nas čaka nadaljevanje dosednje smeri.
<P>
Niso pripravljeni pretehtati, kako so se doslej izvajali ukrepi, sprejeti v imenu lizbonske strategije, koliko so bili doseženi takrat razglašeni cilji in kakšne so posledice izvajanja Pakta za stabilnost. Skrivajo podatek, da imamo danes v vsej EU že 23 milijonov brezposelnih, pri čemer so najhuje prizadeti mlajši ljudje, pri katerih stopnja brezposelnosti presega 21 %, in podatek, da več kot 85 milijonov ljudi živi v revščini. Ne preostane nam drugega kot glasovati proti novi Komisiji.
<SPEAKER ID="077" NAME="Lidia Joanna Geringer de Oedenberg  " AFFILIATION="S&amp;D">
v pisni obliki. - (PL) Gospod predsednik, Evropska komisija pod vodstvom gospoda Barrosa je danes doživela višjo raven podpore kot leta 2004. V razpravi pred glasovanjem pa smo slišali veliko zadržkov, glede sestave Komisije, pa tudi glede nejasne razmejitve pristojnosti v novem kolegiju. Tako na primer varstvo potrošnikov spada v resorje kar šestih komisarjev. Ta hip si težko predstavljamo, kako bo ta delitev pristojnosti v praksi vplivala na učinkovitost dela pristojnih komisarjev. Evropska komisija, ki smo jo izvolili danes, 9. februarja 2010, se bo morala svojega dela lotiti hitro, saj od lanskega oktobra, ko bi morala biti nova komisija že izvoljena, stara Komisija opravlja samo nujne naloge in ne sproža nikakršnih novih pobud. Preizkusni kamen za novo Komisijo bo spoštovanje okvirnega dogovora o stikih s Parlamentom, zlasti načela enakopravne obravnave Parlamenta in Sveta.
<P>
Rada bi opozorila, da bo v mandatu sedanje Komisije revidiran tudi Medinstitucionalni sporazum o boljši pripravi zakonodaje iz leta 2003. Kot poročevalka Odbora za pravne zadeve se trenutno ukvarjam s to revizijo in upam, da bomo v konstruktivnem sodelovanju s Komisijo dosegli vsebinske rezultate.
<SPEAKER ID="078" NAME="Rareş-Lucian Niculescu  " AFFILIATION="PPE">
v pisni obliki. - (RO) Novi kolegij komisarjev je prva je prvo polno moštvo Evropske unije 27 držav članic. Romunija in Bolgarija, ki sta postali članici Evropske unije 1. januarja 2007, imata šele zdaj priložnost predlagati komisarja za polni petletni mandat.
<P>
Čestitam Romuniji, ker je izbrala gospoda Cioloşa. Mislim, da je med zaslišanjem pred Odborom za kmetijstvo in razvoj podeželja napravil globok vtis na vse prisotne. Prepričan sem tudi, da je njegova strokovnost dobra popotnica, če samo pomislimo na velike izzive, ki nas čakajo na področju, ki ga bo vodil. V mislih imam predvsem napovedane razprave o prihodnosti skupne kmetijske politike.
<P>
Pri iskanju najprimernejših rešitev v skladu s potrebami in interesi vseh držav članic bo potreboval poglobljeno poznavanje evropskega kmetijstva, delavnost in diplomatske spretnosti, vem pa, da vse te lastnosti ima. Celotnemu kolegiju komisarjev želim obilo uspeha in upam, da bo njegovo delo v prihodnjem mandatu uspešno približalo Evropsko unijo njenim državljanom.
<SPEAKER ID="079" NAME="Rafał Kazimierz Trzaskowski  " AFFILIATION="PPE">
v pisni obliki. - (PL) Čestitam gospodu Barrosu in celotnemu kolegiju komisarjev, obenem pa bi rad izrazil upanje, da bomo v tem mandatu imeli bolj neodvisno in dinamično Komisijo. Komisijo, ki bo predvsem ščitila skupne interese, ki bo sprožila pogumne reforme politik EU, ki nas čakajo po tem, ko smo vrsto let reformirali naše institucije. Kar zadeva odnose med Komisijo in Parlamentom, smo priče novi odprtosti, ki ni samo odraz novih pristojnosti Parlamenta, pač pa, kot smo slišali jeseni, želje gospoda Barrosa, da bi vzpostavil posebno partnerstvo s parlamentom. Dejstvo je, da nekatere določbe predhodnega okvirnega sporazuma o sodelovanju med institucijama občutno krepijo vlogo Parlamenta v postopkih odločanja, s tem pa postajajo ti postopki bolj demokratični. Hudič pa se skriva v podrobnostih, zato bomo pogajanja ves čas skrbno spremljali in poskrbeli, da bodo obljube, tudi obljuba o vključitvi Parlamenta v proces gradnje diplomacije EU, tudi izpolnjene.
<P>
(Seja je bila prekinjena ob 11.50 in se je nadaljevala ob 12.05)
