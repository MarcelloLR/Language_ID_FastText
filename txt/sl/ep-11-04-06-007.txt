<CHAPTER ID="007">
Zahteva za odvzem poslanske imunitete: glej zapisnik
<SPEAKER ID="108" NAME="Sonia Alfano" AFFILIATION="ALDE">
(IT) Gospod predsednik, gospe in gospodje, pred glasovanjem bi si rada vzela nekaj minut, da opomnim Parlament, Svet in Evropsko komisijo, da je bil pred dvema letoma v mestu L'Aquila potres, v katerem je 309 ljudi umrlo, 1650 pa jih je bilo ranjenih. Zdaj, ko sem to zadevo omenila, bom danes vsem poslancem Evropskega parlamenta poslala video posnetek, ki je bil posnet v L'Aquili 13. januarja. Vse kolege pozivam, da si ga ogledajo, kajti meščani L'Aquile čakajo na odločen odziv Evrope.
<SPEAKER ID="109" NAME="Predsednik">
Hvala, gospa Alfano. Tudi jaz sem na razpravi zjutraj omenil to strašno obletnico. Prav ste storili, da ste ta natrpani parlament spomnili na to.
<SPEAKER ID="110" NAME="David-Maria Sassoli" AFFILIATION="S&amp;D">
(IT) Gospod predsednik, gospe in gospodje, sinoči je prišlo še do ene tragedije v Sredozemlju. Priseljenci iz severne Afrike so umrli, ko so poskušali priti do Italije in Evrope. Pogrešajo jih 130, našli pa so že 20 trupel.
<P>
Kar zadeva priseljevanje, ne smemo nikoli pozabiti, da govorimo o moških, ženskah in otrocih, niso samo številke. Dovolj je zadržanosti; Svet in vlade morajo ukrepati. Kulturna in demokratična Evropa mora pokazati žalost in zato, gospod predsednik, vas prosim, da Parlament pozovete k minuti molka v spomin na žrtve priseljevanja.
<P>
(Aplavz)
<SPEAKER ID="111" NAME="Predsednik">
Hvala, gospod Sassoli. - Seveda bom ugodil vaši prošnji. Preden prosim Parlament za minuto molka v spomin na te žrtve, bi rad dal besedo gospodu Tavaresu, ki bi rad spregovoril o isti temi.
<SPEAKER ID="112" NAME="Rui Tavares" AFFILIATION="GUE/NGL">
Gospod predsednik, dobili smo podatke, da se je ladja z begunci iz Libije prevrnila v Sredozemlju. Vemo, da so smrtne žrtve, 150 pa je pogrešanih.
<P>
Pred skoraj letom dni je ta parlament sprejel instrument soodločanja, ki zagotavlja mehanizem za izredne razmere za ponovno naselitev beguncev, ki so bili žrtev oboroženega napada ali so se znašli v kriznih razmerah, kot je na primer državljanska vojna v Libiji. Ta instrument leži na mizi Sveta že leto dni. Prejšnji mesec smo na Svet naslovili vprašanje Svetu za ustni odgovor, rekoč, da to zadeva življenja ljudi in je pomembno. Zdaj je to žal samo po sebi umevno.
<SPEAKER ID="113" NAME="Predsednik">
Na prošnjo gospoda Sassolija, s katero se bodo po mojem mnenju strinjali vsi, bomo z minuto molka počastili spomin na sinoči preminule.
<P>
(Parlament je vstal in se poklonil z minuto molka)
<SPEAKER ID="114" NAME="Bruno Gollnisch" AFFILIATION="NI">
(FR) Gospod predsednik, 20 sekund, samo da se sliši glas nasprotovanja v tem zboru politične korektnosti. Samo vi ste odgovorni za te smrti zaradi lažnega upanja, ki ga zbujate povsod po Evropi in svetu, da smo pripravljeni zaželeti dobrodošlico vsem tem ljudem. Oni so izključno vaša odgovornost.
<SPEAKER ID="115" NAME="Cristiana Muscardini" AFFILIATION="PPE">
(IT) Gospod predsednik, gospe in gospodje, želela sem samo vprašati, koliko minut molka bomo še morali imeti, preden pridobimo skupno evropsko politiko o priseljevanju.
<P>
(Aplavz)
<SPEAKER ID="116" NAME="Predsednik">
Zdaj ni čas, da bi začeli razpravo o vprašanju, o katerem smo govorili še včeraj.
