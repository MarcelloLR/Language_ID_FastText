<CHAPTER ID="024">
Sodelovanje med sodišči držav članic pri pridobivanju dokazov v civilnih ali gospodarskih zadevah (kratka predstavitev) 
<SPEAKER ID="212" NAME="Predsednica">
Naslednja točka je kratka predstavitev poročila gospoda Medine Ortege v imenu Odbora za pravne zadeve o sodelovanju med sodišči držav članic pri pridobivanju dokazov v civilnih in gospodarskih zadevah.
<SPEAKER ID="213" NAME="Manuel Medina Ortega">
poročevalec. - (ES) Gospa predsednica, ob tej pozni uri v ponedeljek ima Komisija verjetno v mislih druge stvari, ki so bolj zaskrbljujoče kot to poročilo. Da povem na kratko, to kar počnemo, je preprost odziv na poročilo Komisije, ki je poročilo o uporabi Uredbe Sveta (ES) št. 1206/2001 z dne 28. maja 2001 o sodelovanju med sodišči držav članic pri pridobivanju dokazov v civilnih ali gospodarskih zadevah.
<P>
Področje dejansko ni področje Skupnosti, ampak medvladno področje, kjer je Svet - z uredbo - poskušal spodbujati sodelovanje med sodišči. Vendar pa mislim, da je pri poskusih Evropske unije, da bi to dosegla, primanjkovalo določene strogosti. Z drugimi besedami, sprejeti so bili določeni ukrepi, kot je oblikovanje praktičnih zamisli, uporaba elektronskih medijev in tako dalje, a priznavam, da Komisija precej težko ukrepa.
<P>
Ne vem, kaj je Komisija dosegla ali kaj upa, da bo dosegla, a zdi se mi, da je precej težko doseči karkoli, ker so v to obliko medvladnega sodelovanja vključene ogromne težave. Prosimo, da sodelujejo sodni organi, a govorimo o 27 državah, sodnih organih, ki uporabljajo 22 različnih jezikov, s pravnimi sistemi, ki se med seboj bistveno razlikujejo, in poskušamo doseči rezultate.
<P>
Komisija je ugotovila, da rezultati niso dobri, da se ti mehanizmi sodelovanja izvajajo z ogromno zamudo in da tako nimamo sredstev za dosego tega. Idealna rešitev bi bila uporaba fizičnih sredstev. Na primer, kaj bi lahko Komisija storila, da bi opremila sodišča, predvsem tista na nižji ravni, s tehnološkimi pripomočki kot so videokonferenčni sistemi? Video konferenca bi lahko bila zamisel, ki se mnogim malim sodiščem v Evropski uniji zdi izven dosega, a kaže, da je to edini način, da se to doseže.
<P>
Mislim, da bi morala Evropska unija izkoristiti ustanove, ki že obstajajo, in predvsem Evropsko pravosodno mrežo. To institucijo bi lahko okrepili tako, da lahko sodniki sami z uporabo svojih sistemov sodelovanja razvijejo tovrstno komunikacijo.
<P>
Po drugi strani pa je bistveno celotno področje usposabljanja sodnikov. Tudi to je nekaj, kar Komisija ne more narediti sama. Vendar pa Komisija lahko pospešuje razvoj tovrstnih tečajev, ki zagotavljajo usposabljanje na področju prava Skupnosti in poznavanja različnih pravnih sistemov.
<P>
Poleg tega obstaja še ena velika težava, to pa so jeziki: kako se lahko na primer španski sodnik sporazumeva s finskim sodnikom, ko sta ta dva jezika tako različna? Ni mogoče zagovarjati, da bi morali sodniki poleg tega, da morajo biti strokovnjaki na področju svojega lastnega prava, ki je že samo po sebi precej zapleteno, imeti tudi tovrstno znanje.
<P>
Kaj lahko naredimo iz praktičnega vidika, da bi pomagali sodnikom glede tolmačenja in prevajanja? Kaj lahko storimo, da bi jim pomagali to doseči? Pri pripravljanju tega poročila moj namen ni neprizanesljiv ali strog pristop do Komisije. Mislim, da je naloga precej zahtevna. Rad bi vedel, pri čemer izkoriščam dejstvo, da imamo tu komisarja, ki ga ta tema zanima, kaj Komisija meni, da je mogoče narediti, da bi ta uredba iz leta 2001, ki je bila malo nejasna in je malo preveč temeljila na prostovoljnih dejanjih, dobila večjo strogost; ne vem, ali lahko iz praktičnega vidika ustvari kakšne rezultate oziroma ali bo mogoče z njo napredovati.
<SPEAKER ID="214" NAME="Jacques Barrot">
podpredsednik Komisije. - (FR) Gospa predsednica, najprej bi se rad zahvalil gospodu Medini Ortegi, ki postavlja celo vrsto bistvenih vprašanj. Res je, da morajo bit sodniki in pravniki v vsaki državi bolj seznanjeni s to uredbo.
<P>
Poudariti bi bilo treba, da je neposredno pridobivanje dokazov, kakor je navedeno v členu 17 uredbe, poenostavilo in pospešilo pridobivanje dokazov, ne da bi to predstavljalo posebno težavo. Osrednji organi, navedeni v omenjeni uredbi morajo igrati pomembno vlogo pri spremljanju sodišč, ki morajo obravnavati zahteve, predstavljene v sedanji uredbi, in pri reševanju težav, s katerimi se srečujejo.
<P>
Pomoč osrednjih organov je lahko odločilna za majhna sodišča, ki se prvič spopadajo s težavo pri pridobivanju dokazov v čezmejnem sporu.
<P>
IT in video konference, ki se uporabljajo poleg varnega sistema elektronske pošte, gospod Medina Ortega, bi morala biti standardna sredstva za pošiljanje dokazov. Običajna naloga Evropske pravosodne mreže v civilnih in gospodarskih zadevah, kot ste dejali, je poenostavitev tega pravnega sodelovanja v Evropi. Odkar je začela veljati, je bilo izvajanje uredbe o pridobivanju dokazov večkrat v središču dela mreže. Leta 2006 je bil izdelan priročnik o uporabi uredbe in leta 2007 razdeljen med vsa evropska sodišča. Evropska pravosodna mreža v civilnih in gospodarskih zadevah lahko brez dvoma uporabi svoje zveze - to imate prav, gospod Medina Ortega - za globljo vključenost v doseganje večje skladnosti z zahtevami za pridobivanje dokazov v rokih, določenih v uredbi. To je res.
<P>
Rad bi nadaljeval in na kratko pregledal obete. Res je, da uredba določa natančna merila za obliko in vsebino zahteve. Zahteva mora biti izpolnjena glede na posebno obliko in mora vsebovati posebne informacije: ime in naslov strank v postopku, naravo in zadevo posebnega primera in opis dokazov, ki jih je treba pridobiti. V uredbi je prav tako navedeno, da mora biti zahteva predstavljena v enem od uradnih jezikov države članice sodišča, ki jo prejme, ali v katerem koli drugem jeziku, ki ga je prejemna država članica navedla kot sprejemljivega, a kot ste ravno poudarili, jezik ni najmanjši problem.
<P>
Zahteva za pridobivanje dokazov bi morala navadno biti izvedena hitro. Če zahteve ni mogoče izvesti v 90 dneh po njenem prejemu s strani sodišča, ki jo je prejelo, mora to sodišče o tem obvestiti sodišče, ki jo je izdalo, in navesti razloge za to.
<P>
Dejansko je mogoče izvedbo zahteve za pridobivanje dokazov zavrniti le v izjemnih in strogo omejenih razmerah.
<P>
Takšna je bila uredba. Študija o njeni uporabi je bila izvedena marca 2007 in na podlagi rezultatov študije je Komisija decembra 2007 sprejela poročilo. Poročilo je bilo pripravljeno po členu 23 uredbe. Kaj pravi? Da se je uporaba uredbe nekoliko izboljšala, da je bila poenostavljena in da je pospešila sodelovanje med sodišči pri pridobivanju dokazov v civilnih in gospodarskih primerih.
<P>
Zato je že dosegla dva glavna cilja: poenostavitev sodelovanja med državami članicami in pospešitev zbiranje dokazov.
<P>
Poenostavitev je bila dosežena predvsem z uvedbo neposrednega prenosa med sodišči, čeprav gredo včasih zahteve k osrednjim organom, in z uvedbo standardnih oblik. Prav tako je bil opažen napredek pri hitrosti, s katero se obravnavajo zahteve za pridobivanje dokazov. K sreči jih je večina izvedenih hitreje kot pred začetkom veljavnosti uredbe in v roku 90 dni, ki je določen v uredbi.
<P>
Zato, gospod Medina Ortega, bi rekel, da mislimo, da ni potrebe po spremembi uredbe. Vendar pa je treba nujno izboljšati njeno delovanje. V akcijskem načrtu, ki ga je Svet sprejel novembra 2008, je Komisiji zaupal izdelavo portala evropskega e-pravosodja. Izdelava prve različice tega portala in začetek njegove uporabe v letošnjem letu je očitno naša in moja popolna prednostna naloga.
<P>
Prav tako bo tudi uporaba video konference postala prednostna naloga. Evropska pravosodna mreža v civilnih in gospodarskih zadevah trenutno pripravlja priročnik o pravnih vidikih uporabe video konference pri pridobivanju dokazov. Seveda bo ta priročnik poslan evropskim sodnikom in bo končan konec tega leta. Bo del portala, ki se bo pojavil, kot sem dejal, pred koncem leta.
<P>
Seveda bo treba sodne dvorane še vedno opremiti z videokonferenčno opremo. Upamo, da bomo lahko izkoristili nove metode financiranja med revizijo finančne perspektive za obdobje med leti 2010 in 2013. Možnosti financiranja za čezmejne projekte že obstajajo v programu Civilno pravosodje, kjer uporaba video konference predstavlja prednostno nalogo.
<P>
Gospod Medina Ortega, povedal vam bi, da se strinjam z vami glede pomembne točke, ki mora biti po mojem mnenju prednostna naloga za Stockholm: v mislih imam usposabljanje sodnikov. Za vprašanje, ki ste ga izpostavili nocoj, pridobivanje dokazov, resnično potrebujemo ustrezno usposabljanje za sodnike. Zame bo to ena od smernic za prihodnji stockholmski program.
<P>
V vsakem primeru hvala za to koristno poročilo, ki je bilo zelo poučno.
<SPEAKER ID="215" NAME="Predsednica">
S tem se ta točka zaključi. Glasovanje bo potekalo jutri.
