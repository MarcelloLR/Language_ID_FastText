<CHAPTER ID="015">
Razmere v Ukrajini (razprava) 
<SPEAKER ID="569" NAME="Predsednik">
Naslednja točka je izjava visokega predstavnika Unije za zunanje zadeve in varnostno politiko in podpredsednice Komisije glede razmer v Ukrajini.
<SPEAKER ID="570" NAME="Štefan Füle">
član Komisije. - Gospod predsednik, visoki predstavnik in podpredsednica Komisije, Cathy Ashton, sta me prosila, naj predstavim naslednje pripombe.
<P>
Dovolite mi, da se zahvalim za to časovno primerno povabilo, da vas nagovorim glede Ukrajine, ki je ključni partner za Evropsko unijo.
<P>
Kot veste, je v Ukrajini v nedeljo potekal drugi krog predsedniških volitev. To je bil pomemben dogodek ne le za samo državo, ampak za širšo regijo kot celoto. Pomemben je, ker bo demokratična Ukrajina pomemben zgled svojim sosedam.
<P>
Pozdravljamo pozitivno oceno mednarodne misije za opazovanje volitev, ki jo vodi OVSE/ODIHR, ki pravi, da so bile volitve izvedene v skladu z mednarodnimi standardi in da je bil glede na že tako dober volilni rezultat od leta 2004 dosežen še nadaljnji napredek.
<P>
To mnenje je visoki predstavnik izrazil v svoji izjavi v ponedeljek. Prav tako so za nenehno zavezanost demokratičnemu procesu čestitali prebivalcem Ukrajine. Še zlasti je vzpodbudna visoka udeležba na obeh volilnih dnevih.
<P>
Jasno je, da ukrajinska demokracija nadaljuje svoj proces utrjevanja. Prebivalci države gredo na volišča, se svobodno odločijo in pričakujejo, da se jih bo slišalo. To je velik dosežek. Najpomembneje je, da to kaže povezanost Ukrajine z evropskimi vrednotami.
<P>
Volitve imajo zmagovalce in poražence. Volivci so tisti, ki odločajo. Medtem ko zasedamo tukaj v Strasbourgu, osrednja volilna komisija še ni potrdila uradnih volilnih rezultatov.
<P>
Začasni volilni rezultati kažejo zelo majhen razkorak med dvema tekmecema. Slišali smo že o morebitnih izpodbijanjih rezultatov na sodiščih. Nekaj lokalnih primerov je že na sodiščih.
<P>
Logično in legitimno je, da se vsi morebitni problemi raziščejo. Obenem pa je izredno pomembno, da se volilni proces kot celota gladko nadaljuje, kar kaže tako prožnost kot globino ukrajinske demokratične zrelosti in lastna predanost kandidatov razvoju države.
<P>
Vsake volitve so pokazatelj narodove volje. Prav tako pa je priložnost za nov začetek. Za Ukrajino je zdaj bistveno, da stopa naprej. Uspeh volilnega procesa v Ukrajini je - glede na geografski in strateški pomen - pomemben za EU in Evropo kot celoto.
<P>
V preteklih letih smo bili priča politični nestabilnosti, ki jo je označevala tekma med predsednikom in premierko, ki ga je še zaostrilo pomanjkanje jasnosti v ustavi. Ukrajina je dosledno izvajala dobre volitve in ima močno civilno družbo ter svobodne medije. Vendar pa je obžalovanja vredno, da se je celoten proces reform - ki je za Ukrajino potreben - znatno upočasnil. V preteklih letih bi bilo treba storiti veliko več.
<P>
Predvolilna politika je prav tako ovirala izvajanje začasnega dogovora z MDS, Pri čemer Ukrajina ni izpolnjevala zahtevanih pogojev. K temu je prispevala tudi slabost ukrajinskega ustavnega okvira.
<P>
Prepričan sem, da govorim v imenu vseh, ko pravim, da od novega vodstva v Ukrajini pričakujemo, da bo svojim prizadevanjem za reformo dalo nov zagon. Da bi se lotila učinkov svetovne finančne krize in zagotovila prihodnjo gospodarsko stabilnost, mora Ukrajina v okviru prve prednostne naloge nemudoma obnoviti program MDS. To je tudi predpogoj za izplačilo morebitne makrofinančne pomoči EU
<P>
V prihajajočih tednih in mesecih bomo priča oblikovanju nove administracije v Kijevu. Sporočilo EU ukrajinskemu vodstvu je dosledno in jasno: sedaj je čas za ukrepanje. Pričakujemo konkretne korake naprej. Reforma je bistvena za Ukrajino in njeno lastno dolgoročno blaginjo in varnost. To je v interesu same Ukrajine - ne le za to, da bi ugajala mednarodni skupnosti. To sporočilo je bilo posredovano tudi na vrhu EU-Ukrajina 4. decembra 2009.
<P>
Ukrepati je potrebno na številnih ravneh. Na gospodarskem področju mora Ukrajina nujno ukrepati, da se loti korupcije in izboljša poslovno in naložbeno ozračje. To vključuje prizadevanja za okrepitev neodvisnosti sodstva, odpiranje gospodarstva in zagotavljanje poštene in pregledne konkurence - na primer s sprejetjem zakonodaje o javnem naročanju v skladu z mednarodnimi standardi in pravnim redom Evropske unije.
<P>
Obenem se je treba lotiti in izvesti bistvene sektorske reforme na področjih, kot so energetika - še zlasti plinski sektor -, promet in okolje. Ukrajino smo prav tako dosledno spodbujali, da ponovno preuči ustavno reformo, prinese stabilnost in vzpostavi osnovna pravila delovanja v političnem življenju. Ustava mora prestati preizkus časa, njena reforma pa naj bi ne bila vezana na kratkoročnih političnih ugotovitvah. Ukrajina mora sama izbrati model, ki ga želi sprejeti. Vendar pa mora zagotoviti vzpostavitev učinkovitega sistema preverjanj in ravnovesij, s čimer se izogne politični paralizi, ki jo je Ukrajina doživljala v preteklosti. Pomoč in nasvet Beneške komisije bosta pomembna pri zagotavljanju, da se vse izpelje na način, ki je skladen z evropskimi standardi, in ob uporabi najboljših razpoložljivih izkušenj.
<P>
Poleg prvih reformnih prednostnih nalog mora Ukrajina nadaljevati z obsežno nalogo zagotavljanja regulatornega približevanja standardom Evropske unije. To je predpogoj, ki bo zagotovil, da Ukrajina lahko polno uživa koristi novega in ambicioznega pridružitvenega sporazuma EU-Ukrajina, o katerem se trenutno pogajamo z Ukrajino - vključno z globokim in obsežnim območjem proste trgovine.
<P>
Naša naloga je spodbuditi Ukrajino na poti naprej in podpreti vodstvo v Kijevu v procesu daljnosežnih reform in modernizacije. Za to imamo veliko orodij. V okviru evropske sosedske politike imamo sredstva za podporo lastnih reformnih prizadevanj Ukrajine. Že danes se tekoče in načrtovano tehnično in finančno sodelovanje z Ukrajino giblje v razponu 435 milijonov EUR, ne da bi šteli morebitno makrofinančno pomoč. Vzhodno partnerstvo je prineslo dodatna orodja. Celovit program vzpostavljanja institucij, ki ga predvideva Vzhodno partnerstvo, je glavni, saj izrecno cilja na institucije v ukrajinski vladi, ki jih je treba okrepiti za izvajanje reform.
<P>
Na splošno smo z Ukrajino v pogajanjih o novem in ambicioznem pridružitvenem sporazumu EU-Ukrajina jasno določili naše cilje: politična povezanost in gospodarsko povezovanje med Evropsko unijo in Ukrajino. To je zelo pomembna obveza, ki vključuje ustanovitev globokega in obsežnega območja proste trgovine, vključno z močnim regulatornim približevanjem pravnemu redu Evropske unije.
<P>
Vendar naša ponudba Ukrajini ni enosmerna ulica. Hitrost približevanja Ukrajine in EU v prihodnje je odvisna od kakovosti in globine lastnih reformnih prizadevanj Ukrajine. Veselimo se sodelovanja z ukrajinskim novim vodstvom, da bi dosegli naše skupne cilje.
<P>
Preko kabineta smo bili danes v stiku z visokim predstavnikom in mojim kolegom v Komisiji in dovolite, da povzamem naslednja tri sporočila: prvič, oba sva se strinjala, da so te volitve dokazale vibracijo demokracije v Ukrajini; drugič, zavezani smo poglobitvi odnosa z Ukrajino in izvajanju njene reformne agende; in tretjič, veselimo se začetka konstruktivnega sodelovanja z izvoljenim predsednikom, ko bodo razglasili uradne rezultate.
<SPEAKER ID="572" NAME="Elmar Brok" LANGUAGE="DE">
Gospa predsednica, komisar, precej razočarani smo. Sem eden od tistih, ki so bili v šotorskem naselju med oranžno revolucijo v Kijevu in ko pogledam, kaj je bilo doseženo v preteklih petih letih, želim predsedniku Yushchenku povedati, da v svojo državo ni prinesel stabilnosti, da ni ustvaril parlamentarne priložnosti in da je zaustavil zakonodajni proces. Brez dvoma je odgovoren za neuspeh oranžne revolucije. Upam, da bodo te volitve v Ukrajino prinesle novo stabilnost. Vendar pa sem kljub volitvam, ki so očitno potekale v skladu z mednarodnimi standardi, zaskrbljen, da to ni stabilna, samozavestna demokracija. Kadar se zakonodaja spremeni tri dni pred drugim glasovanjem, prav na sredi volitev, ne glede na razlog, to ne odraža da so proces dojeli. Namesto tega na Ukrajino gledamo z veliko zaskrbljenostjo. Mislim, da se moramo tesno povezati v zvezi z vprašanjem razvoja demokracije in pravne države v Ukrajini, skupaj s povezano temo stabilnosti, ki ni v protislovju, ampak je posledica tega.
<P>
Gospod Füle, glede sosedske politike imate posebno odgovornost. Vendar pa sosedske politika ne pomeni, da se stvari preprosto nadaljujejo kot prej. Namesto tega pomeni uporabo orodij, ki jih imamo na voljo ne le za dvostransko sodelovanje z državo, kot je Ukrajina ali drugimi državami v regiji, ampak za večstranski pristop do teh držav, tako da te sodelujejo in postanejo stabilnejše. Dati jim moramo upanje. To ne vključuje vsakdanjega omenjanja širitve Evropske unije, ampak gre bolj za to, da imajo zdaj na voljo vizume, preučevanje možnosti za območje proste trgovine in morda celo ponudbo možnosti za pridobitev statusa, kot ga ima Norveška v Evropskem gospodarskem prostoru. To ne bo nikomur škodovalo, ne predstavlja agresivnega vedenja do nikogar in bo obenem vodilo k uvedbi evropske perspektive in stabilnosti v takšnih državah. Upam, da se bo nova vlada izkazala kot vredna, da sodeluje v takšnih projektih.
<SPEAKER ID="573" NAME="Kristian Vigenin" LANGUAGE="BG">
Gospa predsednica, komisar, ena od slabih strani tega, da ste odgovorni tako za širitev kot sosedsko politiko je, da boste v tej dvorani preživeli več časa. Sedaj pa nazaj k omenjeni zadevi.
<P>
Reči moramo, da so mednarodni opazovalci dali zelo pozitivno oceno volitev v Ukrajini, ne glede na dejstvo, da je zakonodaja okrog volitev stala na trhlih tleh. Rečemo lahko, da dejstvo, da so bile spremembe narejene v zadnjem trenutku, ni neposredno vplivalo na rezultat teh volitev. Pravzaprav lahko rečemo, da je bila glavna zmagovalka demokracija v Ukrajini, kajti ko sedanji predsednik spet kandidira in dobi le 5 % glasov, se mi zdi, da je to zelo jasen znak, da demokracija deluje.
<P>
Eno od pravil demokracije je, da sprejmeš rezultat volitev, takšen kakršen je. Prav tako priznaš zmago tekmeca, kadar je ocena dejanskih volitev pozitivna. Zato mora biti naše sporočilo kandidatu, ki je izgubil, zelo jasno: Ukrajina potrebuje politično stabilnost in ji je končno treba dati priložnost, da začne dolgo odlašane reforme. Poleg teh sporočil moramo v tem Parlamentu jasno izjaviti, da bomo Ukrajini pomagali, da se bodo stvari začele pomikati naprej z našo politiko, sosedsko politiko in Vzhodno partnerstvo.
<SPEAKER ID="574" NAME="Siiri Oviir">
v imenu skupine ALDE. - (ET) Gospa predsednica, komisar, gospe in gospodje, nedavne predsedniške volitve v Ukrajini so zaznamovale konec obdobja v zadnjih letih, ko je oranžna barva nosila politično sporočilo. Nedavne predsedniške volitve je mogoče razumeti kot še en korak v utrjevanju demokracije.
<P>
Obstaja rek, da revolucija požre svoje lastne otroke. To je res, vendar Ukrajina ostaja država celo po teh volitvah. Še vedno ima večstrankarski sistem in to v glavnem po zaslugi oranžne revolucije. Prav tako je obstoj svobode govora in svobodni tisk mogoče pripisati dogodkom pred petimi leti, ko so se podali na pot proti svobodi in spoštovanju človekovih pravic. Vse to je zelo pomembno.
<P>
Tako moramo priznati, da gre razvoj Ukrajine v smeri demokracije in pravne države, izboljšanja gospodarskega vključevanja in spodbujanja odnosov z Evropsko unijo. Verjamem, da bo Ukrajina kljub uradnim rezultatom volitev še naprej nadaljevala v isti smeri - še naprej bo podpirala povezovanje z Evropsko unijo, da bo vlada države učinkovitejša, da bo politični sistem bolj uravnovešen -, in nadaljevala bo z ustavno reformo.
<P>
Stabilnost notranje politike Ukrajine in osredotočenost na notranje reforme sta predpogoj za nadaljevanje odnosov med Evropsko unijo in Ukrajino. To, da Ukrajina še naprej izvaja svoje cilje, je ključni predpogoj za dvostransko in večstransko sodelovanje. Nadaljevati moramo pogovore o pridružitvenem sporazumu med Ukrajino in Evropsko unijo. V zadnjem času se je tempo upočasnil, zdaj pa ga moramo spet pospešiti.
<P>
Prav tako moramo pri sodelovanju na področju energetike in okolja dodati bolj konkretno vsebino. Pridružitev Svetovni trgovinski organizaciji je znaten dosežek, kar je tudi pomemben predpogoj za oblikovanje ustreznega območja za nas v Ukrajini. Vendar pa moramo prav tako omeniti slabosti: omenili smo že korupcijo, obstajajo pa tudi ustaljene posebne interesne skupine in nepotistične prakse. Upamo, da bo Ukrajina te slabosti obrnila ...
<P>
(Predsednik je prekinil govornika)
<SPEAKER ID="575" NAME="Rebecca Harms" LANGUAGE="DE">
Gospa predsednica, najprej bi se rada odzvala na to, kar je dejal gospod Brok. Res je, da je bil za junaka iz leta 2004, Victorja Yushchenka, poraz že v prvem glasovanju žalosten rezultat. Po mojem mnenju je gospod Yushchenko edini, ki je poravnal račun za neuspehe vseh voditeljev ukrajinskih strank ali blokov.
<P>
Pomembno vprašanje, ki ga moramo obravnavati, je dejstvo, da prebivalci Ukrajine nobenemu od vodij ukrajinskih strank zares ne zaupajo, da bi ti vodili državo v imenu in v dobro vseh svojih državljanov. Če se je s prisotnostjo opazovalcev volitev izpostavil le en rezultat skupaj z dejstvom, da so volitve pravilno potekale, kar ni treba posebej poudariti, je to odkritje, do katerega so prišli v času številnih razprav, da je večina ljudi glasovala za manjše zlo. Nihče od državljanov, s katerimi sem se srečal, ni veliko pričakoval od teh volitev. To je v primeru tako mlade demokracije, ki se je od bivšega sovjetskega sistema oddaljila bolj kot katera koli druga država v vzhodni Evropi, zastrašujoče.
<P>
Gospod Füle, upam, da vaša današnja prisotnost in odsotnost baronice Ashton ne pomeni, da je Ukrajina spet na drugem mestu in bo izginila med vsemi drugimi prednostnimi nalogami zunanje in varnostne politike. Biti mora ena od glavnih prednostnih nalog, kajti v zadnjih petih letih se to ni zgodilo.
<P>
Notranji neuspehi v Ukrajini se odražajo v neuspehih evropske strategije. Tega ne smemo več lahkotno jemati. Ukrajinski osredotočenosti na zahod moramo nuditi brezpogojno podporo, kajti izgubimo lahko veliko. Plin je tema, ki vedno povzroča veliko osuplosti. Omeniti moram le Sevastopol, kjer se spopadamo z velikim konfliktom. Stvari ne moremo preprosto pustiti, da gredo svojo pot tako kot prej. Na tem področju ste prevzeli veliko odgovornost.
<SPEAKER ID="576" NAME="Andreas Mölzer" AFFILIATION="NI">
(DE) Gospa predsednica, komisar, Yulia Tymoshenko je seveda upravičena do pritožbe zaradi rezultata predsedniških volitev. Glede na rovarjenje in spletkarjenje, ki sta potekala leta 2004, je ne moremo obtoževati, razen dejstva, da so tokrat mednarodni opazovalci volitev rezultate potrdili. Lahko se postavi za svoje domnevne pravice. Vendar pa to v političnem smislu ni pametna poteza, kajti posledica takšnega spora bo nadaljevanje politične in gospodarske negotovosti v državi.
<P>
Tesni volilni rezultati odražajo dejstvo, da je država razdeljena v dva tabora. Vendar pa gospod Yanukovich dejansko ne bo mogel ponovno uvesti avtoritarnega režima, ki je pred leti doživel zlom, tudi če bi si to želel in kljub dejstvu, da se je oligarhična struktura v političnem in gospodarskem sistemu s predsedniškimi volitvami nedvomno okrepila.
<P>
Oba tabora bosta glede na tesen rezultat morala sklepati kompromise. Pomembno je, da se zaradi ljudi preseže kulturna in družbena delitev na vzhod in zahod. Veliko bo odvisno od tega, ali bo gospod Yanukovich imenoval predsednika vlade, ki ga bodo sprejeli tako vzhodni kot zahodni Ukrajinci, in ali ima gospa Tymoshenko demokratično zrelost, da prizna poraz in se pridruži opoziciji.
<SPEAKER ID="577" NAME="Paweł Robert Kowal" LANGUAGE="PL">
Gospa predsednica, komisar, na nek način je ta dvorana pred petimi leti prav tako doživljala oranžno revolucijo. Pred nekaj tedni pa so se zastavljala vprašanja, ki jih je vseboval tudi govor gospe Ashton, o tem, ali so bili Ukrajinci pripravljeni na oranžno revolucijo in ali so jo v celoti prenesli v prakso? Tudi meni je tako kot gospe Harms žal, da gospe Ashton danes ni z nami. Obstaja odgovor na to vprašanje: 70 % udeležba na volitvah je v Evropi resnična redkost in to je tudi stvarnost, ki velja za naše države. V tem smislu gospod Brok nima prav, ko pravi, da je oranžna revolucija izgubila. Zmagala je, saj je šlo za to, da obstajajo pravila, ki lahko vsem prinesejo koristi. Tudi na Poljskem poznamo primere, ko je koristi demokratičnih pravil užival nekdo, ki je poprej nasprotoval demokraciji. Vendar je to dobro - in tako naj bi tudi bilo.
<P>
Zdaj pa je prišel čas za naš odgovor: smo po oranžni revoluciji storili vse, kar bi morali? Smo odgovorili na to vprašanje? Smo poleg vseh instrumentov, o katerih je govoril komisar - in dobro je, da smo te instrumente oblikovali -, odgovorili, da so za Ukrajino vrata odprta? Je v postkomunistični državi mogoče izpeljati daljnosežne reforme brez takšne obljube? Lahko spodbujamo ljudi, naj se žrtvujejo, če jim povemo, da bodo še naprej čakali zunaj? Ali jim ne bi raje rekli: za vas je prostor v Evropi, ne danes, ne jutri, vendar prostor je.
<P>
Ta izjava je velika priložnost za novega komisarja, gospoda Füleja. Gospe Ashton danes ni. Komisar, bodite drzni in bodite prvi, ki bo začel govoriti o tem, da prostor je. Ne danes, ne jutri, ampak prostor bo. To bo Ukrajincem v veliko pomoč. To je morda zadnji trenutek, ko se to še lahko pove, in zato morajo vsi Ukrajinci vedeti, da so povezovanje in sodelovanje z Evropo ter spremembe zakonodaje njihova osebna priložnost.
<P>
Tega ne moremo povedati le eliti, poslovnežem ali študentom. To je treba povedati tako, da bodo vsi razumeli, da se je po letih komunizma še vedno vredno nekaj početi. To je tudi priložnost za vas, gospod Füle. Jasno to povejte, pa se boste zapisali v zgodovino. Pomagali ne boste le Ukrajini, ampak vsej srednji Evropi, kajti blagostanje in varnost v Ukrajini pomeni priložnost za vso srednjo Evropo. Vsi morajo imeti občutek, da imajo priložnost. Zato moramo poleg pridružitvenega sporazuma, ki je zelo pomemben, za Ukrajince sprostiti vizumske obveznosti in jih v prihodnje tudi opustiti. Zelo jasno moramo povedati: vrata v Evropo so za Ukrajince odprta. Nekdo mora to po petih letih končno povedati.
<SPEAKER ID="578" NAME="Lena Kolarska-Bobińska" AFFILIATION="PPE">
Gospa predsednica, nedavne volitve v Ukrajini so pokazale, da v državi deluje demokracija.
<P>
Novi predsednik bo krmaril ne glede na močno opozicijo in svobodne medije. Upajmo, da bo opozicija konstruktivna in se bodo standardi upravljanja v državi izboljšali.
<P>
Volilna kampanja je potrdila, da želijo ukrajinske elite nadaljevati proces združevanja z Evropsko unijo in vzdrževati dobre sosedske odnose z Rusijo. Evropska unija se mora odzvati z jasnimi signali, ki bodo pozdravili oba trenda. Obenem pa mora Ukrajina pospešiti svoje reforme.
<P>
Če se doseže tak napredek, mora EU razmisliti o obljubi članstva Ukrajini. Medtem pa bi morali spodbujati in veliko več narediti za povezovanje na ravni navadnih ljudi.
<P>
Izmenjave med ljudmi, mladimi in obiski šol, štipendije, twinning sodelovanje z mesti in regijami in pogodbe o poslovnem sodelovanju so najboljši način za širjenje sporočila, da so reforme edina pot v boljšo prihodnost.
<P>
To, kar je trenutno najpomembneje, je, da EU najde način za liberalizacijo režima vstopnih vizumov. Preko meja z Ukrajino moramo zagotoviti največji možen pretok ljudi.
<P>
Eden od mojih volivcev mi je pred kratkim pisal, naj 1000 ljudem iz vzhodne Ukrajine pomagamo potovati v EU, pa jih bo 100 000 izvedelo o pozitivnih vtisih, ko se bodo vrnili.
<P>
To je način, kako podpreti reforme, ki si jih želimo videti pri naših dragocenih demokratičnih sosedih.
<SPEAKER ID="579" NAME="Marek Siwiec" AFFILIATION="S&amp;D">
(PL) Gospa predsednica, obstaja vsaj ena država bivše Sovjetske zveze, kjer rezultati volitev niso znani vnaprej. Ta država je Ukrajina in tega bi morali biti veseli, kajti tudi mi smo tu odigrali svojo vlogo. Po volitvah v Ukrajini se bo nekaj spremenilo. Imeli bodo novega predsednika in ta novi predsednik naj bi bil deležen prijaznega sprejema v Evropski uniji in Evropskem parlamentu. Temu je tako, ker ukrajinsko povezovanje z Evropo ni minljiv interes, ampak resen izziv in stremljenje milijonov Ukrajincev. Evropska unija se mora na novo odpreti Ukrajini. Pri tem naj nas ne ženejo osebna stremljenja. Razumem, da v Evropski ljudski stranki rahlo obžalujejo, da na volitvah ni zmagala ženska, za katero so želeli, da zmaga. Vendar pa novega predsednika Ukrajine ne potiskajmo v naročje Moskve. Ukrajina bo postala partner, od katerega se bo veliko pričakovalo. Ukrajina bo partner, ki mu bo veliko naloženo. Ukrajina bo partner, ki bi ga morali dobronamerno obravnavati. Zato je še enkrat potrebna nova evropska spodbuda, kajti Ukrajina je del Evrope in to politiko moramo izvajati v lastnem interesu.
<SPEAKER ID="580" NAME="Traian Ungureanu" AFFILIATION="PPE">
(RO) Upam, da bodo ukrajinske oblasti okrepile svoja prizadevanja za sodelovanje z Evropsko unijo in notranjo uskladitev z evropskimi standardi. Vzhodno partnerstvo in pobuda Euronest za to ponujata ustrezen okvir.
<P>
Ne glede na politično barvo nove administracije, ne gre za vprašanje, ali naj Ukrajina ostane vzhodna ali postane zahodna. Vprašanje je, ali Ukrajina lahko notranje utrdi demokracijo. To pomeni vzpostavitev demokratičnih norm in varstvo človekovih pravic. Občutljivo področje so na primer razmere romunsko govoreče manjšine v Ukrajini in njihova pravica do izobraževanja v maternem jeziku.
<P>
Na področju zunanje politike je treba Ukrajino spodbuditi k sodelovanju z Evropsko unijo z razvijanjem dobrih sosedskih odnosov z državami članicami EU. Vendar je prav tako pomembno Ukrajino vključiti v evropske procese za sodelovanje v črnomorski regiji. Nazadnje, koristen korak v smeri dobre sosedske politike je lahko takojšnja utrditev odnosov z Evropi naklonjeno vlado Republike Moldavije.
<SPEAKER ID="581" NAME="Mário David" AFFILIATION="PPE">
(PT) Pet let po oranžni revoluciji se zdi, da se Ukrajina na to obdobje ozira kot na izgubljeno priložnost. To ni le krivda njihove politične elite. Res je, da so se preveč ukvarjali s konflikti moči in vpliva. Številne reforme se nikoli niso izvedle in številne nikoli niso prišle dlje od faze snovanja.
<P>
V demokraciji je nepredstavljivo, da se volilna zakonodaja spremeni med dvema krogoma glasovanj. To ni v čast tistim, ki so jih predlagali, tistim, ki so zanje glasovali ali tistim, ki so jih izvedli. To namiguje, da so zadaj nevredni in neželeni nameni. Veliko je treba spremeniti glede pomanjkanja neodvisnosti sodstva, saj je to izpostavljeno prevelikemu vplivu ne le političnih sil, ampak tudi akterjem iz gospodarstva. Brez svobodnega in neodvisnega pravosodnega sistema ne more biti zakonodaje, ne morejo se zagotavljati človekove pravice in ni tujih vlaganj ali napredka.
<P>
Vendar je krivdo za to razočaranje mogoče pripisati tudi temu Parlamentu in še zlasti številnim državam članicam. Želim si, da bi se lahko za trenutek postavili v vlogo državljana evropske države, ki zaradi obratov zgodovine še vedno ni članica Evropske unije. Kaj bi pričakovali od EU? Solidarnost. Pa vendar številni zunanji ministri, ki jih skrbi le to, da bi ne nadlegovali ali vznemirjali Moskve, uporabljajo in izkoriščajo stalne notranje boje v Kijevu kot izgovor, da ne morejo nedvoumno izjaviti, da je Ukrajina neodvisna in suverena država.
<P>
Če bi večina njenih prebivalcev svobodno izrazila podporo in bi izpolnila vsa vzpostavljena merila, bi si Ukrajina lahko prizadevala za to, da v prihodnje postane članica Evropske unije.
<SPEAKER ID="582" NAME="Laima Liucija Andrikien" AFFILIATION="PPE">
(LT) Čeprav je to razočaranje, si moramo priznati, da je šestletno romantično obdobje v ukrajinskem političnem življenju minilo. Rezultat ukrajinskih predsedniških volitev ni niti slučaj niti "zmotna" odločitev prebivalcev Ukrajine. Odseva globlje politične probleme in dejstvo, da se upi oranžne revolucije niso izpolnili.
<P>
Komisar, rekli ste, da od novega ukrajinskega predsednika in nove administracije pričakujete energično in odločno delovanje. Država potrebuje resne strukturne reforme.
<P>
Vendar bi bilo treba nekaj reči tudi Evropski uniji. Če v teh razmerah želimo imeti vpliv v postsovjetskem prostoru in utrditi položaje demokracije in človekovih pravic, potem moramo z Ukrajino sodelovati bolj kot kdajkoli prej. Evropska unija mora Ukrajini ponuditi alternativno evropsko vizijo. Da bi to storili, si moramo najprej prizadevati za tako imenovane "mehke" ukrepe z dolgoročnim vplivom, kot so spodbujanje gospodarskega vključevanja, bolj dejavno ustvarjanje stikov med ljudmi in politični dialog z vladnimi institucijami Ukrajine.
<SPEAKER ID="583" NAME="Kinga Gál" AFFILIATION="PPE">
(HU) V razpravi o sedanjih razmerah v Ukrajini bi rada prosila Komisijo, da uporabi svoje odnose ali mrežo odnosov z Ukrajino in zaprosi in sama pokaže dosledno in jasno zavezanost glede pravic narodnih manjšin kot tudi na drugih področjih, kajti kar smo danes slišali o nedavnih zastojih v Ukrajini, ki vplivajo na številna področja, eksponentno velja za pripadnike manjšin, izobraževanje v jezikih manjšin in uporabo maternega jezika. Na naši strani se zahtevata jasnost in doslednost, kajti Evropska unija lahko vpliva na Ukrajino, ki ima status glede na sosedsko politiko, na vseh področjih, vključno s pravili in predpisi na področju narodnih manjšin. Vidimo, da doslednost naših stališč in sporočila delujejo, in upamo, da bo to morda pomagalo najti ustrezne rešitve za takšna vprašanja. Predlagam, da vsak prihodnji sporazum z Ukrajino zajema ta vprašanja, vključno s pravico do izobraževanja v maternem jeziku, saj je to temeljni predpogoj za preživetje narodnih manjšin.
<SPEAKER ID="584" NAME="Vilija Blinkevičiūt" AFFILIATION="S&amp;D">
(LT) Ukrajina danes ne doživlja le gospodarske, ampak v določenem smislu tudi politično krizo. Morda bodo te predsedniške volitve pomagale državi premakniti se z mrtve točke in bodo zagotovile večjo stabilnost. Ukrajina se še odloča, kakšen model civilizacije naj podpre. Naj država sodeluje z vzhodom ali se odloči za povezavo z Evropo? Odločitev ni tako lahka, še zlasti ko se ideološka delitev v političnem življenju razširi tudi v družbo. Vrata v Evropo morajo biti Ukrajini odprta in pregledne volitve so pomemben korak h krepitvi načel demokratične države. Prebivalci Ukrajine so izrazili svojo voljo z izbiro voditelja države. Ukrajina je evropska država, ki mora imeti pravico, da sprejema odločitve glede Evrope. Zato mora Evropska unija intenzivno sodelovati z Ukrajino, krepiti demokracijo v tej državi in pospešiti njeno povezovanje z Evropsko unijo.
<SPEAKER ID="585" NAME="Ivo Vajgl" AFFILIATION="ALDE">
(SL) Gospod komisar, vaše sporočilo Ukrajini danes je bilo jasno. Ukrajina ima evropsko perspektivo in mi imamo instrumente, s katerimi lahko to evropsko perspektivo naredimo kot kredibilno opcijo.
<P>
Te volitve so bile tesne, ampak bile so demokratične in to je pravzaprav za nas vest dneva. Tesnost volitev je v bistvu razkrila kompliciranost te države. Ta država je multietnična, je multikonfesionalna, ima za seboj tudi zelo pestro zgodovino, ki jo moramo spoštovati. Mislim, da moramo mi, tudi Evropski parlament in Evropa v celoti, uporabiti vsa sredstva, da stimuliramo nek produktivni notranji dialog, ki bo notranje utrdil ukrajinsko državo in ukrajinsko družbo.
<P>
Slabo je, če mi prispevamo k nekemu širjenju etiket in predsodkov. Mislim, da tega do zdaj nismo delali in želim si, da tega ne bi delali niti v prihodnje.
<SPEAKER ID="586" NAME="Charles Tannock" AFFILIATION="ECR">
Gospa predsednica, v soboto sem imel čast biti v Kijevu kot opazovalec za skupino ECR. Vse, kar sem videl, je bilo mirno, pregledno in - z več vidikov, zanimivo, - bolj odločno kot v moji državi, Združenem kraljestvu, s prozornimi volilnimi skrinjicami in zahtevo po predložitvi osebnega dokumenta s fotografijo, kar je omogočilo, da je nekdo lahko volil.
<P>
Seveda sem bil razočaran nad rezultatom, ker predsednik Yanukovich ni demokrat v zahodnem slogu. Zdaj bo formalno opustil vsa prizadevanja glede Nata in laskal le članstvu svoje države v EU, čemur zdaj tudi formalno nasprotuje Rusija, njena bližnja prijateljica in soseda. Namesto tega se bo zadovoljil s sporazumom o prosti trgovini in liberalizacijo vizumskega režima. Gospa Tymoshenko se po mojem mnenju oklepa slamice z izpodbijanjem rezultata svojega tesnega poraza na sodiščih in močno dvomim, da bo uspela.
<P>
Kar me zdaj res skrbi, je razprava, ki sem jo poslušal ponoči: obnovljene separatistične težnje za odcepitev zahodnega dela Ukrajine - nasprotnikov Yanukovicha in privržencev Tymoshenkove -, ki naj bi se bodisi pridružil Poljski ali tvoril novo zahodno državo. To se verjetno ne bo zgodilo, če pa se bo, mora to potekati mirno in s soglasjem. V Evropski uniji moramo podpreti zapuščino oranžne revolucije in skupne demokratične vrednote, ki si jih delimo z Ukrajino.
<SPEAKER ID="587" NAME="Franz Obermayr" AFFILIATION="NI">
(DE) Gospa predsednica, bitka je končana in vsaj do naslednjega parlamentarnega mandata bo gospod Yanukovich predsednik Ukrajine. Vzpodbudno je, da je to bil rezultat poštenih volitev. To kaže tudi, da volivci niso želeli, da bi bile na eni strani določene pozicije, kot je pridružitev Natu ali na drugi strani usmerjenost do Moskve, trdno določene. Mr Yanukovich se svetuje, naj nadaljuje z demokratičnimi procesi in se ne le ozira na vzhod in zagotovi opazne izboljšave življenjskih pogojev za prebivalce Ukrajine. Sicer bo o rezultatih naslednjih volitev še odločeno.
<P>
EU mora v procesu stabilizacije zagotoviti tesno podporo in pomoč. Najpozneje do evropskega nogometnega prvenstva leta 2012 bo jasno, ali je Ukrajina razvila skupno ukrajinsko zavest ali pa bo še naprej trpela zardi svoje jezikovne in geografske razdeljenosti.
<SPEAKER ID="588" NAME="Predsednica">
Še enkrat se opravičujem vsem tistim, ki jim nisem mogla dati priložnosti, da bi spregovorili. Prepričana sem, da je to tema, h kateri se bomo ponovno vrnili.
<SPEAKER ID="589" NAME="Štefan Füle">
član Komisije. - Gospa predsednica, naj se vam še enkrat zahvalim za priložnost, da sem vas danes lahko nagovoril. Prepričan sem, da je bila to koristna izmenjava stališč, konkretnih predlogov in pripomb v razmislek.
<P>
Kot sem dejal na začetku, je Ukrajina pomembna. Ostaja strateško pomemben partner Evropske unije in vodilna v regiji. Odnosi med EU in Ukrajino so se v preteklih letih znatno poglobili. Trdno sem prepričan, da bi se ta dinamika morala v prihodnje nadaljevati.
<P>
Hitrost in globina približevanja Ukrajine Evropski uniji bosta odvisni od izvajanja reform. To me bo spodbudilo, da bom še pogumnejši. EU je pri tej nalogi pripravljena podpreti Ukrajino s širokim razponom orodij, ki jih ima na voljo. Kljub temu od novega vodstva pričakujemo, da pokaže politično voljo za reformo v korist stabilnosti in blaginje Ukrajine v prihodnje.
<SPEAKER ID="590" NAME="Predsednica">
Razprava je zaključena.
<P>
Glasovanje bo potekalo na drugem delnem zasedanju februarja.
<P>
Pisne izjave (člen 149)
<SPEAKER ID="591" NAME="Elena Băsescu  " LANGUAGE="RO">
Ukrajina je za Evropsko unijo še zlasti pomembna z vidika vključevanja v Vzhodno partnerstvo in Sinergijo črnega morja in za energetsko varnost EU.
<P>
Moj današnji prispevek se bo dotaknil vidika, ki se manj omenja, vendar pa me vedno zaskrbi, ko se pogovarjamo o Ukrajini. V tej državi živi več kot pol milijona prebivalcev romunske narodnosti. Oblasti v Kijevu so doslej pokazale malo zanimanja v smislu zaščite njihovih pravic. Vendar pa smo v času volilne kampanje v tej državi, ki meji na Romunijo, prvič opazili, da se je spodbujal nov koncept upravljanja. Eden od kandidatov je Romunom, ki živijo v tej državi, obljubil, da bo podprl uvedbo romunščine kot regionalnega jezika na območjih, kjer so Romuni v večini.
<P>
Ukrajina se trenutno sooča z dvema vrednostnima sistemoma. Nekateri državljani bi se radi približali Evropski uniji in želijo naše vrednote, kot je zagotavljanje svobode in miru. Druga skupina državljanov pa na vključevanje v Evropo gleda z nezaupanjem. Ukrajina potrebuje podporo in solidarnost EU, da bi nadaljevala reforme, ki že potekajo in bi tako odpravila to ločevanje med vzhodom in zahodom.
<SPEAKER ID="592" NAME="András Gyürk  " AFFILIATION="PPE">
v pisni obliki. - (HU) Po predsedniških volitvah se začenja novo poglavje v odnosih med EU in Ukrajino. Eno najpomembnejših področij sodelovanja bo vprašanje energetske oskrbe. To ni nikakršno naključje, saj evropska unija z vse večjo odvisnostjo precejšen delež uvožene energije dobiva prek svoje vzhodne sosede. Mislim, da je zaradi varnosti uvoza energije upravičeno, da bi Evropska unija z vsemi možnimi sredstvi pomagala Ukrajini pri vzdrževanju in modernizaciji njenega energetskega omrežja, še zlasti pomembnega plinskega omrežja. Obenem pa v skladu s sklepi junijskega vrha EU menim, da glede finančne pomoči obstaja temeljni predpogoj. Ukrajina naj bi začela s svojo reformo gospodarstva in zagotovila večjo preglednost svoje plinske industrije. Pomanjkanje preglednosti v sistemu posredniških podjetij je imelo za posledico pomanjkljivosti za prebivalce Ukrajine, prav tako pa je oviralo varno preskrbo držav članic EU. Poleg tega je vredno podpreti prizadevanja za širitev skladiščnih zmogljivosti. Pravzaprav je oblikovanje rezerv eden od glavnih načinov za zagotovitev gladkega pretoka plina v Evropi tudi v mrzlem zimskem obdobju.
<P>
Pričakuje se, da bo Evropski parlament spomladi sprejel nov predpis EU o oskrbi s plinom. Ta uredba bo od držav članic zahtevala, da odobrijo usklajene akcijske načrte v primeru motene oskrbe s plinom. Menim, da bodo morale države članice uskladiti takšne akcijske načrte ne le med seboj, ampak bo v posvetovalni proces vključena tudi Ukrajina. Celo v prihodnje je rešitev problema motenega uvoza nekaj, kar ni mogoče brez intenzivnih pogovorov z voditelji v Kijevu.
<SPEAKER ID="939" NAME="Cătălin Sorin Ivan  " AFFILIATION="S&amp;D">
v pisni obliki. - (RO) Izvolitev Viktorja Yanukovicha za predsednika pomeni, da Ukrajina vstopa v novo fazo, ki jo bo približala EU. Kot član Odbora za parlamentarno sodelovanje med EU in Ukrajino in evropski državljan sem prepričan, da Evropska unija lahko in dejansko tudi že pomika jeziček na tehtnici v prid evropske in demokratične poti za svojo vzhodno sosedo. Misija za opazovanje volitev Evropskega parlamenta je pozdravila dejstvo, da so volitve potekale zakonito in brez incidenta, kar zagotavlja legitimnost novega predsednika in predstavlja nasprotje volitvam, ki so potekale v letih 2004-2005. Sprememba politične barve ne sme vplivati na naš pristop do Ukrajine, ki mora ostati prav tako dosleden in celo bolj učinkovit. Čeprav je dobro znano, da predsednik Yanukovich ne namerava oslabiti vezi z Rusijo, to ne pomeni, da se namerava odmikati od EU. Da bi se izognili uresničitvi nevarnosti, čeprav je verjetnost majhna, moramo pri obravnavanju odnosov z Ukrajino, ki je edina država, ki na tem območju lahko zagotovi stabilnost, delovati proaktivno. Odprtost moramo pokazati v dialogu in trdnimi zavezami, da bi Ukrajino ustrezno spodbudili k proevropskemu razvoju. Zaupam v sposobnost Ukrajine, da nadaljuje reforme in pokaže, da je za EU zaupanja vreden partner.
<SPEAKER ID="593" NAME="Tunne Kelam" AFFILIATION="PPE">
, v pisni obliki. - Ukrajina ostaja ključna za stabilnost in demokratični razvoj Evrope. Čeprav je oranžna revolucija, h kateri je tudi Evropska unija tako učinkovito prispevala, razočarala številna pričakovanja, upamo, da se bo zapuščina predsedovanja gospoda Yushchenka ohranjala - svobodne in poštene volitve, ljudje, ki so pri izražanju mnenja premagali strah in v bistvu neodvisni mediji. Res je, da velika država, kot je Ukrajina, ki je bila tako dolgo oropana neodvisnosti in je trpela pravi genocid - Holodomor - potrebuje nekaj časa, da bolje opredeli svojo evropsko identiteto in prihodnje strateške cilje. Vendar se ne moremo odmakniti od odgovornosti, ki jo imajo politike Evropske unije od leta 2004. EU Ukrajini ni bila pripravljena ponuditi možnost članstva v EU. Podpora EU Ukrajini se je izkazala kot posebno dvoumna in Ukrajincem neprepričljiva, saj je pogosto prevladoval strah pred vznemirjanjem Rusije. Zavedati se moramo, da je glavni ključ do resnično demokratične in dobre sosedske Rusije neodvisna in z Evropo povezana Ukrajina. To bo ostala odgovornost EU. Zdaj pa moramo kar najbolj izkoristiti Vzhodno partnerstvo.
<SPEAKER ID="594" NAME="Krzysztof Lisek  " LANGUAGE="PL">
Gospa predsednica, beležil sem si informacije o izvolitvi Viktorja Yanukovicha za predsednika Ukrajine. Čeprav je stanje v Ukrajini zelo resno, je v obdobju od prejšnjih volitev mogoče videti spremembe na bolje v smislu spoštovanja zakonodaje. Upam, da bo pravni spor glede volilnih rezultatov hitro razrešen in da se bosta obe strani posvetili delu, ki bo Ukrajini pomagal iziti iz gospodarske krize in okrepiti svoj položaj v svetu in še zlasti razviti tesnejše odnose z Evropsko unijo. Glede obljub novoizvoljenega predsednika, da bo povečal demokratizacijo in zagotovil mednarodno stabilnost kot tudi dejstvo, da velik poudarek namenja pridružitvi Ukrajine Evropski uniji, sem prepričan, da naj bi trenutno dobro sodelovanje med Ukrajino in Evropsko unijo ne le nadaljevali, ampak razširili. Predstavniki vseh držav EU upajo, da bo Ukrajina končno stopila v obdobje politične stabilnosti in soglasja glede gospodarske politike.
<P>
Po mojem mnenju se bo tudi novi voditelj Ukrajine obrnil na Evropsko unijo po pomoč, da bi Ukrajino hitreje popeljal iz globoke krize, katere posledica je strašno gospodarsko nazadovanje in 12 % proračunski primanjkljaj. Evropa naj bi razmislila o pripravi posebnega predloga o vključitvi Ukrajine v evropske strukture.
<SPEAKER ID="595" NAME="Marian-Jean Marinescu  " LANGUAGE="RO">
Upam, da bo novi predsednik upošteval proevropsko usmerjenost, ki jo je izrazila velika večina Ukrajincev.
<P>
Potekajo pogajanja o pridružitvenem sporazumu in verjamem, da je za obe strani koristno, da se sklene, kakor hitro je mogoče. Volilne obljube je treba izpolniti. Ena od njih je spoštovanje pravic manjšin in odprava politik o denacionalizaciji in asimilaciji etničnih manjšin.
<P>
Romunija lahko Ukrajini glede uporabe evropskih standardov za manjšine služi kot model. V zvezi s tem lahko poslanec, ki zastopa ukrajinsko skupnost v Romuniji v romunskem parlamentu, deluje kot svetovalec in ga zato priporočam prihodnjemu ukrajinskemu predsedniku.
<SPEAKER ID="596" NAME="Iosif Matula  " LANGUAGE="RO">
Ukrajina je evropska država in deli vse evropske kulturne vrednote. Ukrajina mora pošteno in učinkovito izvajati politični program, ki bo zagotovil pravice narodnim manjšinam, kot so Rusi, Tatari, Romuni, Poljaki, Madžari in Grki in drugi. Izvajati mora Evropsko listino o regionalnih ali manjšinskih jezikih, ki tem jezikom zagotavlja status regionalnih jezikov. Prepričan sem, da mora EU podpreti izvajanje takšnih ukrepov in poudariti, da se ne sme zanemariti niti ene manjšine.
<P>
V Ukrajini je na primer romunsko govoreča manjšina, ki ima več kot 410 000 pripadnikov. To je tradicionalna narodna skupnost z globokimi zgodovinskimi koreninami, ki složno živi z večinskim prebivalstvom in drugimi manjšinami še zlasti v regiji Černivci (Severna Bukovina, Severna Besarabija in regija Hertsa), Odesi (okrožja v južni Besarabiji) in v transkarpatski regiji (zgodovinska regija Maramureş). Mislim, da mora EU spodbuditi Ukrajino, da razvije oddelke, ki bi ponudili pouk v romunščini kot maternem jeziku v poklicnih in srednjih šolah, ki trenutno delujejo v zgoraj omenjenih mestih in regijah. Poleg tega bi morala EU sodelovati s Kijevom, da bi državna univerza Černivci ustanovila oddelke, ki bi poučevali pouk v romunščini kot maternem jeziku na vseh sedanjih katedrah in posebnih oddelkih.
<SPEAKER ID="597" NAME="Cristian Dan Preda  " LANGUAGE="RO">
Vesel sem, da so ukrajinske volitve prejšnjo nedeljo lepo potekale. Vse vključene strani morajo priznati rezultate volitev, saj demokracije ni mogoče graditi na stalnem nezaupanju in sporih. Žal mi je, da je Yulia Tymoshenko na volitvah izgubila. Vendar pa mi je še bolj žal zaradi številnih izjav, ki jih je dala v zadnjem delu volilne kampanje in ki oporekajo sodbi mednarodnega sodišča v zvezi s kontinentalno polico Črnega morja. Upam, da bo ukrajinska vlada, ne glede na to, ali jo bo vodila gospa Tymoshenko ali kdo drug, sprejela dejstvo, da je takšna sodba dokončna.
<SPEAKER ID="598" NAME="Csaba Sógor  " LANGUAGE="HU">
Viktor Yanukovich je v primeru zmage na volitvah madžarski manjšini v Ukrajini obljubil naslednje ukrepe: takojšen umik omejitev, ki vplivajo na madžarski šolski sistem, madžarske osnovnošolce in študente zadnjih letnikov; neomejeno rabo maternega jezika v izobraževanju, sodstvu, javni upravi, medijih in drugih področjih; neomejeno rabo nacionalnih simbolov, neoviran stik z matično državo; vključitev predstavnikov skupnosti v lokalno, regionalno in državno javno upravo. Rezultati predsedniških volitev v regijah z visokim deležem madžarskih prebivalcev in tesna večina v končnih rezultatih kažejo, da so glasovi madžarske skupnosti v veliki meri prispevali k zmagi gospoda Yanukovicha. V vročici kampanje je Yulia Tymoschenko prav tako obljubila, da bo odpravila diskriminatorne ukrepe, ki vplivajo na izobraževanje v materinščini. Vendar ta obljuba ni zvenela verodostojno, saj jo je dala političarka, ki je bila pet let predsednica vlade in v tistem obdobju ni pokazala nobenega zanimanja za probleme manjšin. Zato madžarska in rutenska manjšina vse svoje upe stavita na gospoda Yanukovicha in od njega pričakujeta, da bo priznal regionalni status manjšin in oblikoval nove pogoje za odnose med večino in manjšinami. Če pa ukrajinski predsednik ne bo držal svojih obljub na primer v zameno za podporo ukrajinskih nacionalistov, ne bo le izgubil podpore manjšinskih skupnosti, ampak se bo morda za več let oddaljila vzpostavitev napovedane evropske Ukrajine.
<SPEAKER ID="599" NAME="Csaba Sándor Tabajdi  " LANGUAGE="HU">
Evropska unija bi morala v Ukrajini igrati bolj dejavno vlogo; prenehati bi morali s prakso, ki je prevladala v zadnjih nekaj letih in ko Evropska unija eno od največjih držav v Evropi obravnava negotovo in brez zavzetosti. Ukrajina je glavni partner v politiki Vzhodnega partnerstva Evropske unije in je prav tako najpomembnejša tranzitna država za odnose, ki jih goji z Rusijo. Z izvolitvijo Viktorja Yanukovicha za predsednika je Ukrajina dobila močnega in sproščenega voditelja, ki je enako odprt do Evrope in Rusije. Najpomembnejša naloga za novega predsednika bo odprava globoke politične razdeljenosti, da bo mogoče vzpostaviti stabilno upravo in izvajati že dolgo pričakovane obsežne socialne in gospodarske reforme. Za Evropsko unijo je zdaj najpomembnejše, da utrdi svojo prisotnost v Ukrajini, da bo močnejša kot kdajkoli prej, in pripravi nove osnove za sodelovanje. Vzhodno partnerstvo nudi odličen okvir za to, Služba za zunanjepolitično delovanje, oblikovana v skladu z lizbonsko pogodbo, pa bo zagotovila ustrezna sredstva. Rad bi poudaril da se Madžarska, katere največja soseda je Ukrajina, še zlasti zanima za politično in gospodarsko stabilnost, ki naj bi se vzpostavila v Ukrajini. Prav tako je naš interes, da se utrdijo odnosi med Ukrajino in Rusijo. Prav tako močno upamo, da bo Ukrajina opustila politike, uperjene proti manjšinam, s katerimi je posegala v pravice manjšin v spodnji karpatski regiji, vključno z madžarskimi.
