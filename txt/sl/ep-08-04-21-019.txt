<CHAPTER ID="019">
Prispevek prostovoljstva h gospodarski in socialni koheziji (razprava)
<SPEAKER ID="193" NAME="Predsednik">
Naslednja točka je poročilo Marian Harkin v imenu odbora za regionalni razvoj o prispevku prostovoljstva h gospodarski in socialni koheziji.
<SPEAKER ID="194" NAME="Marian Harkin">
poročevalka. - Gospod predsednik, zahvaljujem se vam za priložnost, da povem nekaj besed o svojem poročilu o prostovoljstvu in prispevku prostovoljstva h gospodarski in socialni koheziji.
<P>
Najprej bi se rada zahvalila kolegom iz odbora za regionalni razvoj za njihovo odlično sodelovanje pri tem poročilu in zlasti poročevalcem v senci. Prav tako se zahvaljujem predstavnikom Komisije, osebju skupine ALDE in osebju Parlamenta v odboru za regionalni razvoj za njihovo zanimanje in pomoč.
<P>
Več kot 100 milijonov evropskih prostovoljcev je neverjetna številka. Glede na Komisijo je med tretjino in polovico prebivalstva EU vključenega v eno od prostovoljnih dejavnosti. Kot institucija smo odgovorni, da ob vsaki priložnosti priznamo, cenimo in podpremo prostovoljno dejavnost.
<P>
Prostovoljstvo je edinstvena dejavnost zaradi več razlogov: je odprto za vse in vsem na voljo; prispeva k socialni in gospodarski koheziji; sproža eno od najpomembnejših evropskih vrednot, tj. solidarnost. Prostovoljci lahko pomagajo graditi skupnosti in zmanjševati odtujevanje ne glede na to, ali je to posameznikovo dostavljanje hrane ostarelemu sosedu ali na tisoče tistih, ki posredujejo v naravnih nesrečah, kot so poplave in gozdni požari.
<P>
Prostovoljstvo kot dejavnost obsega več generacij. To je včasih prikrit vir, ki obstaja v skupnostih, organizacijah in mrežah. To je energija znotraj nas vseh, ki se aktivira le, ko sodelujemo z drugimi. Menim, da je najbolj cenjena oblika obnovljive energije.
<P>
Obstaja tesna povezava med prostovoljstvom in dejavnim državljanstvom: vključevanje v prostovoljne dejavnosti je konkretno izražanje participativne demokracije. V tem parlamentu predstavljamo svoje državljane in se kot politiki vključujemo v demokracijo sodelovanja, vendar včasih ne posvečamo dovolj pozornosti drugi strani vprašanja: participativni demokraciji. Tukaj državljani s svojimi dejavnostmi sodelujejo v demokratičnih procesih, pri čemer prostovoljstvo ta pomembni proces omogoča.
<P>
Poročilo vsebuje tudi številne praktične predloge, tudi glede tega, kako lahko na evropski ravni dodamo vrednost. Vloga Komisije je zagotoviti, da države članice upoštevajo načelo partnerstva, ki je poudarjeno v strateških smernicah Skupnosti o koheziji, in da ne nadaljujemo iluzije vključevanja nevladnih organizacij, prostovoljnih skupin ipd., kar je trenutno dejansko stanje v mnogih državah članicah.
<P>
Prav tako menim, da bi pri vseh evropskih sredstvih morali uvesti sistem, ob čemer se prostovoljna dejavnost priznava kot prispevek k sofinanciranju projektov. Če to storimo, bomo z dejanji pokazali, da prostovoljce podpiramo.
<P>
Razširiti moramo že sprejete možnosti in programe, da tako mladim omogočimo prostovoljstvo ter sprejmemo podobne možnosti in programe, da bi prostovoljstvo omogočili tudi starejšim ljudem. Ob vsaki priložnosti moramo spodbujati medgeneracijsko prostovoljstvo.
<P>
Drugo področje, na katerem lahko Komisija ukrepa, je svobodnejši vizumski režim, v katerega so vključeni prostovoljci iz sosednjih držav, ki sodelujejo v programih EU.
<P>
Države članice lahko imajo pomembno vlogo pri zagotavljanju rednih satelitskih računov, da se bo tako lahko ugotovila vrednost prostovoljstva in nepridobitnih ustanov. V veliko državah, vključno z Združenimi državami, Belgijo, Češko republiko in Kanado, nepridobitne ustanove zajemajo med 5 % in 7 % BDP. Oblikovalci politike ne morejo prezreti teh številk in jih morajo pri oblikovanju politik upoštevati. Poleg tega za vsak euro, ki ga organizacije namenijo podpori prostovoljcev, v povprečju dobijo povrnjenih od 3 % do 8 %. S to stopnjo donosa se ne more primerjati niti ECB.
<P>
Države članice lahko prostovoljno dejavnost prav tako podprejo z oblikovanjem ustrezne prostovoljne infrastrukture, ki obravnava osrednje financiranje, kritje zavarovanja in oprostitev plačil DDV, kadar je to primerno.
<P>
Za konec naj povem še to, da je ena od nalog EU pozitiven vpliv na življenja državljanov in dodano vrednost na evropski ravni. To lahko naredimo z jasnim podpiranjem prostovoljcev in prostovoljne dejavnosti.
<P>
(Ploskanje.)
<SPEAKER ID="195" NAME="Danuta Hübner">
komisarka. - Gospod predsednik, gospe Harkin bi se resnično rada zahvalila za njeno poročilo. Poročilo se nanaša na mnogo politik EU in mnogo pobud ter poudarja močno povezavo med prostovoljstvom in dejavnim državljanstvom.
<P>
Zlasti cenim vaše pripombe glede programa Peace, pri katerem je bilo prostovoljstvo zelo pomembno. Tukaj se bomo ponovno sestali maja, ko bomo razpravljali o poročilu gospe de Brún, v katerem bodo zagotovo dobro predstavljeni primeri lokalne krepitve moči zlasti s sektorjem prostovoljnega dela in nevladnimi organizacijami.
<P>
Glede na vaše priporočilo o stvarnem vložku naj povem, da je pravi izziv izvajanje predpisov, saj člen 56 splošne uredbe o Evropskem skladu za regionalni razvoj, Evropskem socialnem skladu in kohezijskem skladu dovoljujejo uporabo stvarnih vložkov pri projektih, ki jih sofinancira EU. Povem naj, da zlasti pri lokalnih pobudah, ki jih sofinancira socialni sklad, dokaj pogosto zelo sodelujejo prostovoljci, medtem ko je bilo izvedenih tudi veliko dejavnosti, zlasti v okviru pobude URBAN v Nemčiji, Italiji, Združenem kraljestvu in Grčiji, ki so podprle mnoge prostovoljne organizacije.
<P>
Prostovoljstvo se lahko obravnava kot pomemben del načela partnerstva. V tem parlamentu sem že večkrat izpostavila popolno zavezanost Komisije k učinkovitemu izvajanju načela partnerstva, zlasti v novih kohezijskih politikah. Na pogajanjih glede novih programov smo vztrajali pri partnerstvu in tako imamo zdaj veliko pozitivnih primerov močne zavezanosti k partnerstvu. Vendar kot veste, v naših državah članicah obstaja veliko raznolikih pristopov k partnerstvu in prostovoljstvu.
<P>
Vlogo vašega poročila prav tako vidim v pripravljanju temeljev za naslednje samoiniciativno poročilo o upravljanju in partnerstvu na nacionalni, regionalni in lokalni ravni, ki ga bo predstavil gospod Beaupuy.
<P>
Dovolite mi, da povem nekaj besed glede posameznih politik in pobud na področju prostovoljstva, v okviru katerih je bila Komisija zlasti dejavna. Omembe vredna sta Evropska prostovoljna služba in dejavno evropsko državljanstvo v okviru novega programa vseživljenjskega učenja EU.
<P>
Kolega Jan Figel pripravlja novo pobudo o prostovoljnih dejavnostih za mlade, ki bo vključevala mnogo teženj, izraženih v vašem poročilu. Izboljševanje in spodbujanje čezevropskih prostovoljnih dejavnosti bo še bolj okrepilo mobilnost naših mladih državljanov. S to novo pobudo bo Komisija poskušala zagotoviti večjo povezljivost obstoječih nacionalnih prostovoljnih programov.
<P>
Bela knjiga o športu prav tako poudarja, da prostovoljne dejavnosti v športnem sektorju krepijo socialno kohezijo in vključevanje ter spodbujajo lokalno demokracijo in dejavno državljanstvo. Lizbonska pogodba se sklicuje tudi na šport, kar zagotavlja "spodbujanj[e] evropske razsežnosti v športu ob upoštevanju [...] na prostovoljstvu temelječih struktur".
<P>
V zvezi s tem vsi menimo, da potrebujemo celovitejši pristop k prispevku prostovoljstva k evropski gospodarski in socialni koheziji. To bi vsekakor moralo upoštevati izziv staranja evropskega prebivalstva. V zvezi s tem si vaš predlog "medgeneracijskega prostovoljstva" zasluži dodatno razlago.
<P>
Zato me veseli, da vam lahko povem, da bo generalni direktorat Komisije za izobraževanje, usposabljanje, kulturo in mladino objavil oceno stanja prostovoljstva v Evropi. Ta ocena se bo na tem področju uporabljala kot vir za boljše znanje in trdna podlaga za nadaljnje pobude, saj na ravni EU še ni bil razvit sistematičen in celosten pristop.
<P>
Prepričana sem, da se bodo tisti, ki jih v predlogu resolucije naslavljate, odzvali vašemu pozivu. Vsekakor lahko računate na podporo Komisije.
<P>
Naj vam prav tako zagotovim, da bosta komisarja Figel in Špidla preučila zahteve, naslovljene posebej na Komisijo.
<SPEAKER ID="196" NAME="Tunne Kelam">
v imenu skupine PPE-DE. - Gospod predsednik, v imenu skupine PPE-DE bi rad najprej čestital gospe Harkin za njeno odlično in pravočasno poročilo. Bistvo je boljše razumevanje možnosti in vloge prostovoljstva, kar bi lahko imenovali kot enega od temeljev civilne družbe. Prostovoljstvo je resnično pobuda državljanov, zato je neposredno povezano s solidarnostjo, tj. osrednjo vrednoto združene Evrope. Kot je pravkar povedala poročevalka, je ena od najučinkovitejših oblik obnovljive energije.
<P>
Bistvo tega poročila je spodbujanje držav članic k priznavanju vrednosti prostovoljstva pri spodbujanju socialne in gospodarske kohezije. Seveda se od države ne pričakuje, da bo prostovoljstvo financirala, saj bi tako izgubilo svoj pomen, vendar se državo poziva, naj zagotovi spodbude za zasebni sektor, da podpre sektor prostovoljnega dela.
<P>
Parlament se je obrnil na Komisijo tudi glede zamude v zvezi s predlagano evropsko listino prostovoljstva, ki naj bi natančneje opredelila vlogo prostovoljstva. Zelo pomemben del poročila je poziv k spodbujanju prostovoljstva z izobraževanjem na vseh stopnjah, in sicer najprej z ustvarjanjem priložnosti za prostovoljne dejavnosti že v zgodnjih stopnjah izobraževalnega sistema in spodbujanjem prostovoljstva kot dela vseživljenjskega učenja.
<P>
Še enkrat bi se rad zahvalil za to odlično sodelovanje. O vseh spremembah lahko razpravljamo na pozitiven in konstruktiven način ter izkoristimo večino pobud.
<SPEAKER ID="197" NAME="Catherine Stihler">
v imenu skupine PSE. - Gospod predsednik, pozdravljam poročilo Marian Harkin o prostovoljstvu in ji čestitam za njeno sodelovanje s kolegi pri pripravi poročila. Več kot sto milijonov evropskih državljanov je prostovoljcev in vsak euro, vložen v podporo teh prostovoljcev, zagotavlja vračilo od treh do osmih eurov. Z 1,2 milijona prostovoljcev na Škotskem, ki ima 5 milijonov prebivalcev, in sektorjem prostovoljnega dela, ki predstavlja do 5 % delovne sile na Škotskem, moramo javno priznati prizadevanja prostovoljcev na Škotskem in v EU.
<P>
Poročilo priznava pomen prostovoljstva in se osredotoča na koristi, ki jih ima prostovoljstvo za gospodarsko in socialno kohezijo. Pravično zahteva, da bi se ta prispevek moral kazati na nacionalnih računih. Navaja, da prostovoljstvo v več državah prispeva k bruto domačemu proizvodu prav toliko, kolikor prispeva gradbeništvo ali gospodarske javne službe. To pomeni, da v nekaterih državah EU nepridobitni sektor predstavlja od 5 % do 7 % BDP.
<P>
Prostovoljstvo je dobro za vas, vašo skupnost, gospodarski razvoj vaše regije in vašo nacionalno gospodarstvo. Prav tako pomaga pri ustvarjanju socialnega kapitala, ki ga javne politike potrebujejo za uspeh. Evropsko komisijo pozivam, da oblikuje načrt "B", ki bo prostovoljcem na Škotskem in v ostali EU zagotovil ocenjevanje, potrjevanje in vidnost, medtem pa kolege pozivam, naj podprejo poročilo Harkinove.
<SPEAKER ID="198" NAME="Jean Marie Beaupuy">
v imenu skupine ALDE. - (DE) Gospod predsednik, gospa komisarka, gospe in gospodje, tudi jaz se želim kolegom pridružiti pri zahvali in čestitkah gospe Harkin, ker je predložila to poročilo. Poročevalka ni bila izbrana naključno, saj ima gospa Harkin mnogo izkušenj na področju prostovoljstva in je zato popolnoma naravno, da je oblikovala to poročilo. Seveda smo z veseljem odobrili dodelitev tega poročila njej, saj ga je oblikovala v pravem duhu soglasja in smo mi, kot boste videli, oblikovali le eno spremembo, s katero se je strinjala. To dokazuje kakovost njenega poročila in menim, da je to treba močno poudariti.
<P>
Komisarka Danuta Hübner, delno ste nas prekosili in že na začetku svojega govora odgovorili na vprašanja, zastavljena v tem poročilu. Že vnaprej se vam zahvaljujem in verjetno je, da vam bo pozneje in v naslednjih nekaj mesecih nekaj govorov drugih poslancev onemogočilo zagotovitev nadaljnjih odgovorov Komisije.
<P>
Ob tem, kar je že bilo povedano in kar je že bilo zapisano v poročilu, bi rad povedal, da ima tistih 100 milijonov Evropejcev, ki so prostovoljci in vsak dan pomagajo približno 500 milijonom Evropejcev, od tega osebno korist, vendar ne v finančnem smislu, ampak v smislu osebne izpolnitve. Prepričan sem, da vsi poznamo športne ekipe ter kulturne in socialne vodje, brez katerih naša nevladna združenja in organizacije ne bi delovali. Treba je povedati, da ti ljudje to zavezo potrebujejo za svoj osebni razvoj.
<P>
V starajoči se družbi, tj. v družbi, v kateri se veča število mladih upokojencev, potrebujemo tudi to usklajevanje dela in zasebnega življenja posameznikov, ki se doseže s prostovoljstvom. Zato si zaradi gospodarskih razlogov in glede na upoštevanje človekovih vrednot, ki so skupne državljanom Evrope, ki jih je več kot 100 milijonov, v naših družbah prizadevajmo za prostovoljno delo in upajmo, da bo v prihajajočih letih v prostovoljno dejavnost vključenih več kot 100 milijonov evropskih državljanov. Hvala Marian Harkin, hvala Komisiji in hvala tudi vladam ter regionalnim in lokalnim oblastem, ki so pripravljene, da bodo jutri z dejanji izrazile svojo podporo željam, ki jih je izrazil Parlament.
<SPEAKER ID="199" NAME="Mieczysław Edmund Janowski">
v imenu skupine UEN. - (PL) Gospod predsednik, gospa komisarka, v imenu skupine UEN se Marian Harkin želim zahvaliti, ker je obravnavala to področje. Prostovoljna dejavnost je prostovoljno, neplačano in namensko delo za druge. Presega družinske ali prijateljske odnose. Čeprav je to delo brez materialnega nadomestila, prostovoljec dobi drugačno zadovoljstvo: izpolni svoje poslanstvo, se zave samega sebe in pokaže solidarnost do drugih. Prostovoljna dejavnost je zelo izobraževalna za mlade in zelo poživljajoča za starejše.
<P>
Glede na to mora biti vpliv prostovoljnih organizacij na krepitev lokalnih in regionalnih skupnosti obravnavan zelo pozitivno. Menim, da pomaga pri gradnji civilne družbe, v kateri posameznik nesebično pomaga drugemu in je do drugih razumevajoč, ne da bi ob tem koga ogrožal. Irski primer, ki sem ga imel priložnost spoznati, je zelo dober.
<P>
Tako razumevanje prostovoljne dejavnosti prav tako pomeni, da prostovoljcu, ki je pogosto tudi tisti, ki nudi pomoč, ne sme biti naložena nobena materialna kazen pri nudenju pomoči drugim in obdarovanju. Ob tem imam v mislih primer, ki je dobro znan na Poljskem, ko je propadla pekarna, ker je moral pek plačati davek na kruh, ki ga je podaril revnim.
<P>
Prav tako bi rad izpostavil zelo dobro zamisel o razglasitvi leta 2011 kot evropskega leta prostovoljstva.
<SPEAKER ID="200" NAME="Gisela Kallenbach">
v imenu skupine Verts/ALE. - (DE) Gospod predsednik, tudi jaz bi se rada zahvalila Marian Harkin za njeno uravnoteženo in celovito poročilo.
<P>
To je izdelek skupnih prizadevanj za večje priznavanje ciljev, vsebine in socialnega pomena prostovoljnega dela na ravni EU. Trenutno je v državah članicah veliko pobud glede prostovoljstva, ki pomembno prispevajo na gospodarski in socialni ravni ter tudi glede vključevanja. Vendar evropske razsežnosti, ki je zelo pomembna za oblikovanje omrežja, pogosto ni.
<P>
Evropsko prostovoljno službo za mlade že poznamo, vendar podobne programe potrebujemo za vse starostne skupine, zlasti za vedno več upokojencev, ki so dejavni, zdravi in izkušeni. Tudi oni lahko občutno prispevajo k večji osmislitvi Evropske skupnosti, pri čemer bi to lahko omogočila uporaba obstoječih ukrepov v okviru regionalne in kohezijske politike.
<P>
V korist dolgoročnega in kratkoročnega razvoja vseh partnerjev sektorja prostovoljnega dela potrebujemo primerne okvirne pogoje in čim jasnejše opredelitve. Komisija in tudi Svet sta začela izvajati začetne korake. Upam, da bosta obe instituciji prevzeli predloge Parlamenta, da bo tako evropsko leto prostovoljstva, ki je bilo skupno predlagano za leto 2011, uspešno.
<SPEAKER ID="201" NAME="Lambert van Nistelrooij" AFFILIATION="PPE-DE">
(NL) Gospod predsednik, prostovoljci storijo veliko na lokalni in regionalni ravni. Zaradi njihovih prizadevanj je socialna kohezija bolj osebna. Med mesti v različnih delih Evrope obstaja razlika. V "novih" državah članicah je stopnja prostovoljstva še zmeraj veliko nižja. Dela se veliko, pri čemer poročilo gospe Harkin poudarja pozitivne zamisli za podporo prostovoljcev in podpira dejanja na vseh stopnjah. Evropska ljudska stranka in Evropski demokrati zavzemajo stališče, da vprašanje o delovanju prostovoljcev na eni in strokovnjakov na drugi strani ne obstaja. Medsebojno se ne izključujejo: nobena skupina ne more delovati brez pomoči druge. Obe skupini, tj. strokovnjaki in prostovoljci, so del socialnega modela, ki ga predstavlja Evropa, in del civilne družbe, v kateri ima pomembno vlogo tudi državljan. To je dobro znano načelo partnerstva.
<P>
Po razpravi v odboru bi rad izpostavil eno točko. Nov odstavek 17 obravnava vprašanje, ali naj bo delo prostovoljcev nagrajeno z davčnimi olajšavami. Odgovor je pritrdilen, vendar se lahko oblike zelo razlikujejo. Glede DDV odločajo same države članice. Moja matična država Nizozemska ima svoj posebni sistem: na primer dejavnosti športnih združenj so izvzete, druge dejavnosti kot je upravljanje menz, so delno izvzete ter tudi tretja stranka sponzorstva. Ko se bo leta 2010 pregledoval sistem DDV, bi bilo dobro, da upoštevamo tudi to poročilo in lahko tako pokažemo primere dobre prakse držav članic, ki bi jih druge lahko učinkovito posnemale.
<P>
Da nazadnje še enkrat izpostavim bistvo, prostovoljstvo zasluži našo široko podporo v okviru dela cerkev, politike in ostale družbe.
<SPEAKER ID="202" NAME="Andrzej Jan Szejna" AFFILIATION="PSE">
(PL) Gospod predsednik, spodbujanje dejavne in zavestne vloge državljanov v družbi je eno temeljnih načel skupine evropskih socialdemokratov. Vključevanje v prostovoljne dejavnosti podpiramo takrat, kadar gre za konkretno izražanje participativne demokracije.
<P>
Na evropski ravni je prostovoljna dejavnost praktičen izraz evropskih vrednot, kot so solidarnost, kohezija in socialno vključevanje. Za mnogo ljudi je njihovo sodelovanje v organizacijah te vrste, razen udeležbe na volitvah na različnih stopnjah, edina izkušnja, povezana z demokratičnim procesom. Zato smo lahko zadovoljni, da je več kot 20 % prebivalcev EU vključenih v različne prostovoljne dejavnosti. Take dejavnosti pripomorejo k zmanjševanju gospodarskih razlik in so pobudnik dejavnosti različnih združenj ter tako ustvarjajo socialni kapital.
<P>
Organizacije, kot je Organizacija za gospodarsko sodelovanje in razvoj ali Svetovna banka, v okviru socialno-ekonomskega razvoja vedno bolj uporabljajo koncept socialnega kapitala. Evropska unija bi z uporabo političnih strategij EU in evropskih skladov morala povečati svojo podporo različnim oblikam sodelovanja zlasti glede na regionalno načrtovanje in lokalni razvoj.
<SPEAKER ID="203" NAME="Maria Petre" AFFILIATION="PPE-DE">
(RO) Najprej želim čestitati gospe poročevalki za njeno delo in posebno vključenost na tem področju.
<P>
S tem poročilom sem se podrobno ukvarjala, saj ima prostovoljstvo v današnji družbi zelo pomembno vlogo.
<P>
Pozitivni učinki se lahko izmerijo glede na socialno kohezijo, varovanje človekovih pravic, zdravstveno-sanitarno pomoč, spodbujanje in organizacijo kulturnih, umetniških in izobraževalnih dejavnosti.
<P>
Vplivi so bistveni za gospodarstvo in prebivalstvo. Vendar menim, da je ta dejavnost premalo cenjena in javnosti premalo znana.
<P>
Posledice so negativne za delo prostovoljcev, saj so dejanja države za podporo nezadostna, tudi če predstavljajo bistven del državnega gospodarstva.
<P>
Kot poslanka v Evropskem parlamentu, ki prihaja iz nekdanje komunistične države, vam lahko poročam o zelo nizki udeležbi v prostovoljnih dejavnostih v naši državi.
<P>
Ker je komunistični režim uvedel obvezno neplačano delo, s katerim se je služilo državi, ljudje zdaj prostovoljstvo podzavestno povezujejo s tem obdobjem.
<P>
Danes je odstotek prostovoljcev v Romuniji veliko nižji kot v večini držav članic. Državljani pogosto ne poznajo dejavnosti, državna politika je ne spodbuja in miselnost ljudi je ne sprejema.
<P>
Državljani morajo biti seznanjeni s pozitivnimi učinki prostovoljstva. Prav tako se moramo izogniti izkoriščanju, ki se je že pojavilo, na primer organizacijam, ki so ta pravni status sprejele zaradi dobička.
<P>
Prostovoljstvo podpiram kot pomembno dejavnost in želim, da se ta dejavnost v Evropski uniji spodbuja in podpira, zlasti v nekdanjih komunističnih državah, v katerih se morajo prizadevanja okrepiti.
<SPEAKER ID="204" NAME="Stavros Arnaoutakis" AFFILIATION="PSE">
(EL) Gospod predsednik, gospa komisarka, dovolite mi, da poročevalki čestitam za njeno odlično delo in poudarim, da sta prispevanje družbi in prostovoljstvo neprecenljiva. Na nacionalni in lokalni ravni sta sredstvi, s katerima se izraža participativna demokracija in ki državljanom omogočata dejavno sodelovanje v javnosti. Na evropski ravni lahko prostovoljstvo prispeva h krepitvi vezi med državljani EU.
<P>
Poleg tega z dodatnimi človeškimi viri, ki jih ponuja socialnemu in gospodarskemu življenju, ter s sodelovanjem pri ustvarjanju socialnega kapitala pomembno prispeva k doseganju ciljev EU glede gospodarske in socialne kohezije.
<P>
Dodane vrednosti prostovoljstva se ne sme podcenjevati. Zlasti danes, ko se EU sooča s pomembnimi socialnimi, gospodarskimi in okoljskimi izzivi, bi prostovoljstvo morali spodbujati in podpirati z evropskimi politikami, zlasti s kohezijskimi.
<P>
Države članice bi morale poskusiti zagotoviti, da imajo prostovoljne skupine in projekti pregleden in prilagodljiv dostop do zadostnega in trajnega financiranja iz strukturnih skladov.
<SPEAKER ID="205" NAME="James Nicholson" AFFILIATION="PPE-DE">
Gospod predsednik, naj začnem tako, da se zahvalim gospe Harkin za njeno trdo delo ter to temeljito in pravočasno poročilo, ki ga je regionalni odbor sprejel zelo dobro.
<P>
V celoti podpiram osrednjo temo poročila, in sicer da prostovoljstvo s poudarkom na sodelovanju in solidarnosti krepi civilno družbo in povezuje skupnosti. Pozdravljam stališče poročila o vlogi, ki jo morajo države članice imeti glede prostovoljcev. V celoti se strinjam s položajem, v katerem prostovoljstvo dopolnjuje javne službe in jih ne zamenjuje.
<P>
Ob tem mislim na vlogo oskrbnikov v naših družbah in državah v Evropi. Ti predani ljudje so pogosto pozabljeni, čeprav njihova oskrba ostarelih in invalidov zelo razbremenjuje državna sredstva.
<P>
Poročilo primerno izpostavlja tudi to, da je prostovoljstvo lahko zelo koristno za mlade, saj goji čut za skupnost ter jim dovoljuje razvoj praktičnega znanja in spretnosti, ki dopolnjujejo njihovo formalno izobrazbo.
<P>
Še ena točka, ki jo poročilo zagovarja, je posebna potreba po spodbujanju prostovoljstva med starejšimi državljani. Vključevanje te starostne skupine ponuja skupnostim priložnost, da imajo korist od njihovih bogatih izkušenj, ter krepi njihov bistven položaj v družbi.
<P>
Vendar ima to poročilo zame še dodatno pomembnost: v moji volilni enoti na Severnem Irskem poteka proces obnavljanja družbe, ki so jo zelo prizadeli konflikti in nasilje. Čeprav smo vstopili v obdobje, za katero sta značilna mir in večja blaginja, so na nekaterih območjih dežele posledice socialne izključenosti, premajhne razvitosti in razdelitve še vedno preveč očitne.
<P>
Poročilo gospe Harkin zlasti priznava pozitivno vlogo, ki jo ima prostovoljstvo v razdeljenih družbah, če kot primer vzamemo Severno Irsko, je bil celoten koncept, ki podpira paket mirovnega procesa, takšen, da ljudje sodelujejo na medskupnostni podlagi, zato da spodbujajo razumevanje in spravo. Te pobude so večinoma imele pozitivne učinke.
<P>
Zato upam, da bo sprejetje tega poročila s strani Parlamenta zagotovilo priznavanje pomembnosti prostovoljstva ter da bodo Komisija in države članice za lajšanje in spodbujanje te prakse storile vse, kar lahko.
<SPEAKER ID="206" NAME="Emmanouil Angelakas" AFFILIATION="PPE-DE">
(EL) Gospod predsednik, gospa komisarka, gospe in gospodje, poročilo kolegice poslanke gospe Harkin o prostovoljstvu je način, s katerim lahko Evropski parlament evropskim državljanom dokaže svoj socialni vidik. Poročilo spodbuja zamisel o prispevku, ki je obravnavan na celovit in objektiven način na teoretični in praktični ravni. Delo naše kolegice poslanke je pomembno; pozdravljam ga in ji čestitam.
<P>
V zameno smo k njeni dejavnosti poskušali prispevati tudi mi. Med drugim smo hoteli izpostaviti pomembnost podjetniškega prostovoljstva, koordinacijo prostovoljnih pobud, ki usklajujejo družinsko s poklicnim življenjem, ter tudi oblikovanje prostovoljnih oddelkov za hitro ukrepanje v vsaki regiji, ki bi hitro posredovali pri naravnih nesrečah in nezgodah.
<P>
Na splošno prostovoljstvo med drugim pomaga pri povečevanju BDP. Kot je že bilo rečeno, prostovoljstvo spodbuja pridobivanje strokovnih znanj in izboljšuje zaposljivost prostovoljca. Za socialno in izobraževalno izključene ljudi ter nezaposlene omogoča resnične priložnosti ter priseljence spodbuja k sodelovanju v lokalni skupnosti.
<P>
Dejanja in dejavnosti prostovoljcev govorijo sami zase. V Grčiji so na primer leta 2004 na olimpijskih igrah prostovoljci osvojili za nas najpomembnejšo medaljo. Prostovoljstvo skupin in posameznikov je bistveno v socialnem, gospodarskem, okoljskem in kulturnem smislu. Združujejo vse razlike in posebnosti, medtem ko jih spodbujajo in jih razkrivajo v duhu enotnosti in skupnih ciljev.
<P>
Še enkrat čestitam poročevalki. Pozivam vas, da podprete poročilo gospe Harkin ter se pridružite pri podpisu skupne pisne izjave, ki smo jo sestavili z drugimi poslanci in v kateri smo pozvali k razglasitvi leta 2011 kot evropskega leta prostovoljstva.
<SPEAKER ID="207" NAME="Zbigniew Zaleski" AFFILIATION="PPE-DE">
Gospod predsednik, prostovoljno delo ima poleg svojega gospodarskega vidika tudi veliko izobraževalno vrednost, zlasti za mlade prostovoljce doma ali v tujini, na različnih področjih socialnega, gospodarskega in izobraževalnega življenja. Prostovoljstvo lahko pomeni "brez plačila", vendar ga kot evropska institucija lahko okrepimo z različnimi sredstvi.
<P>
V poročilu, o katerem menim, da je pomemben pri dviganju naše zavesti, nekaj manjka. Skupina, ki tukaj ni omenjena, so redovniki in redovnice, misijonarji, ki po svetu opravljajo prostovoljno delo ali tako delo organizirajo in spodbujajo. Pozdravil bi monetarno oceno njihovega prispevka k blaginji ljudi.
<P>
Prostovoljno delo je rezultat resnične motivacije in popolne nesebičnosti, ki sta vrednoti, ki ne moreta biti precenjeni. To poročilo je bistveno za naš način razmišljanja.
<SPEAKER ID="208" NAME="Ewa Tomaszewska" AFFILIATION="UEN">
(PL) Gospod predsednik, delo prostovoljcev ni zmeraj cenjeno tako močno, kot bi moralo biti. Oblikovanju državljanskih odnosov s prostovoljnim delom ni zmeraj namenjena ustrezna pozornost.
<P>
Lokalne oblasti so odgovorne za organizacijo in zagotavljanje socialne pomoči, vključno z oskrbovanjem revnih s hrano. Včasih mora dobrodelna nevladna organizacija, ki izvaja prostovoljno delo, lokalni vladi plačati visoke najemnine za prostore, kot so kuhinje in menze za revne in brezdomce. Poleg tega včasih ne dobi nobenih sredstev za hrano ali za zavarovanje prostovoljcev. Ker prostovoljci niso plačani, ne morejo podpreti dejavnosti nevladnih organizacij. Glede na to bi vas rada opozorila na odstavek 15 tega poročila. Demografske razmere v Evropi izpostavljajo vedno večjo vlogo sektorja prostovoljnega dela, in sicer predvsem glede pomoči pri oskrbi ostarelih. Zato je predstavljen dokument tako pomemben. Čestitam poročevalki, gospe Harkin.
<SPEAKER ID="209" NAME="Czesław Adam Siekierski" AFFILIATION="PPE-DE">
(PL) Gospod predsednik, rad bi, da ste pozorni na dve posebni obliki prostovoljnega dela.
<P>
Prva je prenos znanja in izkušenj zelo specializiranega področja. Izkušeni in izobraženi ljudje prenesejo svoje znanje, spretnosti ali morda dosežke delovne skupine na druge. Tisti, ki imajo koristi od tega znanja in izkušenj, so pogosto na zgodnji stopnji izobraževanja, pridobivanja znanja in spretnosti, soočanja z novimi izzivi ter lastne preobrazbe.
<P>
Drugo področje prostovoljstva zadeva mlade. Uči jih življenjskih spretnosti in spodbuja njihovo vključevanje v državljansko življenje. Potovanje v druge države v okviru prostovoljstva v zameno spodbuja medkulturni dialog ter uči o strpnosti in spoštovanju. Zato morajo lokalne in nacionalne oblasti ter mednarodne organizacije storiti več za podporo in spodbujanje prostovoljstva.
<SPEAKER ID="210" NAME="Rumiana Jeleva" AFFILIATION="PPE-DE">
(BG) Vsi se strinjamo z ugotovitvijo odličnega poročila gospe Harkin, da lahko ima prostovoljstvo zelo pomembno vlogo pri razvoju lokalne skupnosti, civilne družbe in demokracije. Zato prostovoljstvo in prostovoljne organizacije potrebujejo spodbudo in podporo. V zvezi s tem bi rada pripomnila, da bo uvedba evropske zbirke podatkov za zagotovitev osnovnih informacij o različnih prostovoljnih organizacijah v Evropski uniji ter podrobnosti o najboljših praksah zagotovila potrebne smernice o tem, kako izboljšati sistem prostovoljnega dela. Uvedba enotne evropske zbirke podatkov bo omogočila učinkovitejše partnerstvo in sodelovanje med prostovoljnimi organizacijami ter okrepila dogovore glede mednarodnih izmenjav prostovoljcev. To je pomembno zlasti za mlade in šoloobvezne otroke. Z zgodnjim pridobivanjem izkušenj v prostovoljnih organizacijah bi sodelovanje pri prostovoljnem delu dojemali kot rutinski prispevek k življenju v svojih lokalnih skupnostih in evropski družbi.
<SPEAKER ID="211" NAME="Zdzisław Zbigniew Podkański" AFFILIATION="UEN">
(PL) Gospod predsednik, danes razpravljamo o poročilu gospe Harkin o prostovoljstvu v Evropski uniji. Pomembnost vloge prostovoljstva v Evropi v prihodnosti je delno odvisna od nas. Vse bi vas želel spomniti na to, da se na leto na milijone državljanov EU neposredno ali posredno javi za prostovoljce. Prostovoljne dejavnosti potekajo na lokalni, regionalni in mednarodni ravni. Kjer koli že potekajo, prinašajo dobiček, ki je veliko višji od izdatkov. Zato menim, da obstajata potreba po tesnejšem in močnejšem sodelovanju med državami članicami in nepridobitnimi organizacijami ter potreba po vzpostavljanju učinkovitih sistemov za pospeševanje sodelovanja med vsemi prostovoljnimi organizacijami v posameznih državah in tudi zunaj njihovih meja.
<P>
Davki, ki jih morajo sponzorji plačevati za svoja darila, in dejstvo, da prostovoljne organizacije plačujejo DDV za nakupe, s katerimi izpolnjujejo svoj namen, sta ključni težavi, ki zavirata in omejujeta prostovoljno dejavnost. Menim, da je take težave treba čim prej rešiti.
<SPEAKER ID="212" NAME="Petru Filip" AFFILIATION="PPE-DE">
(RO) Dovolite mi, da izrazim svoje globoko spoštovanje pomembnosti poročila gospe Harkin glede razprav o novem gospodarskem, socialnem in evropskem modelu ter nenehnih prizadevanj za izboljšanje gospodarske in socialne kohezije na ravni Evropske unije.
<P>
Ob upoštevanju rešitev, ki jih določa, poročilo obravnavam kot besedilo, ki zagotavlja veliko velikodušnih in zelo uporabnih načel, zaradi katerih se lahko izboljša kakovost življenja evropskih državljanov.
<P>
Že ob predložitvi sprememb sem izrazil svoje mnenje, da bi verjetno bilo boljše v poročilu odločneje poudariti sodoben koncept prostovoljstva, in sicer z izrecno določitvijo pogojev, brez katerih bi se prostovoljno delo lahko v celoti obravnavalo kot enostransko dejanje.
<P>
Rad bi poudaril vlogo verstev v zvezi z doseganjem krščanskih načel, povezanih s prostovoljstvom.
<SPEAKER ID="213" NAME="Danuta Hübner">
komisarka. - Gospod predsednik, le dve kratki točki. Naj povem, da tudi najboljše oblikovane politike ne morejo biti uspešne brez tesnega sodelovanja vseh tistih, ki čutijo soodgovornost, ter brez potrebe po predanosti in prispevanju. Prostovoljstvo in partnerstvo sta najboljša načina za zagotovitev tega sodelovanja.
<P>
Naj vam prav tako zagotovim, da bom vaše ugotovitve predstavila kolegom pri Komisiji. Prepričana sem, da bosta prihodnja ocena stanja prostovoljstva v Evropi ter spremljanje izvajanja izhajala iz resolucije, ki jo boste sprejeli, ter iz razprave, pri kateri sem nocoj lahko sodelovala.
<SPEAKER ID="214" NAME="Marian Harkin">
poročevalka. - Gospod predsednik, najprej bi se želela vsem zahvaliti za njihove prijazne pripombe in njihovo podporo pri oblikovanju tega poročila. Želim dodati le še eno ali dve končni pripombi.
<P>
Cenim sklicevanje komisarke na stvarne vložke prostovoljnih skupin, in če priznam, da so stvarni vložki uporabni v nekaterih projektih, ki jih financira EU, menim, da je treba zagotoviti ohranitev tega stanja.
<P>
Prav tako se veselim sporočila komisarja Figla o mladih prostovoljcih in zaveze komisarke Hübnerjeve k preiskovanju in upam, da tudi k spodbujanju medgeneracijskega prostovoljstva.
<P>
Komisijo ponovno pozivam k zagotovitvi upoštevanja načela partnerstva pri vseh pogajanjih in posvetovanjih glede oblikovanja programov EU na nacionalni ravni. To je bistveno, saj je to pravo priznanje EU, da so prostovoljci, nevladne organizacije idr. del procesa in ne le dodatek, ampak sestavni del procesa.
<P>
Predlog spremembe v zvezi z mogočimi oprostitvami plačil DDV je dober sporazum, ki ga bom z veseljem podprla.
<P>
Prav tako bi to priložnost rada izkoristila za poziv k razglasitvi leta 2011 kot evropskega leta prostovoljstva in Parlament prosila za podporo pri podpisu pisne izjave, ki so jo predlagali poslanci petih največjih političnih skupin.
<P>
Pri tem pozivu me podpirajo odbor regij, gospodarski in socialni forum, portugalsko predsedstvo in mnogo prostovoljnih skupin EU.
<P>
Če Komisija razglasi leto 2011 za evropsko leto prostovoljstva, bi to institucijam EU v sodelovanju s prostovoljnimi organizacijami omogočilo delo za skupne cilje, in sicer za dodano vrednost na evropski ravni, kot sem že prej omenila.
<P>
Končno bi v tem smislu morali spodbuditi razvoj civilne družbe in participativne demokracije ter ob tem pravi pomen dati približevanju Evrope njenim državljanom.
<P>
Spodbujanje, podpiranje in omogočanje prostovoljne dejavnosti, ki se dosega z rastjo in socialnim kapitalom, se bodo izkazali kot neprecenljivo orodje za doseganje teh ciljev.
<SPEAKER ID="215" NAME="Predsednik">
Ta razprava je končana.
<P>
Glasovanje bo potekalo v torek, 22. aprila 2008.
<P>
Pisni izjavi (člen 142)
<SPEAKER ID="993" NAME="Zita Gurmai  " AFFILIATION="PSE">
v pisni obliki. - (HU) V Evropi je več kot sto milijonov civilnih prostovoljcev, ki delajo za javno korist in za druge ljudi. V Združenem kraljestvu je 38 % celotnega prebivalstva vključenega v prostovoljno dejavnost, na Poljskem pa 18 %.
<P>
Prostovoljna dejavnost od evropskega delovnega življenja ni ločena ter se obravnava kot temeljno načelo demokracije na lokalni in javni ravni. Prostovoljno delo naših državljanov pomaga reševati socialne težave ter spodbuja pridobivanje spretnosti in socialno ozaveščenost. Prostovoljstvo ljudem iz različnih skupin prebivalstva ponuja priložnost vključevanja, starejši lahko sodelujejo v socialnem življenju, vložijo življenjske izkušnje in se tako dlje čutijo koristne.
<P>
Pobude za prostovoljno delo so enake kot temeljne evropske vrednote: solidarnost in občutek odgovornosti. V Evropi se vedno bolj priznava koristnost prostovoljne dejavnosti, pri čemer so prostovoljne organizacije bolj vključene v proces odločanja.
<P>
V zadnjih letih se je sektor prostovoljnega dela razvejil. Zanimanje za prostovoljstvo se veča, vendar manjka priznavanje, materialna nadomestila so omejena, primanjkuje pa tudi infrastrukture. To je treba spremeniti. Za podporo prostovoljnega dela in krepitev socialnega priznavanja je pomembno, da se ustvari namenska skupnost s prenosom najboljše prakse z dejavnimi akterji, tj. vlado, podjetji, sindikati in prostovoljnimi organizacijami, ki sodelujejo v okviru dialoga in partnerstva.
<SPEAKER ID="992" NAME="Anna Záborská  " AFFILIATION="PPE-DE">
v pisni obliki. - (SK) Rada bi govorila z zelo osebnega stališča. Čeprav sem članica širokega in velikega slovaškega nacionalnega združenja, tj. Forum življenja, vem, da prostovoljci, ki raje delujejo neodvisno kot v okviru specializiranega združenja, prav tako predstavljajo upanje in podporo v boju proti nasilju in sebičnosti.
<P>
Kaj prostovoljce spodbuja k skrbi za ostale? Prvi element je naravno iskreno navdušenje ljudi, da pomagajo tistim okoli sebe. To je skoraj eksistencialno načelo ustvarjanja človeškega kapitala, ki je tako zaradi potrebe po prihodnosti socialne kohezije regij. Prostovoljci so zelo srečni tudi zunaj svojega dela, saj so za druge pripravljeni storiti vse, kar lahko, ne da bi za to bili nagrajeni. Finančna pomoč ni dovolj: poleg tega se je treba odzvati na njihove potrebe po vrednotah in njihove želje.
<P>
Bolj kot tip pomoči, ki ga ponujamo, je pomemben človek, ki to pomoč nudi. Ne glede na to, ali govorimo o majhnih ali velikih projektih, mora prostovoljstvo zmeraj biti praktično, zlasti za mlade, saj je izobraževalni prispevek h kulturi solidarnosti in povezanosti ter ponujanja posameznikovega časa in energije. Zame je to najpomembnejši prispevek sedanjim in prihodnjim generacijam ter njihovemu sobivanju.
