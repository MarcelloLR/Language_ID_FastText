<CHAPTER ID="021">
Izvajanje direktive o kakovosti goriva (razprava) 
<SPEAKER ID="269" NAME="Predsednik">
Naslednja točka je razprava o vprašanju Komisiji za ustni odgovor o izvajanju direktive o kakovosti goriva, vključno s privzeto vrednostjo EU za katranski pesek in naftni skrilavec, ki ga je v imenu Odbora za okolje, javno zdravje in varnost hrane predložila gospa McAvan - B7-0209/2011).
<SPEAKER ID="270" NAME="Linda McAvan">
vlagateljica. - Gospod predsednik, najprej bi se rada zahvalila konferenci predsednikov, ker si je ta teden vzela čas za to razpravo kljub zelo poznemu obvestilu. Rada bi se zahvalila komisarki, ker je prišla tako pozno sem razpravljat o tem vprašanju, ki je zelo pomembno za naš parlament.
<P>
Na prvi pogled izgleda kot zelo tehnično vprašanje. Gre za izvajanje ukrepov za direktivo o kakovosti goriva in določanje izhodiščne ravni ali privzetih vrednosti za emisije toplogrednih plinov za motorna goriva. Pravo, zelo resno vprašanje je: Kako resni smo v Evropski uniji glede boja proti emisijam iz prometa? Vemo, da okoli 20 % emisij toplogrednih plinov izvira iz prometa. Vemo, da ta vrednost narašča, medtem ko v stanovanjskem in energetskem sektorju pada. Očiščenje naših motornih goriv je ključni del boja proti podnebnim spremembam, zato je direktiva o kakovosti goriva tako pomembna.
<P>
Tako pridemo do vprašanja katranskega peska in naftnega skrilavca. Parlament je od Komisije pričakoval izvedbene predloge direktive konec lanskega leta. Prišlo je do zamude in vemo, da je bil razlog za to notranja razprava v Komisiji o tem, ali bi za katranski pesek določili ločeno vrednost. Rečeno nam je bilo, da ne moremo dobiti meritev, ker ne obstaja znanstvena študija, ki bi podprla predlog Komisije. V zgodnjih osnutkih, ki jih je pripravila Komisija, pa smo videli, da obstaja ločena vrednost za katranski pesek v posvetovalnih dokumentih, v kasnejšem osnutku pa te vrednosti ni bilo več.
<P>
Po vaši zaslugi, gospa komisarka, zdaj imamo študijo o katranskem pesku. Študija, ki je bila objavljena pred dvema mesecema, prikazuje nekaj, kar so kazale že druge študije, tj. emisije toplogrednih plinov iz kanadskega katranskega peska znašajo povprečno 107,3 g CO2 na megadžul v primerjavi s 87,1 g pri konvencionalnih gorivih. Pri naftnem skrilavcu ta vrednost znaša 122 in 139 g CO2 na megadžul. Z drugimi besedami, kaže, da so ta goriva bolj umazana kot konvencionalna nafta. Zdaj ko imamo študije, upam, da nam bo komisarka nocoj povedala, da bo predložen predlog za izvajanje direktive o kakovosti goriv.
<P>
Na začetku sem povedala, da to ni samo tehnično vprašanje. Prejšnji teden so mnogi poslanci Evropskega parlamenta, ki so nocoj tu, prejeli peticijo tisočih evropskih državljanov, ki jih to vprašanje zelo skrbi. Želijo isto kot jaz, namreč ustrezno, pošteno označevanje katranskega peska in naftnega skrilavca. Pogosto slišimo, da je EU vodilna na področju boja proti podnebnim spremembam, toda Kalifornija je že uvedla standard za gorivo z nizkimi emisijami ogljika, ki katranski pesek označuje kot visokoogljičen.
<P>
Vem, da je bilo okrog tega veliko lobiranja, vsi smo slišali zanj, srečali smo različne lobiste in celo zdaj, ko vemo, da sta katranski pesek in naftni skrilavec bolj umazana kot konvencionalna nafta, nam pravijo "ne, opravimo še več študij, dajte nam več časa". Toda zdaj poznamo dejstva o katranskem pesku, zato ne vidim razloga za odlašanje. Katranski pesek je eden od najbolj onesnažujočih načinov za proizvodnjo motornega goriva, kar jih poznamo. Iz tega sledi, da bi moral biti drugače razvrščen v direktivi o kakovosti goriv, sicer ne more nič preprečiti, da ne bi motorna goriva skladno z direktivo o kakovosti goriv postala še bolj umazana namesto čistejša.
<P>
Komisarka Hedegaard, vem, da boste vsak čas slišali, koliko kolegov iz vseh skupin v Parlamentu je enako zaskrbljenih. Poznani ste po svoji zavezanosti boju proti podnebnim spremembam in zaradi tega vas v tem parlamentu spoštujejo. Želimo sodelovati z vami pri izvedbi vašega nizkoogljičnega načrta, s katerim bi dejansko zmanjšali emisije iz prometa za 60 %, kot ste razglasili prejšnji teden, zato upam, da nam boste nocoj prinesli dobre novice in nam povedali, da bomo v naslednjih nekaj tednih dobili izvedbeni standard in višjo vrednost za katranski pesek in naftni skrilavec.
<SPEAKER ID="271" NAME="Connie Hedegaard">
članica Komisije. - Gospod predsednik, Linda McAvan je ravnokar povedala, da se ona in Komisija strinjata, da je pomembno obravnavati emisije iz prometa; to se odraža tudi v beli knjigi o prometu, ki bo izdana danes. Žal je oblikovanje izvedbenega ukrepa, povezanega s ciljnim zmanjšanjem intenzivnosti toplogrednih plinov, ki je navedeno v direktivi o kakovosti goriva, trajalo dlje, kot smo pričakovali. Toda zamuda ne bo vplivala na zmožnost dobaviteljev, da izpolnijo svoje zahteve skladno z direktivo, saj ni nobena država članica določila vmesnega cilja za leto 2014.
<P>
Pri pripravi predloga je Komisija upoštevala, da mora ustrezni zakonodajni pristop uravnotežiti točnost in zapletenost metode poročanja s stopnjo spremenljivosti intenzivnosti toplogrednih plinov iz različnih goriv. Prejšnjo jesen in prvih nekaj tednov letošnjega leta so v Komisiji potekale obsežne notranje razprave, ki se trenutno končujejo, zato bo o predlogu mogoče razpravljati z državami članicami v naslednjih mesecih.
<P>
Kar zadeva privzete vrednosti za katranski pesek in naftni skrilavec, z veseljem poročam, da je Komisija pred kratkim objavila poročila, ki navajajo povprečno privzeto vrednost za katranski pesek in vrsto okvirnih privzetih vrednosti za naftni skrilavec. Ta poročila so na voljo na spletnem mestu Komisije. Glede na veliko zanimanje za to zadevo Komisija meni, da bi bilo koristno, da bi bila ta poročila vključena v omejeni postopek medsebojnega pregleda. Pri nadaljnji obravnavi tega vprašanja sem se tesno povezala s kolegom, ki je odgovoren za trgovinske zadeve, da bi zagotovila, da bo naš pristop trden v smislu naših obveznosti na podlagi mednarodnega prava, in tako bom tudi nadaljevala.
<P>
Tako je namen Komisije na tej stopnji predstaviti ustreznemu regulativnemu odboru, brez prejudiciranja izida postopka medsebojnega pregleda in naknadnega notranjega posvetovanja, osnutek izvedbenega ukrepa, ki bo navajal privzete vrednosti tako za katranski pesek kot naftni skrilavec ter tudi za druga nekonvencionalna goriva, kot sta tekoči gorivi na podlagi premoga in plina.
<P>
Po predvidevanjih naj bi osnutek izvedbenega ukrepa navajal, da bo Komisija preučila intenzivnost toplogrednih plinov iz surovin drugih kategorij z visokimi emisijami toplogrednih plinov in, če bo to opravičevala znanost, bo izvedbeni ukrep spremenjen tako, da se bodo dodale nove kategorije surovin.
<P>
Tako bi bil ukrep nediskriminatoren, saj bi dokazal, da je seznam kategorij surovin odprt in da Komisija dejavno preučuje druge kategorije in je pripravljena razširiti seznam, ko bo zbranih dovolj dokazov in podatkov o drugih kategorijah.
<P>
Glede na to, da je potrebnih nekaj tednov za medsebojni pregled in zatem za dokončanje notranjih razprav Komisije, bo mogoče z državami članicami razpravljati o osnutku izvedbenega ukrepa za celotni sveženj z manjšo zamudo. Čim pa ukrep odobri regulativni odbor, se bo posredoval v Evropski parlament v pregled.
<SPEAKER ID="272" NAME="Horst Schnellhardt" LANGUAGE="DE">
Gospod predsednik, rad bi se zahvalil gospe McAvan, ker je vložila to vprašanje. Revizija direktive o kakovosti goriv ne bi le obvezala dobaviteljev goriv, da zmanjšajo emisije toplogrednih plinov, ki nastanejo v življenjskem ciklu goriv, na primer med prometom in rafiniranjem, in merijo zmanjšanje, temveč tudi, da od leta 2011 naprej vsako leto zmanjšajo emisije na enoto energije za 1 %, kar pomeni skupno za 10 % do leta 2020. Vendar menim, da je zmanjšanje emisij v življenjskem ciklu goriva mogoče izmeriti le, če so določene ustrezne standardne vrednosti. Te je treba končno opredeliti in objaviti.
<P>
Toda ko je gospa McAvan vložila svoje vprašanje, se mi je zdelo, da bi raje videla zaustavitev proizvodnje v tem energetskem sektorju. Želim posvariti pred takim pristopom, kajti podatki in ugotovitve o emisijah, ki nastanejo pri pridobivanju surove nafte ali nafte iz peska ali skrilavca, se zelo razlikujejo. Pred vsega eno uro sem govoril s predstavnikom kemične industrije, ki je dejal, da ima tehnični razvoj takšen potencial, da bi bilo mogoče doseči mnogo boljše rezultate na tem področju. Rad bi spomnil Parlament, da nenehno govorimo o neodvisnosti od energetskih virov zunaj Evropske unije. Ta surovina nam je na voljo tu v Evropski uniji, zato bi jo morali vključiti v naše razprave. Toda vse to bo učinkovalo le, če bodo veljale standardne vrednosti, ki jih je treba preveriti. Zato pozivam Komisijo, da hitro ukrepa.
<SPEAKER ID="273" NAME="Kriton Arsenis">
v imenu skupine S&D. - (EL) Gospod predsednik, komisarka, zares razpravljamo o zelo ključnem vprašanju: emisije iz proizvodnje nafte iz katranskega peska so od tri- do petkrat večje kot pri drugih proizvodnih metodah in ta zelo zaželeni kazalnik, ki ga želimo v direktivi, bo zagotovil, da ne bomo subvencionirali te katastrofalne proizvodne metode.
<P>
Dejali ste, da je bila študija zaključena. Toda čeprav imamo študijo, kajti dejali smo, da jo potrebujemo, če želimo nadaljevati, želimo, da gre zdaj skozi postopek medsebojnega pregleda. Vprašanje je, komisarka, kdaj bo ta postopek končan? Kakšni so roki? Kako dolgo bomo morali še čakati, da se pregleda ta kazalnik na podlagi te metodologije, tako da ga bomo lahko končno vključili v našo zakonodajo?
<P>
Pri katranskem pesku pa emisije niso edina težava. Gre tudi za uničevanje edinstvenih gozdov, kanadskih arktičnih gozdov, naših ključnih zaveznikov v boju proti podnebnim spremembam. Obenem uničujemo ozemlje, kjer poteka to masovno uničenje, in če ne bomo vključili kazalnika v našo zakonodajo, se bo to uničenje razširilo v druge države.
<SPEAKER ID="274" NAME="Fiona Hall">
v imenu skupine ALDE. - Gospod predsednik, rada bi se zahvalila komisarki Hedegaard za njena dolgotrajna prizadevanja v zvezi s tem vprašanjem in pozitivno razglasitev nocoj. Komisarka, s poslanci Evropskega parlamenta ste se srečali ob več priložnostih in vemo, da kamen spotike ni vaše delo. Kljub temu je pomanjkanje napredka prineslo veliko razočaranje.
<P>
Najprej nam je bilo rečeno, da ni dovolj ducat študij, ki kažejo, da ima katranski pesek višje emisije toplogrednih plinov kot konvencionalna nafta. Rečeno nam je bilo, da mora biti narejena študija, ki uporablja povsem enako metodologijo. Zdaj ko imamo to študijo Skupnega raziskovalnega središča - ki navaja vrednost 107 g na megadžul, kar je mnogo več kot povprečno 87,1 g za surovo nafto -, nasprotniki pravijo, da mora v medsebojni pregled. Zdi se kot popolno tratenje časa.
<P>
Škoda, da se je lobiranje proti ločeni vrednosti za katranski pesek izvajalo predvsem z ene strani, kajti nikakor ne gre za diskriminacijo Kanade. Obstajajo še številna druga možna nahajališča katranskega peska, od katerih so nekatera v EU, kot smo ravnokar slišali. Ravno dejstvo, da ti alternativni viri nafte privabljajo zanimanje vlagateljev s celotnega sveta, je razlog za to, da moramo vztrajati pri ločeni vrednosti toplogrednih plinov zanje. Sicer se bomo, ko bo katranski pesek neopazno pridobival vse večji delež v mešanici energetskih virov, znašli v razmerah, ko bomo izpolnjevali ciljno 6-odstotno zmanjšanje iz direktive o kakovosti goriv na papirju, v resničnem življenju pa bomo proizvajali gorivo s še večjimi emisijami kot zdaj.
<P>
V veliko pomoč bi bilo, komisarka, če bi lahko pojasnili GD za trgovino, kot ste mu gotovo že, da to ni napad na Kanado in da bi poleg vsega drugega Parlament želel, da se to vprašanje privzete vrednosti katranskega peska uredi, da bo mogoče nemoteno sprejetje trgovinskega sporazuma med EU in Kanado.
<SPEAKER ID="275" NAME="Satu Hassi">
v imenu skupine Verts/ALE. - (FI) Gospod predsednik, komisarka, gospe in gospodje, v sklopu podnebnega svežnja smo se odločili, da bi se moral ogljični odtis goriva v prevozu zmanjšati za 6 % do leta 2020. Bilo bi povsem nedosledno in nesmiselno, če bi zdaj zamižali pred najbolj umazanimi gorivi od vseh, kot je nafta iz katranskega peska, obenem pa spodbujali njeno proizvodnjo po svetu, v Kanadi in Afriki, na primer. Povsem jasno je, da bi morali imeti lastne privzete vrednosti za ogljični odtis nafte iz katranskega peska in naftnega skrilavca. Čim prej moramo začeti razlikovati tudi med drugimi viri surove nafte.
<P>
Po mojem mnenju je kanadska vlada zelo neprimerno vršila pritisk na EU, ki mu ne smemo popustiti. Če je ogljični odtis Kanade iz katranskega peska manjši, kot je referenčna vrednost, lahko Kanada to dokaže. Ali ne bi morali pri fosilni nafti upoštevati enakih načel kot pri biogorivih, namreč da se privzete vrednosti razlikujejo glede na vir surovin?
<SPEAKER ID="276" NAME="Bogusław Sonik" AFFILIATION="PPE">
(PL) Gospod predsednik, komisarka, svetovne rezerve bituminoznega peska so zelo velike. Rezerve bituminozne nafte so po ocenah več kot dvakrat večje od rezerv surove nafte, ki se pridobiva s konvencionalnimi metodami. Sodobne tehnologije omogočajo izkoriščanje nahajališč surovin na krajih, kjer nihče ne bi pričakoval, da je to mogoče. Obenem so okoljevarstvene zahteve postale strožje, zato prihaja do nasprotja med okoljskimi standardi ter iskanjem surovin in željo po njihovem izkoriščanju za vsako ceno. To povzroča propadanje zemlje, krčenje gozdov in izkoriščanje vodnih virov.
<P>
Podjetja, ki pridobivajo surovine, je treba prisiliti, da sanirajo območje, ki so ga uporabila, tako da bodo nekega dne na njem lahko ponovno rasli gozdovi. Podjetja, ki služijo na račun predelave bituminoznega peska, morajo delež dobička nameniti v okoljevarstvene namene, na primer v obliki depozita. Evropska komisija bi morala podpirati te zahteve in tehnologije za zmanjšanje emisij CO2. Konec koncev sta Evropa in Kanada tako močno gospodarsko povezani, da se mora kanadska industrija hočeš nočeš prilagoditi evropskim okoljevarstvenim zahtevam, da lahko posluje na evropskem trgu, na primer na tem področju.
<SPEAKER ID="277" NAME="Peter Liese" AFFILIATION="PPE">
(DE) Gospod predsednik, gospe in gospodje, rad bi se zahvalil gospe McAvan, ker je prevzela pobudo v tem primeru, in gospe Hedegaard, ker se je lotila težave. Nismo zadovoljni s tem, kako hitro se dogajajo stvari, vendar vemo, da je ta zadeva pri gospe Hedegaard v dobrih rokah. Radi bi jo podprli med razpravami v Komisiji in z vsemi drugimi vpletenimi.
<P>
Okoljski vpliv katranskega peska je jasen. Zunaj Parlamenta poteka razstava, ki jasno kaže, da čeprav dvomimo v nekatere besede ali podatke, imamo resen okoljski problem. To je nesporno. Glede na to, da smo tako podrobno razpravljali o učinkih biogoriv in celo nameravali izvesti posredne raziskave sprememb v pridelavi hrane, moramo to težavo, ki je tako očitna, preučiti mnogo podrobneje. Zato je to pomembna pobuda.
<P>
Med razpravo in med pripravami se mi je v mislih ponavljal stavek, ki ga je večkrat izrekel nemški minister za okolje Norbert Röttgen: Kar zadeva fosilna goriva, smo sadje, ki je na dosegu roke, že pobrali. Stavek je jasen v sklopu te teme in glede na razstavo pred Parlamentom. Če bi želeli pridobiti fosilna goriva iz vseh naših dodatnih nahajališč, bi to zahtevalo ogromno dela in povzročilo nove težave. Zato bi rad nocoj še enkrat poudaril, da imamo vsi razlog za tehtnejši razmislek o energetski učinkovitosti, zlasti glede na dogodke v zadnjih dneh. Rad bi, da bi vsi vršili večji pritisk na Komisijo in gospoda Oettingerja, da naj si prizadevata za 20-odstotni cilj na področju energetske učinkovitosti. Upam, da bosta Generalni direktorat za mobilnost in promet ter komisar za promet lahko v naslednjih nekaj letih pripravila določene ukrepe in ne samo govorila v prazno ter da s tem ne bosta čakala do naslednjega parlamentarnega mandata.
<SPEAKER ID="278" NAME="Gerben-Jan Gerbrandy" AFFILIATION="ALDE">
(NL) Gospod predsednik, na trgu pred Parlamentom je fotografska razstava katranskega peska v Kanadi. Ena fotografija človeka zmrazi do kosti. Prikazuje čudovite pragozdove, nato pa ostro črto, ki označuje začetek onesnaženega, črnega in oljnatega jezera, ki meri 170 kvadratnih metrov. To človeka res zmrazi do kosti in vsem priporočam, da si nocoj pogledajo to razstavo.
<P>
Poleg tega, da povzroča ogromno izgubo biotske raznovrstnosti, katranski pesek tudi oddaja izjemno visoko stopnjo CO2. Kar zadeva mene, so biotska raznovrstnost in emisije CO2 zadosten razlog, da odločno nasprotujemo izkoriščanju katranskega peska v Kanadi kot tudi v drugih državah. Najmanj, kar lahko naredimo, pa je, da vključimo onesnaževalno vrednost nafte iz katranskega peska v direktivo o kakovosti goriv.
<P>
Glede na to, kar je povedala gospa Hedegaard, predvidevam, da se bo to zgodilo, toda upam, da bo tudi bolj odločno nasprotovala pridobivanju nafte iz katranskega peska v Kanadi in drugje po svetu.
<SPEAKER ID="279" NAME="Silvia-Adriana Ţicău" AFFILIATION="S&amp;D">
(RO) Gospod predsednik, z naložbami v ukrepe za povečanje energetske učinkovitosti v stavbah in prometnem sektorju je mogoče doseči znatne rezultate na področju zmanjšanja emisij toplogrednih plinov za 20 % do leta 2020.
<P>
Ko je bila sprejeta direktiva o kakovosti goriv, smo imeli obširne razprave. Avtomobilska industrija je takrat mislila, da potrebuje daljše obdobje za načrtovanje in izdelavo novih motorjev, ki bi lahko prenesli večji parni tlak, da bi lahko povečala delež biogoriva.
<P>
Toda končno besedilo direktive obvezuje proizvajalce avtomobilov in goriv, da vlagajo v zmanjšanje emisij onesnaževal in boljšo kakovost goriva.
<P>
Mislim, da mora Evropska unija, če želimo zmanjšati emisije onesnaževal, ki jih proizvaja prometni sektor, prednostno vlagati v razvoj vseevropskega pametnega električnega omrežja, ki bo lahko sprejemalo lokalno in regionalno proizvedeno energijo iz obnovljivih virov energije in bilo vključeno v infrastrukturo, ki je potrebna za uporabo električnih vozil.
<SPEAKER ID="280" NAME="Alajos Mészáros" AFFILIATION="PPE">
(HU) Gospod predsednik, komisarka, moram reči, da ta direktiva zbuja resno skrb med naftnimi družbami v srednji in vzhodni Evropi. Niti ne zato, ker še ni začela veljati, temveč zato, ker nas zanima, na kakšen način se bodo izračunale emisije. Ali s "fiksno" metodo, ki temelji na poprečju EU, ali "hibridno" metodo, s katero se bodo emisije izračunale na podlagi časa in kraja pridobivanja? Če se bo uporabila slednja, bodo proizvajalci, ki uporabljajo rusko nafto, morali dejansko zmanjšati svoje emisije toplogrednih plinov za 12 %, saj je onesnaženost na kraju pridobivanja že zdaj visoka.
<P>
Komisarka, skupaj s štirimi kolegi sem vam januarja poslal pismo v zvezi s tem in prejeli smo vaš odgovor, ki pa ni povsem odpravil naših dvomov. Zato bi vas rad prosil, da mi, če je to mogoče, potrdite, da ta zakonodajni akt ne bo postavil družb, ki predelujejo rusko nafto, v slabši konkurenčni položaj in s tem posledično diskriminiral države članice v srednji in vzhodni Evropi.
<SPEAKER ID="281" NAME="Seán Kelly" AFFILIATION="PPE">
(GA) Gospod predsednik, nisem član Odbora za industrijo, raziskave in energetiko (ITRE); moral bi biti, rad bi bil in upam, da bom. Če kdo iz njega izstopa ali če razmišljajo, da bi koga izključili, mi povejte in pridobil si bom mesto.
<P>
Komisija je pred nekaj tedni predstavila zelo dober dokument o energetski učinkovitosti. Poudarila je, da je potrebnega več dela na področju stavb in prometa in s tem se 100-odstotno strinjam.
<P>
Kar zadeva promet, je treba doseči več v smislu določanja omejitev za proizvajalce vozil, da bodo izdelali vozila z višjim izkoristkom goriva. To je zelo pomembna točka in premalo je bilo narejenega v zvezi s tem. Sem član delegacije za odnose s Kanado in Kanadčani so včeraj imeli za nas predstavitev na to temo. Pripravljeni so nam pokazati, kako to deluje, in dokler se ne razvijejo tehnologije, moramo biti bolj odprti za ta katranski pesek in skrilavec.
<SPEAKER ID="283" NAME="Connie Hedegaard">
članica Komisije. - Gospod predsednik, najprej bi se rada zahvalila Parlamentu za zelo jasno sporočilo, ki ga je posredoval nocoj. Mislim, da je zelo jasno - vključno z nestrpnostjo in občutkom nujnosti. Gospod Schnellhardt je rekel, da bi morali ukrepati takoj, gospod Arsenis pa je prav glede časovnega razporeda vprašal: kdaj se bo to končalo? Z veseljem lahko povem, da v razmeroma kratkem času. Najprej bo medsebojni pregled, o katerem govorimo že tedne, nato se bo dokument vrnil v Komisijo, zatem pa bo potekal notranji postopek. To še ne bo konec, vendar bomo dokument vsaj spravili do naslednje faze, ki bo pri državah članicah.
<P>
Bližamo se, vendar, kot je dejala gospa Hall, to nikakor ni diskriminatorna pobuda, in mislim, da vsi veste, zakaj je smiselno paziti, da je dokumentacija trdna. To smo zagotovili in vsi vemo, iz katerih razlogov. Eden od njih je, da to ni bilo vključeno od samega začetka tega primera pred nekaj leti. Zdaj opravljamo to delo in lahko stvar pripeljemo do konca.
<P>
Naj za konec povem, da celotna zamuda pri izvajanju direktive v zvezi s privzeto vrednostjo katranskega peska pomeni, da bi lahko privzeto vrednost vključili zdaj v istem krogu, kot takrat, ko bomo direktivo kot tako izvajali. V tem pogledu bomo to v zvezi s privzeto vrednostjo katranskega peska lahko storili nekoliko hitreje, kot so nekateri od nas mislili, ko smo s tem začeli pred devetimi meseci. Hvala vam za zelo jasno sporočilo. Upam, da veste, da si zelo prizadevamo, da bi to zaključili.
<SPEAKER ID="284" NAME="Predsednik">
Razprava je končana.
<P>
Pisne izjave (člen 149)
<SPEAKER ID="285" NAME="Ioan Enciu" AFFILIATION="S&amp;D">
v pisni obliki. - Lansko leto sem obiskal območje katranskega peska v Kanadi in bil priča temu pojavu. Imel sem priložnost obsežno se posvetovati z upravo Alberte in zvezno kanadsko vlado o tem vprašanju. Preden sem šel v Kanado, so mi Prijatelji zemlje Evrope, Svetovni sklad za naravo in organizacija Promet in okolje dali vprašanja, ki naj bi jih zastavil vladi Alberte glede katranskega peska. Ministrica Alberte za mednarodne odnose mi je odgovorila na vsa ta vprašanja.
<P>
Povedali so mi, da se Kanada v celoti zavzema za zmanjšanje emisij toplogrednih plinov in dekarbonizacijo fosilnih goriv, izpostavljeno pa je bilo tudi, da študije kažejo, da je lahko intenzivnost toplogrednih plinov iz nafte, pridobljene iz katranskega peska, enaka ali manjša kot pri nekaterih drugih gorivih. Po drugi strani pa ostajajo skrbi zaradi javnega zdravja, biotske raznovrstnosti in lokalnih prostoživečih živali in rastlin.
<P>
Komisiji priporočam, da pošlje skupino strokovnjakov na območje katranskega peska v Kanadi, da opravijo neodvisno analizo katranskega peska, saj bo pred decembrom 2012 predlagala spremembe direktive o kakovosti goriv z možno uvedbo dodatnih ukrepov za dobavitelje, da za 2 % zmanjšajo življenjski cikel toplogrednih plinov na enoto energije.
<SPEAKER ID="286" NAME="Pavel Poc" LANGUAGE="CS">
V Kanadi že več let poteka boj med naravovarstveniki in vlagatelji, ki žal vse manj pozornosti posvečajo varstvu narave, ko svetovne cene in povpraševanje po nafti naraščajo. Za nadnacionalne naftne družbe je varstvo okolja le postavka v stroških, ki jo je treba zmanjšati. Njihova neobzirnost se ne konča niti pri dejanskem genocidu nad lokalnim prebivalstvom, katerega preživetje je odvisno od okolja. Skrb vzbujajoči porast števila rakavih bolnikov med lokalnimi prebivalci je neposredni rezultat nepremišljenega pridobivanja. Navadili smo se vse ocenjevati z denarno vrednostjo. V svetovni različici namizne igre Monopoly, ki jo imenujemo gospodarstvo, vidimo samo kratkoročni dobiček. Ne upoštevamo, koliko bomo na koncu plačali za nadaljnje krčenje gozdov v zmernem pasu in zastrupljanje celotnih ekosistemov v mnogo daljši in resnejši igri preživetja. V sedanjih gospodarskih in političnih okoliščinah se bodo viri preprosto izčrpali in prišlo bo do predvidene okoljske škode. Dobiček je preveč mamljiv, žeja po energiji pa prevelika. Kdo bo odločal? Ljudje in njihovi demokratično izvoljeni predstavniki ali kapitalisti in upravitelji naftnih družb? Če Evropa ne bo zavzela trdnega stališča glede netrajnostnega izkoriščanja katranskega peska in naftnega skrilavca, vsi sodelujemo zgolj v političnem gledališču, ki sicer kaže, da nas vprašanje zanima, dejansko pa nimamo ne volje ne moči, da bi spremenili razmere.
