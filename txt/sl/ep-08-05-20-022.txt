<CHAPTER ID="022">
Zelena knjiga o boljšem razstavljanju ladij (razprava) 
<SPEAKER ID="515" NAME="Predsednik">
Naslednja točka je poročilo Johannesa Bloklanda v imenu odbora za okolje, javno zdravje in varnost hrane o zeleni knjigi o boljšem razstavljanju ladij.
<SPEAKER ID="516" NAME="Johannes Blokland">
poročevalec. - (NL) Na različnih obalah Južne Azije se razstavljajo velike morske ladje, namenjene za odpad, v pogojih, ki škodujejo okolju in ljudem. Socialni standardi tu ne veljajo. Samo v Bangladešu je v zadnjih par letih zaradi dela pri razstavljanju ladij umrlo 200 ljudi.
<P>
Za razstavljanje ladij se pogosto najamejo otroci, ker lahko brez težav vstopajo v majhne prostore. Od njih se pričakuje, da bodo odstranjevali strupene snovi, ne da bi se pri tem kakor koli zaščitili. Snovi nato končajo v okolju, kar ima katastrofalne posledice za ribištvo in turizem. Žal številne ladje iz Evrope na enak način končajo na obalah Indije, Pakistana in Bangladeša. Visoke cene jekla, nizke plače, slabi varnostni predpisi in odsotnost okoljskih ukrepov so očitno privlačni s finančnega vidika.
<P>
Odbor za okolje, javno zdravje in varnost hrane jasno navaja, da so te prakse etično nesprejemljive ter da ne sme biti dovoljeno, da se človeku nevarni in okolju škodljivi pogoji, ki so prisotni pri razstavljanju ladij, nadaljujejo. Samo prizadevanja posameznih držav članic ali Evropske unije ne bodo dovolj za rešitev tega. Ne glede na to, kaj lahko storimo v prihodnjih letih, je svetovna rešitev težave razstavljanja ladij še vedno nujno potrebna. Žal moramo reči, da na svetovni ravni do zdaj ni bilo veliko doseženega.
<P>
To je resnično razlog, zakaj je Evropska komisija objavila zeleno knjigo. Glavni cilj, ki ga želimo doseči, je varovanje okolja in javnega zdravja, ne da bi težave prelagali v druge države. Ob upoštevanju dejstva, da bo treba številne evropske ladje, ki zdaj plujejo pod evropsko zastavo, v prihodnjih letih razgraditi, ne smemo več odlagati z ukrepanjem. Odbor za okolje predlaga zlasti naslednje. Da bi preprečili izogibanje določbam uredbe o pošiljkah odpadkov, je treba uvesti smernice, ki omogočajo razlikovanje med tem, kdaj je ladja resnično ladja in kdaj je le odpadek. Izvajanje in izvrševanje uredbe o pošiljkah odpadkov je treba izboljšati z natančnejšimi kontrolami in nadzorom s strani pristaniških organov v državah članicah, poleg tega je treba razumeti, da morajo imeti pristaniške države pooblastila za razglasitev, da ladja ni več uporabna.
<P>
Pripraviti je treba seznam ladij, ki se bodo verjetno v prihodnjih letih razstavile. Znotraj Evropske unije je treba razviti konkurenčno in čisto industrijo razstavljanja ladij, na primer v ladjedelnicah, ki se zdaj ne uporabljajo. V okviru razvojne pomoči, je treba znanje in tehnologijo prenesti v delavnice za razstavljanje ladij v Južni Aziji, da se jim pomaga delati v skladu z varnostnimi in okoljskimi standardi. Po naključju je razstavljanje ladij v Bangladešu izjemno donosen posel, s katerim je mogoče zaslužiti dovolj denarja, da se nemoteno uvedejo delovni pogoji za razstavljanje.
<P>
Prav tako želim poudariti, da ostaja pomembno, da nadaljujemo z delom na dveh ravneh. Najprej moramo prevzeti odgovornost za lastno evropsko floto ter si prizadevati za vzpostavitev sporazuma po vsem svetu. Trenutno se ne moremo osredotočiti le na eno od teh vprašanj. Odgovor, ki sem ga pogosto prejel s strani ladijske industrije je, da bi zelena knjiga preprečila ali odložila razvoj pri konvenciji Mednarodne pomorske organizacije. S tem se ne strinjam. Namesto tega verjamem, da mi, Evropska unija, dejansko pričakujemo ta sporazum Mednarodne pomorske organizacije, ter bomo v ustreznem času bolje pripravljeni na njegovo izvajanje. Razen tega odločno verjamem, da bi se Evropska unija čim prej želela odmakniti stran od težkih pogojev, ki so prisotni v Južni Aziji.
<P>
Zadovoljen sem, da smo v odboru za okolje ter v obeh odborih, ki smo ju zaprosili za mnenje, dosegli visoko stopnjo soglasja glede tega vprašanja. To je v vsakem primeru dober začetek. Predvidevam, da lahko plenarno zasedanje podpre ta potek ukrepov. Prav tako se zdi, da so države članice zdaj sposobne ukrepati. Prejšnji četrtek je ladja Otopan iz Nizozemske odplula proti Turčiji, potem ko so oblasti odredile čiščenje ladje, pri čemer so se odstranili vsi nevarni odpadki. To je mogoče le z uredbo o pošiljkah odpadkov. Pred tem je bila zavrnjena licenca za izvoz, ker ti pogoji niso bili izpolnjeni. Isti četrtek sem prejel obisk delegacije nevladne organizacije, ki se zavzema za odgovorno razstavljanje ladij v Jugovzhodni Aziji. Jasno je treba povedati, da se ti ljudje že več let borijo za odgovorno industrijo razstavljanja ladij v njihovi državi, zato ne smemo pozabiti nanje.
<P>
Odvetnik iz Bangladeša, prebivalci Indije: več let se že posvečajo temu delu; menim, da jih moramo podpreti pri tem in sprejeti to resolucijo. Upam, da bom slišal, kaj načrtuje komisar Dimas v prihodnosti v zvezi z vzpostavitvijo odgovorne industrije za razstavljanje ladij v teh državah ter v zvezi z namenjanjem sredstev za uresničitev tega.
<SPEAKER ID="517" NAME="Stavros Dimas">
komisar. - (EL) Gospod predsednik, pred približno dvema letoma je Komisija sprejela zeleno knjigo o boljšem razstavljanju ladij. Od takrat se je zgodilo veliko stvari, zlasti v Mednarodni pomorski organizaciji (IMO), kjer se pripravlja osnutek konvencije o recikliranju ladij, ki naj bi bil po pričakovanjih odobren maja 2009. Vendar so nedavna poročila v medijih znova razkrila temno resničnost razstavljanja ladij v nekaterih delih Južne Azije. Zato sem posebej zadovoljen s podporo, ki jo je Evropski parlament namenil pobudi Komisije za izboljšanje razstavljanja ladij.
<P>
Približno 90 % vseh velikih ladij, ki so se v letu 2007 razstavile po vsem svetu, se je razstavilo na obalah Južne Azije, predvsem Indije in Bangladeša. Veliko teh ladij je bilo iz EU. Ocenjujemo, da ena četrtina vseh ladij po svetu pluje pod zastavo države članice EU, približno 40 % vseh plovil pa je v lasti podjetij s sedežem v EU.
<P>
Razstavljanje ladij na obalah Južne Azije se pogosto izvaja v zelo slabih pogojih: Poskrbljeno ni za nikakršno zaščito pred onesnaževanjem, poleg tega delavci živijo v nevarnosti. Nevarne snovi se odstranijo z zelo malo ladij, preden se te pošljejo v ladjedelnice za razstavljanje. Kar je gospod Blokland pravkar povedal o čiščenju ladij na Nizozemskem, je zelo pomembno. Ko ladje dosežejo svoj cilj, se zadevni odpadni materiali odstranijo na način, ki je nevaren in škodljiv za okolje. Da bi odpravili ta položaj, že veljajo mednarodna pravila in zakonodaja Skupnosti. Vendar si baselska konvencija in uredba o pošiljkah odpadkov pogosto nasprotujeta ter ju države, kjer razstavljanje poteka, le redko upoštevajo, saj se ladje tja pošljejo z izgovorom, da so na zadnji plovbi.
<P>
V skladu s številkami, ki so nam na voljo, se število ladij, ki se približujejo koncu časa uporabnosti, postopno povečuje, zato je treba v skladu s tem sprejeti zadevna pravila. Osnutek konvencije o recikliranju ladij Mednarodne pomorske organizacije kaže na določen napredek na tem področju. Konvencija bo verjetno odobrena leta 2009, mi pa bomo storili, kar lahko, da bo ta konvencija močna in učinkovita. Vendar ne bo veljala za vojaške ladje, plovila v lasti države ali druga plovila, ki služijo državi. Poleg tega lahko njeno izvajanje traja pet ali šest let. Razen tega bo konvencija učinkovita le, če jo bo spremljajo sprejetje ukrepov na nacionalni in regionalni ravni. Nekatere države članice so že začele sprejemati ukrepe, kot je povedal gospod Blokland, vendar številne druge še niso začele s pripravo strategije. Iz teh razlogov je bistveno, da se ukrepi sprejmejo pravočasno in na ravni Skupnosti.
<P>
Gospod predsednik, gospe in gospodje, ponovno se vama zahvaljujem za vaše poročilo in za podporo, ki jo dajete Komisiji v zvezi s predlaganimi ukrepi. Poročilo vsebuje zanimive in uporabne zamisli, ki jih bomo natančno preučili pri pripravi naše strategije.
<P>
Zlasti še zahvaljujem poročevalcu, gospodu Bloklandu, za njegovo prizadevanje ter gospodu Hammersteinu, gospodu Evansu in drugim članom odbora za okolje, javno zdravje in varnost hrane, odbora za industrijo, raziskave in energetiko ter odbora za promet in turizem za njihove prispevke.
<SPEAKER ID="518" NAME="David Hammerstein">
pripravljavec mnenja odbora za industrijo, raziskave in energetiko. - (ES) Gospod predsednik, hvala vam, komisar Dimas, in hvala vam gospod Blokland, za to zelo pomembno in nujno poročilo, ker lahko, čeprav Mednarodna pomorska organizacija že nekaj časa pripravlja novo zakonodajo o razstavljanju ladij, da bo ta postopek bolj ekološki in bo povzročal manj zdravstvenih težav delavcem v tretjem svetu, na jugu, traja več let, da se ta zakonodaja ratificira in upošteva po vsem svetu.
<P>
V vmesnem času lahko razstavljanje ladij doseže najvišjo raven v naslednjih desetih letih, zlasti ker nova pravila prepovedujejo plovila z enojnim trupom. Vedno več bo ladij, ki bodo namenjene za razstavljanje.
<P>
Evropska unija ne more počakati na spremembo v mednarodnih pravilih; ukrepati mora zdaj, da bo usmerjala spremembo, spodbujala zelene revizije razstavljanja ladij ter skupaj z industrijo ustvarila sklad za vračunanje okoljskih stroškov ter za pomoč skupnostim na jugu, ki so že veliko trpele zaradi okoljskih in zdravstvenih stroškov te težave.
<P>
Prav tako moramo izvajati previdnostno politiko prek načela obvezne menjave nevarnih materialov na ladjah, ker ladje, ki so namenjene za razstavljanje v Aziji, niso prevozno sredstvo. Ne, so nevarni odpadek in mi ta nevarni odpadek izvažamo, kar evropska zakonodaja prepoveduje. Čas je, da prevzamemo odgovornost ter ukrepamo etično in moralno.
<SPEAKER ID="519" NAME="Robert Evans">
pripravljavec mnenja odbora za promet in turizem. - Gospod predsednik, morda sem nocoj tu edina oseba, ki je dejansko prisostvovala pri postopku, o katerem tu govorimo. Kot predsednik delegacije za odnose z južnoazijskimi državami sem bil v Bangladešu ter si ogledal ladjedelnice.
<P>
Med ladjami, ki so se popravljale in razstavljanje - in povem vam, hrup je bil neznosen - so živele cele družine, spali so in kuhali v barakarskih naseljih. Otroci se igrajo okrog čolnov, iščejo žogice za kriket, ki so padle pod plovila, medtem ko se nad njimi uporabljajo svetilke s kisikovim acetilenom.
<P>
Za evropske ladje ni sprejemljivo - nobena izmed njih ne pluje pod evropsko zastavo; na tej stopnji se obravnavajo kot lokalne ladje ali ladje iz drugih delov sveta - razstavljajo v takšnih okoliščinah.
<P>
Odbor za promet in turizem verjame, da mora EU utreti pot in spodbujati ukrepanje na lokalni ravni z jasnim ciljem prekiniti sedanje prakse in načine, kako se ladje razstavljajo, zlasti v delih Južne Azije. Vendar se razstavljanja ne sme v celoti prekiniti, niti ne takoj, kot je povedal gospod Blokland, zaradi njegovega gospodarskega pomena v zadevnih državah.
<P>
Soglašam s poročevalcem, ko pravi, da si moramo prizadevati za svetovno strategijo, ki zagotavlja, da vsi, ki sodelujejo pri procesu recikliranja ladij, prevzamejo ustrezen del odgovornosti za način, kako se to izvaja - za varnost, pravice delavcev in varstvo okolja.
<P>
Končno, menim, da moramo prav tako podpreti razvoj konkurenčne in čiste evropske industrije za recikliranje ladij. Vendar se morajo v vmesnem času države članice obvezati politiki, da se bodo plovila v državni lasti in stare vojne ladje razstavljale na varen in okolju prijazen način.
<SPEAKER ID="520" NAME="Françoise Grossetête" LANGUAGE="FR">
Gospod predsednik, gospod komisar, ali lahko sprejmemo, da je treba naša plovila razstaviti in z njimi onesnažiti plaže Južne Azije, ker ne želimo sprejeti odgovornosti za njihovo razstavljanje? Južna Azija, kjer se razstavlja največ naših plovil, žal prejme onesnaževala, kot so azbest, piraleni, olja in ogljikovodikovo blato, ki končajo v prsti, pesku in morju. To pa še ni vse!
<P>
Pri razstavljanju teh plovil delajo otroci, ker lahko brez težav vstopajo v majhne prostore in žal odstranjujejo strupene snovi brez kakršne koli zaščite. So poceni delovna sila in trpijo zaradi kroničnih neozdravljivih bolezni.
<P>
Z etičnega vidika je to nesprejemljivo, zlasti ker plovila prihajajo iz Evrope in končajo na obalah Indije, Pakistana in Bangladeša. Evropska unija, ki je delno odgovorna za te socialne in okoljske težave, mora sprejeti prave ukrepe - v sodelovanju z mednarodno pomorsko organizacijo, da bo z gospodarskimi spodbudami ustavila socialni in okoljski damping.
<P>
To so ukrepi, ki jih je nujno treba sprejeti, da se določijo omejitev recikliranja plovil, poleg tega mora to vključevati zahteve za certifikacijo in obveščanje. Pri načrtovanju in gradnji plovil je treba upoštevati možnost za prihodnje recikliranje, poleg tega je treba zagotoviti zmogljivosti za recikliranje čolnov. Nujno moramo vzpostaviti zmogljivosti, za katere se zdi, da so najboljše njihove vrste v smislu človekovih pravic, zdravja in varnosti.
<P>
Nato moramo, ne da bi pri tem Južni Aziji odvzeli ta velik trg, zagotoviti zmogljivosti v evropskih ladjedelnicah, da lahko sami predelamo te odpadke ter nato razvijemo to, kar lahko imenujemo ekološko razumno razstavljanje, vse to pa lahko služi kot podlaga za mednarodni sporazum.
<SPEAKER ID="521" NAME="Linda McAvan">
v imenu skupine PSE. - Gospod predsednik, zadovoljna sem, da je Komisija predložila predloge, poleg tega sem zadovoljna, da se EU končno ukvarja s tem vprašanjem, ker se tega zavedamo že dolgo časa. Pogoji, ki jih je Robert Evans pravkar opisal niso nič novega za ta parlament, prav tako niso nič novega za Komisijo. Vendar je zdaj konec maja 2008. Imamo zeleno knjigo in slišim, da bomo maja 2009 prejeli predlog Komisije za sprejetje, kar pomeni, da bo to ob koncu mandata te komisije in sredi evropske volilne kampanje.
<P>
Sprašujem se, kako bomo imeli vse urejeno, da obravnavamo sto ladij, ki jih je Komisija določila. Ve, da bo po letu 2010 treba razstaviti 800 tankerjev z enojim trupom. Gospod komisar, zanima me, ali lahko komentirate ta kratek čas, ki si ga puščamo na voljo za uvedbo zakonodaje. Prav tako bi bilo bolje, če bi EU lahko dokončala zakonodajo v tem parlamentu pred iztekom njegovega mandata.
<P>
Skupina socialdemokratov bo podprla gospoda Bloklanda. Podprli smo vse, kar je storil v tem postopku ter se mu zahvaljujemo za trdo delo. Prav tako bomo podprli predloge sprememb, ki krepijo ta predlog, vendar ne bomo podprli predlogov sprememb, ki so protekcionistični. Ne prizadevamo si za prekinitev razstavljanja ladij v azijskih državah, ker bi to - kot je poudaril Robert Evans - ogrozilo delovna mesta, poleg tega so kovine pomemben vir surovin za te države. Vendar želimo predhodno čiščenje, ki je, kot je poudaril gospod Blokland, povsem možno. Vlagati moramo v specializirano čiščenje v Evropi, da bomo zagotovili veliko varnejše okolje za ljudi, ki razstavljajo ladje v državah v razvoju.
<P>
Prav tako podpiramo ustanovitev sklada za razstavljanje ladij. Videl sem, da je skupina PPE-DE zaprosila za ločeno glasovanje. Upam, da jutri na plenarnem zasedanju ne bodo glasovali proti temu skladu.
<P>
Gospod komisar, upam, da lahko ukrepamo hitro ter da lahko v pravnem redu najdemo nekaj za obravnavo velikega povečanja števila ladij, namenjenih za razstavljanje v letu 2010.
<SPEAKER ID="522" NAME="Marios Matsakis">
v imenu skupine ALDE. - Gospod predsednik, čestitke gospodu Bloklandu za njegovo - kot smo pričakovali - odlično poročilo ter za zelo dobro sodelovanje, ki ga je ponudil vsem poročevalcem v senci.
<P>
Tema te zelene knjige je zelo pomembna ter globoko zaskrbljujoča. Večji del razstavljanja ladij, kot se zdaj izvaja, se lahko upravičeno označi za kriminalno dejavnost, tako v smislu zdravja ljudi kot odnosa do okolja.
<P>
Večina razstavljanja, kot vsi vemo, poteka na plažah in bregovih rek na indijski podcelini, pri čemer se komajda ali nič ne upoštevajo osnovna pravila varstva ljudi in okolja pred okužbo ali onesnaženjem z različnimi strupenimi snovmi, vključno s številnimi rakotvornimi snovmi.
<P>
Poleg tega se delavce v takšnih obratih za razstavljanje obravnava brez kakršnega koli spoštovanja njihovih človekovih in delovnih pravic ter s popolnim nespoštovanjem njihovega dostojanstva, da ne omenjam otroškega dela v resnično grozljivih pogojih, ki se v nekaterih primerih le malo razlikujejo od otroškega suženjstva v njegovi najbolj sramotni obliki.
<P>
Predloženih je bilo majhno število predlogov sprememb, večina s podporo poročevalca. Upoštevali bomo njegovo stališče, razen predloga spremembe 1, za katerega ne moremo najti nobene razumne razlage, zakaj ne izpolnjuje odobritve gospoda Bloklanda, in za katero bomo glasovali pozitivno, poleg tega verjamemo, da bodo drugi storili enako.
<P>
Ob polni podpori tej zeleni knjigi, upajmo, da bo razstavljanje ladij, ki žal nujno potrebna dejavnost v ladijski industriji, v prihodnosti potekalo na okolju prijazen, družbeno sprejemljiv in higiensko varen način ter bo zagotovilo tako potreben, vendar ustrezno in varno zaslužen, prihodek za prebivalce držav v razvoju.
<P>
Upajmo, da se bodo zamisli v tem poročilu preoblikovale v zakonodajno obliko takoj, ko bo to mogoče, ter da se bo njihovo področje uporabe razširilo na vojaška in komercialna plovila.
<P>
Končno, naj vam povem, da soglašam s prejšnjimi govorniki, da mora biti naš končni cilj globalno sprejeta strategija za razstavljanje ladij.
<SPEAKER ID="523" NAME="Kartika Tamara Liotard">
v imenu skupine GUE/NGL. - (NL) Najprej se želim zahvaliti kolegu, gospodu Bloklandu, za njegovo odlično poročilo. Menim, da je zelo dobro začrtal izjemne težave, ki nastajajo v revnih državah zaradi razstavljanja evropskih ladij. Posledice za delovne pogoje in okolje so pogosto zelo resne, poleg tega EU ne sme bežati stran od svoje odgovornosti za to.
<P>
Med drugim je gospod Blokland izbral pot strožje mednarodne zakonodaje. Sama gotovo zagovarjam takšno zakonodajo, vendar se bojim, da bo trajalo predolgo, preden bomo na ta način dosegli oprijemljive rezultate. Evropa mora ukrepati zdaj in ne sme čakati na preostali svet. Določiti je treba učinkovite predpise za razstavljanje ladij. Te uredbe morajo vključevati določbo, ki določa, da se lahko evropske ladje razstavljajo zunaj EU le, če njihovi lastniki lahko dokažejo, da je to nemogoče izvesti v Evropi. Razen tega je treba ladje, ki vsebujejo azbest ali druge nevarne snovi, v vsakem primeru razstaviti na evropskem ozemlju.
<P>
Ne moremo dopustiti, da naši odpadki povzročajo velike težave tudi drugje po svetu. Ko ladja ni več primerna za uporabo, je ne smemo več obravnavati kot ladjo. Postane odpadek in jo je treba obravnavati kot tako. Ne dopuščamo, da bi drugi nevarni odpadki zapuščali EU brez jamstev glede tega, kako se bodo predelali, zato ni nobenega razloga, zakaj bi to storili z ladjami, namenjenimi za razstavljanje.
<P>
Razen tega je treba poudariti predelavo znotraj same Evropske unije, kot velja v primeru celotne evropske politike v zvezi z odpadki. Končno, politika žaljenja in sramotenja lastnikov ladij in držav članic, ki svoje ladje razstavljajo v skladu z metodami, ki niso prijazne do okolja in ljudi, bi bila učinkovit začetni korak, ki ga lahko začnemo izvajati jutri. Odgovornost za odgovorno razstavljanje ladij mora ostati v rokah lastnika, zato morajo države članice preveriti, ali se to izvaja na pravilen način.
<SPEAKER ID="524" NAME="Eija-Riitta Korhola" AFFILIATION="PPE-DE">
(DE) Gospod predsednik, gospod komisar, hvala za odlično opravljeno delo, isto velja za gospoda Bloklanda.
<P>
Zelena knjiga o boljšem razstavljanju ladij, ki jo imamo pred sabo, je ob vsej svoji resnosti klasičen primer svetovnega neravnovesja, ki je posledica industrijskega razvoja in prizadevanj številnih različnih agencij, da bi navsezadnje storile nekaj glede negativnega vpliva razstavljanja. Odgovornost industrializiranih držav pride v ospredje v položajih, ko države v razvoju trpijo zaradi nedopustne socialne in okoljske škode, ker si nekateri prizadevajo za gospodarske koristi.
<P>
Negativen vpliv razstavljanja ladij je posebej opazen. Zaradi večjih okoljskih, zdravstvenih in varnostnih zahtev, ki jih morajo upoštevati industrializirane države, se večina svetovnih ladij razstavlja v Bangladešu, Pakistanu in Indiji, pogosto v zelo primitivnih pogojih. Obrati za razstavljanje ladij komaj izpolnjujejo zdravstvene in okoljske standarde, s strupenimi snovmi, kot je azbest, pa ravnajo ljudje, oblečeni v kratke hlače in sandale. Pogosto je tudi delo otrok.
<P>
Enačba je težka. Razstavljanje ladij je dobičkonosen posel za te države, ne le v smislu njegovega vpliva na zaposlovanje in finančne koristi, ampak tudi v smislu pridobivanja surovin. Na primer, Bangladeš pridobi 80-90 % jekla iz razstavljenih ladij. Hkrati je zaradi nizkih stroškov dela in pomanjkanja osnovnih standardov to gospodarsko privlačen posel, ki v praksi povzroča okoljski damping in ogromne človeške tragedije.
<P>
Vendar povečanje nedobičkonosnega razstavljanja v EU s finančno pomočjo ni trajnostna možnost. Namesto tega potrebujemo ukrepe neposredne pomoči za države v razvoju, ki sodelujejo pri razstavljanju, pri čemer zelo pomnožijo okoljske in socialne koristi. Potem ko so bila plovila delno razstavljena ali očiščena, v praksi niso prilagojena za plovbo, ko se odstrani azbest, na primer, pa večine ladij ni več mogoče premakniti.
<P>
Iz tega razloga se morajo ukrepi za pomoč osredotočati na ustanavljanje certificiranih ladjedelnic za razstavljanje ladij, kjer so uporabljene tehnike za razstavljanje v skladu z zahodnim pojmovanjem varnosti in okoljske sprejemljivosti. V mednarodnem okolju je treba ladijskim podjetjem dati na voljo seznam odobrenih ladjedelnic za razstavljanje ladij, pri njihovi certifikaciji mora imeti ključno vlogo Mednarodna pomorska organizacija, da bo ta sistem postal resnično mednaroden. S tem bi rešili to enačbo. Države v razvoju potrebujejo gospodarske in materialne koristi, ki izhajajo iz razstavljanja ladij, poleg tega se mora spremeniti tudi položaj ladijskih družb v industrializiranih državah, ki so pod vse večjim pritiskom.
<SPEAKER ID="525" NAME="Bogusław Liberadzki" AFFILIATION="PSE">
(PL) Gospod predsednik, na začetku naj pohvalim poročevalca, gospoda Bloklanda, ki je kot vedno opravil izjemno delo. Gospod Evans je povedal, da je spremljal razstavljanje ladij v Bangladešu. Prek vzhodne poljske meje, ki je tudi evropska meja, sem videl primere nerazstavljenih ladij; z drugimi besedami, nekje na morski obali so ležale odvržene ribiške ladje, potniške ladje in trajekti, celo vojaške ladje; voda pa jih je odplavila na odprto morje. Tu govorimo o prvem koraku, ki je razstavljanje. Drugi korak je neke vrste dolžnost za razstavljanje. Nato je tu še tretji korak, recikliranje ali ugotovitev, kateri material se uporablja pri gradnji ladje, kako je ta material vgrajen v ladjo in kako je ta material mogoče odstraniti. To je postopek, ki ga začenjamo. Kot ekonomist in ne idealist verjamem, da je pred nami še dolga pot, vendar je zelo dobro, da smo stopili nanjo, in upajmo, da bomo po vsem svetu našli veliko posnemovalcev.
<SPEAKER ID="526" NAME="Silvia-Adriana Ţicău" AFFILIATION="PSE">
(RO) Tudi jaz želim čestitati gospodu Bloklandu za njegovo poročilo. Kot odgovor na nesreče, v katere so bili vpleteni naftni tankerji, kot sta Erika in Prestige, je Unija sprejela mednarodno zakonodajo in pravila za postopno odpravo naftnih tankerjev z enojnim trupom. Po ocenah bo do leta 2015 približno 1 300 naftnih tankerjev z enojnim trupom postopno umaknjenih iz obtoka ter poslanih na razstavljanje.
<P>
Stroški razstavljanja ladij so zelo visoki, zaradi česar je recikliranje ladij z gospodarskega vidika neizvedljivo. V številnih državah članicah še vedno najdemo ladje, ki so zelo stare in v slabem stanju, zasidrane ob obali ali celo nasedle na obalah notranjih voda. Zato verjamem, da je treba posebno pozornost nameniti območjem ob izlivih rek in rečnih ustjih, kjer bi lahko imele nasedle ladje negativen vpliv na okolje. Nasedle ladje pogosto ovirajo plovne poti in povzročajo veliko gospodarsko škodo.
<P>
Od leta 2005 Mednarodna pomorska organizacija dela na področju vpeljave obveznega mednarodnega sistema za ekološko razstavljanje ladij, procesa h kateremu je prispevala tudi Evropska unija. Prihodnja mednarodna konvencija in odgovorno sodelovanje držav članic bosta bistvena za rešitev težav v zvezi z razstavljanjem ladij.
<SPEAKER ID="527" NAME="Stavros Dimas">
komisar. - (EL) Gospod predsednik, gospe in gospodje, hvala vam za nocojšnjo razpravo na visoki ravni. Vaše poročilo je izjemno spodbudno, kar zadeva predloge Komisije.
<P>
Naj omenim tri vprašanja, ki ste se jih dotaknili. Prvič, države članice in Komisijo pozivate k učinkovitejšemu izvajanju uredbe o pošiljkah odpadkov. Prav tako pozivate Komisijo, naj pripravi seznam ladij, ki se bodo v naslednjih letih verjetno odpeljale v ladjedelnice za razstavljanje. Preučili bomo možnost priprave takšnega seznama. Kot je predlagala gospa Grossetęte, moramo prav tako pripraviti seznam zmogljivosti, ki izpolnjujejo višje standarde. Razen tega se v zvezi z ladjami, ki se približujejo koncu njihovega obdobja uporabe, strinjamo, da je treba uveljaviti strožjo uredbo o pošiljkah odpadkov.
<P>
Komisija načrtuje zagotovitev potrebnih smernic. Pričakujem, da bodo organi držav članic zagotovili, da se nobeni ladji ne dovoli izplutje iz pristanišč EU, če je očitno, da je namenjena v države v razvoju za razstavljanje. Poleg tega je treba resnično uzakoniti zavezujoč mednarodni režim ob upoštevanju dejstva, da bo večina ladij evropskega porekla razstavljenih in pretvorjenih v odpadke zunaj voda Skupnosti.
<P>
Drugič, preučili bomo vprašanje razvoja konkurenčne industrije razstavljanja ladij in predhodnega čiščenja v EU, ne da bi pri tem ogrozili možnost za preživetje južnoazijskih ladjedelnic za razstavljanje ladij. Evropske ladjedelnice niso v položaju, da bi lahko bile konkurenčne južnoazijskim ladjedelnicam za razstavljanje ladij. Zato nikakor ni vprašljivo, ali lahko zadržimo ali v Evropo preselimo večji del trga razstavljanja ladij. Vendar lahko uresničimo zahtevo, da se vojaške ladje, druge ladje v državni lasti in ladje, ki prejemajo državno pomoč, razstavljajo izključno v zmogljivostih, ki so okolju prijazne, in sicer v Evropi ali v državah OECD. Morda lahko zahtevamo, da se ladje, ki plujejo pod zastavo držav članic, razstavljajo izključno v povsem pooblaščenih in certificiranih zmogljivostih. Predhodno čiščenje lahko postane skupna praksa, tako da postane izvedljivo.
<P>
Končno, vidim, da podpirate predlog za ustanovitev sklada za razstavljanje ladij. Zahtevate, da Komisija preveri možnost uvedbe obveznega zavarovanja kot jamstva za okolju prijazno recikliranje. Komisija bo preverila obstoječe možnosti. Odgovorni v ladjedelniškem sektorju so nas obvestili, da bo nova mednarodna konvencija o recikliranju ladij združila tržne sile za rešitev težave razstavljanja ladij. Gotovo ne želimo ustvariti nepotrebnih upravnih ali finančnih bremen. Za vsako ceno bomo tesno spremljali razvoj dogodkov; ne bomo okrevali pri sprejetju regulativnih ukrepov, če trg ne bo mogel zagotoviti rešitve za to težavo. Vaša neprekinjena podpora bo bistvena pri zagotavljanju spremembe pogojev pri razstavljanju ladij na bolje.
<SPEAKER ID="528" NAME="Johannes Blokland">
poročevalec. - (NL) Najprej se želim zahvaliti vsem govornikom za njihove spodbudne besede, zlasti komisarju Dimasu. Rad bi navedel še nekaj ugotovitev.
<P>
Verjamem, da je izjemno pomembno, da se ustanovi ta sklad za razstavljanje. Ta sklad je treba napolniti s prispevki lastnikov ladij in seveda ne z vladnimi subvencijami. Menim, da to ni potrebno. Na enak način kot zbiranje denarja za stare avtomobile, se bo to sčasoma začelo podpirati samo od sebe. Vesel sem, da tudi komisar razmišlja v skladu s tem. Biti moramo zelo hitri in zato je lahko dobra zamisel, da čim prej sklenemo dogovor z evropskimi lastniki ladij, da bodo v vsakem primeru poskrbeli za odgovorno razstavljanje ladij. Vem, da je ladjedelniška družba P&O Nedlloyd Maersk na Kitajskem odgovorno razstavila 20 ladij, zlasti z zagotovitvijo zmogljivosti tam, kjer je to mogoče.
<P>
Menim da moramo predvsem lastnike ladij seznaniti z njihovo družbeno odgovornostjo ter jim povedati, da tega resnično ne morejo več početi; to je prodati ladjo za veliko vsoto denarja. Nato se proda še 10-krat, preden se dokončno razstavi. Sprejeti moramo povsem drugačen pristop k razstavljanju; menim, da bomo lastnike ladij lahko prepričali v to, zlasti zaradi negativne publicitete, ki jo je bilo to vprašanje deležno v zadnjih letih.
<P>
Razstavljanje pogosto poteka v nasprotju z lokalno zakonodajo in proti željam ministrstev za socialne zadeve in okolje. Prav tako sem bil seznanjen, da v Bangladešu ni težava nacionalna zakonodaja, ampak njeno izvajanje. Zato menim, da je lahko na voljo dovolj zmogljivosti, vendar se ne uporabljajo.
<P>
Gospod Matsakis je vprašal tudi, kakšni so moji ugovori k temu predlogu spremembe. Težava je v tem, da ta predlog spremembe pomeni, da se okolju škodljivi pogoji, ki so del razstavljanja ladij, ne smejo več dopuščati v državah v razvoju. Vendar se ne sme dopustiti, da bi se nadaljevali kjer koli, vključno z Vzhodno Evropo, na primer, kjer občasno ladje še vedno razstavljajo po neodgovornih metodah. Zato ni primerno, da se to osredotoči le na države v razvoju, zlasti če je pozneje določeno, da se tega ne sme izvajati na območjih, kot je Daljni vzhod. Zato menim, da je ta dodatek nepotreben.
<P>
Žal ne morem podpreti predlogov sprememb gospe Liotard, ker so preveč protekcionistični. Gospod Liberadzki je odprl pomembno vprašanje, zlasti v zvezi z dejstvom, da so nekatere ladje zapuščene drugje, kjer rjavijo, ne da bi se kar koli storilo v zvezi s tem. Tudi to vprašanje moramo obravnavati. Ponovno se iskreno zahvaljujem vsem in pri tem bo tudi ostalo.
<SPEAKER ID="529" NAME="Predsednik">
Ta razprava je končana.
<P>
Glasovanje bo potekalo jutri.
