<CHAPTER ID="012-03">
3. Burma
<SPEAKER ID="268" NAME="Predsednica">
Naslednja točka je razprava o sedmih predlogih resolucij o Burmi.
<SPEAKER ID="269" NAME="Anneli Jäätteenmäki">
vlagateljica. - Gospa predsednica, s to resolucijo Evropski parlament poziva burmansko vlado, naj odpravi kršitve človekovih pravic in začne z odkritim dialogom z opozicijo in etničnimi predstavniki Burme, pa tudi z mednarodno skupnostjo, da bi izvedli korake proti mirnemu prehodu na demokratični sistem vladanja.
<P>
Burma bi letos v 30. letih prvič izvedla volitve. Žal objavljeni volilni zakoni ne zagotavljajo poštenih in svobodnih volitev. V ta postopek ni vključena opozicija in mnogi vodje opozicije so še vedno v hišnem priporu. Mnogi politični aktivisti so v zaporu, opozicijska stranka pa se je odločila, da bo popolnoma bojkotirala volitve.
<P>
Nazadnje pa bi rada povedala, da je posebni poročevalec Združenih narodov za Burmo obsodil velike in sistematične zlorabe človekovih pravic. Upam, da bo Parlament storil enako.
<SPEAKER ID="270" NAME="Filip Kaczmarek" LANGUAGE="PL">
Razmere v Burmi nas silijo, da vedno znova posvečamo svojo pozornost tej državi.
<P>
Danes obsojamo namen izvedbe volitev pod popolnoma nedemokratičnimi pogoji in po načelih, ki so izključila glavno opozicijsko stranko in več stotisoč Burmancem odvzela pravico do glasovanja in kandidature. To je očiten poskus, da se opozicija ne bi udeležila volitev. V takšnih razmerah niti sam izraz "volitve" ne ustreza resničnosti.
<P>
Prav tako obsojamo dejstvo, da bo v okviru nove ustave vojski zagotovljenih najmanj 25 % sedežev v parlamentu in da bo imela pooblastila, da razveljavi civilne svoboščine in zakonodajo kadar koli meni, da je to nujno v interesu nacionalne varnosti.
<P>
Obsojamo neprestano in sistematično kršenje človekovih pravic, temeljnih svoboščin in demokratičnih pravic prebivalcev Burme, prav tako pa pozivamo tudi vlade drugih držav - Kitajske, Indije in Rusije -, naj storijo, kar lahko z gospodarskim in političnim pritiskom na burmanske oblasti, da bi tam povzročile spremembe.
<SPEAKER ID="271" NAME="Véronique De Keyser" LANGUAGE="FR">
Gospa presednica, izhodiščna točka za to resolucijo je skoraj mezza voce razpustitev stranke, ki jo vodi Aung San Suu Kyi, prejemnica nagrade Saharova, ki je že več let v hišnem priporu. Z razpustitvijo njene stranke Nacionalna liga za demokracijo, zmagovalka lokalnih volitev, vojaška hunta poskuša izločiti celo skupino opozicije pred volitvami, ki bodo oktobra. Vendar pa, da bi postavili piko na i, temu, kar ne bodo toliko demokratične volitve kot popolna volivna farsa, pa so bili izključeni tudi zaporniki in menihi. Hunta še naprej zlorablja svojo moč, velike multinacionalke imajo še naprej koristi od svojih pogodb s hunto, Komisija pa je zmanjšala pomoč za begunce, ki so pobegnili na mejo s Tajsko.
<P>
Žal imamo vrsto primerov držav in regij, kjer je mednarodna skupnost brez moči, da bi povrnila demokracijo in pravno državo. Burma je ena od njih in ima svoj tok odpornikov in mučenikov, med katerimi je Aung San Suu Kyi najbolj slavna ikona. Ali je preveč prositi Evropsko unijo, lahko bi skoraj rekel nedostojno, naj ne zmanjšuje svoje pomoči za begunce na meji med Tajsko in Burmo in naj takoj začne financirati čezmejno pomoč, zlasti zdravstveno pomoč? Ali ni nujno, da visoka predstavnica Ashton in države članice podprejo priporočila posebnega poročevalca Združenih narodov za Burmo, namreč, da se ustanovi odbor za preiskovanje vojnih zločinov in zločinov proti človeštvu, ki bi jih lahko letos vključili v resolucijo splošne skupščine Združenih narodov?
<P>
Naj postane Burma šolski primer, takšen, ki kaže našo sposobnost spodbujanja demokracije brez uporabe bomb in tankov.
<SPEAKER ID="272" NAME="Barbara Lochbihler" LANGUAGE="DE">
Gospa predsednica, leta 1990 je Evropski parlament burmanski borki za človekove pravice Aung San Suu Kyi podelil nagrado Saharov. V letih pred in po tem datumu so bile kritične razmere na področju človekovih pravic v Burmi predmet številnih parlamentarnih resolucij. Podobno so bile naše mednarodne organizacije za človekove pravice udeležene v tamkajšnjih razmerah. Čeprav je prišlo v posameznih primerih do izboljšav, pa ostajajo razmere na področju človekovih pravic v Burmi izredno slabe.
<P>
Ob ozadju zelo dobrega in vsestranskega poročila je sedaj posebni poročevalec ZN za Burmo pozval k ustanovitvi mednarodne preiskovalne komisije, ki bo imela pooblastila za preiskovanje vojnih zločinov in zločinov proti človeštvu. Visoka predstavnica za zunanje zadeve, baronica Ashton bi se morala tega poziva lotiti in ga podpreti, na primer na naslednji splošni skupščini Združenih narodov.
<P>
Volitve naj bi v Burmi potekale konec leta 2010 in vlada sedaj izvaja ukrepe, ki mnogim državljanom odvzemajo pravico do glasovanja in kandidiranja na volitvah. To velja zlasti za politične zapornike in budistične menihe, ki predstavljajo skupaj 400 000 ljudi. Protestiramo proti temu in pozivamo visoko predstavnico, naj to kritiko jasno izrazi v svojih dvostranskih in večstranskih nalogah.
<P>
Nazadnje, v luči zapletenih problemov na področju človekovih pravic v Burmi je nepojmljivo, da je Evropska unija zmanjšala svojo finančno podporo za begunce na tajsko-burmanski meji. To ni sprejemljivo in Komisijo pozivamo, naj prekiče ta zmanjšanja in začne ponovno zagotavljati čezmejno pomoč za burmanske begunce.
<SPEAKER ID="273" NAME="Marie-Christine Vergiat" LANGUAGE="FR">
Gospa predsednica, to je drugič od začetka leta, ko razpravljamo o razmerah v Burmi. Skrbi, ki smo jih izrazili 10. marca letos glede tako imenovanega volilnega procesa, ki ga je začela burmanska hunta, so bile le potrjene. Pogoji, ki jih uveljavlja volilna zakonodaja, so vodili do tega, da je nacionalna liga za demokracijo odklonila sodelovanje v postopku. Opomniti je treba, da volilni zakoni prepovedujejo zapornikom, da bi volili, in zato izključujejo več sto političnih zapornikov.
<P>
Od takrat je bila Nacionalna liga za demokracijo prepovedana. Pozdravljamo ton te resolucije, ki poziva k povečanju gospodarskih sankcij. Obžalujemo tudi zmanjšanje humanitarne pomoči za begunce. Osebno bi rada šla dlje, kakor sta storila predsednik Obama in Združene države Amerike, in sicer, da bi Evropska unija prepovedala vsako vlaganje evra v Burmo. Vendar pa imajo nekatere velike gospodarske skupine v Evropi pomembne interese v tej državi. Vesela sem, da smo pozvali k mednarodnemu embargu na orožje, in iskreno upam, da lahko EU igra aktivno vlogo pri uresničevanju globalnega soglasja glede te zadeve.
<P>
Gospod komisar, rada bi, da nas obvestite o svojem stališču glede te zadeve, lahko danes ali kasneje.
<SPEAKER ID="274" NAME="Charles Tannock">
predlagatelj. - Gospa predsednica, kaj lahko še povemo o Burmi, kar še ni bilo povedano, vključno s ponovnim pozivom k izpustitvi političnih zapornikov, kot je Aung San Suu Kyi, ki je postala globalna ikona v boju za svobodo? V tej resoluciji, kot v mnogih pred njo v tem parlamentu, je zapisano okrutno zatiranje burmanskih ljudi, ki ga vodi vojaška hunta, ki je niso nikoli izvolili in so se mnoga leta borili, da bi se je rešili.
<P>
Način, kako hunta sedaj cinično poskuša izvesti lažne volitve, da bi zagotovila, da bo opoziciji popolnoma zaprla usta, je v celoti značilna za te generale in način, kako arogantno prezirajo mnenja ne le Burmancev - svojega lastnega naroda -, ampak demokratičnih vodij svobodnega sveta.
<P>
Kljub temu, da je ta resolucija osredotočena na sedanje dogodke v Burmi, pozivam Svet in Komisijo, naj ustrezno upoštevata tudi to, kako najbolje podpreti Burmo, ko bo končno ponovno svobodna in demokratična. Burma bo potrebovala našo pomoč, nenazadnje, da bi razvila močno civilno družbo in pravni sistem, ki bi morala biti osredotočena na prehodno pravosodje za mnoge zločine, ki jih je zakrivila hunta. Morda se vse to zdi zelo oddaljeno, a če se lahko pogumni ljudje Burme od nas v tem parlamentu v Evropi česar koli naučijo, je to, da plamena svobode ne more nikoli ugasniti tiranija in da bo svoboda, ki je njihova neodtujljiva pravica, zagotovo nekega dne ponovno njihova.
<SPEAKER ID="275" NAME="Elena Băsescu" LANGUAGE="RO">
Razmere na področju človekovih pravic v Burmi dajejo poseben povod za zaskrbljenost. Tej državi je več desetletij vladalo vojaško diktatorstvo, ki je nasilno zatiralo nasprotnike režima. Oblasti so naznanile organizacijo volitev, ki bodo letos potekale prvič po letu 1990. Vendar pa bodo potekale na podlagi nedemokratičnega okvira. Več sto tisoč državljanov ne bo imelo pravice glasovati ali kandidirati, vsaj 25 % poslancev pa bo iz vojske.
<P>
Glavna opozicija, ki jo vodi Aung San Suu Kyi, dobitnica nobelove nagrade za mir in nagrade Saharov, ne bo sodelovala na volitvah. Evropsko unijo pozivam, naj preko visoke predstavnice in mednarodne skupnosti pospeši svoja prizadevanja za vzpostavitev demokracije v Burmi in zagotovi najhitrejši možen izpust Aung San Suu Kyi. V hišnem priporu je že od leta 2003 in je pomemben simbol boja za demokracijo in človekove pravice.
<SPEAKER ID="276" NAME="Ana Gomes">
v imenu skupine S&D. - Gospa predsednica, z organizacijo absurdnih volitev in zavračanjem nacionalnega dialoga, ki vključuje vse politične in etnične skupine, hunta kaže, da pragmatičen angažma z njo sploh ne deluje. Mednarodna skupnost mora ukrepati proti zatiralcem burmanskih ljudi.
<P>
EU lahko stori mnogo več kot le to, da obnovi sankcije v zvezi z režimom. Uporabiti bi morala vsa sredstva za okrepitev civilne družbe in pomoč tistim, ki se upirajo zatiranju v Burmi. Delati mora za mobilizacijo ZN, ASEAN in ZDA, da bi pritiskali na Kitajsko in Indijo za prekinitev njihove podpore burmanskega režima in prekinitev izvajanja trgovine z orožjem, in sicer s Severno Korejo.
<P>
Posebni poročevalec ZN o razmerah na področju človekovih pravic v Burmi je marca lani zaključil, da "so kršitve človekovih pravic posledica državne politike, ki na vseh ravneh vključuje izvršilne, vojaške in pravosodne organe" in da lahko te kršitve človekovih pravic "sprožijo vrste zločinov proti človeštvu ali vojne zločine v okviru določil [Rimskega] statuta Mednarodnega kazenskega sodišča. Njegov predhodnik je že pozval Varnostni svet ZN, naj preišče zločine proti človeštvu v Burmi, kot je to storil v Ruandi, Bosni in Darfurju.
<P>
Kaj čakajo države članice EU, da bi zahtevale od Varnostnega sveta ZN, naj Mednarodnemu kazenskemu sodišču preda zločince, ki so na obasti v Burmi?
<SPEAKER ID="277" NAME="Marietje Schaake">
v imenu skupine ALDE. - Gospa predsednica, Burma bo letos izvedla tako imenovane volitve. Vendar pa te ne morejo biti poštene, če je budističnim menihom prepovedano voliti in če opozicija ni niti vključena. Nacionalna liga za demokracijo je bila ta mesec po zakonu razpuščena in Aung San Suu Kyi, politična pionirka in dobitnica nagrade Saharov za svobodo mišljenja, ki jo podeljuje Evropski parlament, ne more kandidirati na volitvah.
<P>
Demokracija in pravna država sta nujni za gospodarsko rast in Evropski parlament ostaja močno zavezan ljudem v Burmi. Azijske države spodbuja, naj storijo enako in v postopku uporabijo svoj gospodarski vzvod. Burmanski ljudje potrebujejo našo podporo, saj se še naprej nadaljujejo surove in sistematične zlorabe človekovih pravic v rokah diktatorske države. Te resne zločine je treba raziskati, a burmanska vlada vseeno izbira samoizolacijo in ne dovoljuje poslaniku EU za Burmo, da bi vstopil v državo. Samoizolacija vpliva na prebivalstvo na mnogih ravneh, kot na primer preko medijev, ki v tej državi ne morejo svobodno delovati.
<P>
Žal nova ustava ne zagotavlja človekovih pravic in Komisijo in Svet pozivamo, naj podpreta priporočila ZN pri ustanovitvi preiskovalne komisije za preučitev kršitev človekovih pravic. Medtem pa se morajo končati omejitve svobove združevanja, povezovanja in izražanja, vkjlučno s tistimi na internetu in prenosnih telefonih. Do takrat bo treba izvajati omejevalne ukrepe, ki so določeni v sklepu EU.
<P>
S prepovedjo trgovine z orožjem in s financiranjem programov za begunce EU še naprej stoji ob strani burmanskim ljudem in njihovim človekovim pravicam ter temeljnim svoboščinam.
<SPEAKER ID="278" NAME="Raül Romeva i Rueda">
v imenu skupine Verts/ALE. - Gospa predsednica, ravno sem izvedel žalostno novico. Pred eno uro sem bil obveščen, da je preminil pomemben voditelj Nacionalne lige za demokracijo Takin Soe Myint.
<P>
To je zelo žalostna novica, ki jo moramo dodati k tej posebni šali, ki jo nekateri imenujejo volitve v Burmi. Dodajam svoj glas tistim, ki jasno obsojajo te volitve, zlasti dejstvu, da bodo prikrajšale več sto tisoč Burmancev, da bi koristili svojo pasivno ali aktivno pravico, da volijo. Sem sodi tudi položaj Aung San Suu Kyi, ki je v zaporu.
<P>
To je nekaj, glede česar ne moremo ostati tiho. Ponovno moramo od burmanskega režima zahtevati, naj upošteva pozive mednarodne skupnosti, da mora dovoliti izpust vseh zapornikov vesti. To je pomembno tudi v smislu, ki ga je omenila Ana Gomes. Prav tako razumem, da imamo močno odgovornost, da Indijo, Rusijo in Kitajsko prosimo, pozovemo in nanje pritiskamo, naj prenehajo prodajati orožje režimu hunte v Burmi.
<P>
Tu imamo tudi dobre novice. Pozdraviti moramo podporo Evropske unije za globalni embargo na orožje in ponovno moramo evropske države članice pozvati, naj imajo jasno koalicijo glede soglasja za takšno prepoved.
<P>
Prav tako je pomembno, da si zapomnimo - in tudi to je bilo povedano -, da ne moremo zmanjšati sredstev za begunce, ki živijo na meji. Ustvariti moramo jasno politiko podpore za te ljudi. Tam sem bil mnogokrat. Jasno moramo povedati, da sedaj ni čas, da prekinemo pomoč, ki jo ti ljudje potrebujejo, sedaj zlasti zdravstveno pomoč.
<SPEAKER ID="279" NAME="Cristian Dan Preda" AFFILIATION="PPE">
(RO) Burma ni demokracija, čeprav bo organizirala volitve, ker, kot vemo, oblasti v tej državi globoko prezirajo vsa demokratična načela. Vojaška diktatura je popolnoma brezvestna in si, kakor je že bilo povedano, rezervira sedeže v parlamentu za vojsko ter na splošno državljanom z demokratičnim prepričanjem prepoveduje udeležbo v politiki.
<P>
Če Aung San Suu Kyi ne bo izpuščena, ne more biti dvoma o izboljšanju političnih razmer. Nek drug vodja Nacionalne lige za demokracijo je prav tako dejal, da ni mogel služiti svoji državi, ko je 20 let preživel v zaporu zaradi svojega prepričanja, preprosto zato, ker vojska v Burmi ljudem, ki so služili takšne kazni, ki jih je dejansko sprejela vojska, prepoveduje, da bi kandidirali. Pozivam k nacionalnemu dialogu, ker bo to edini način, kako omogočiti, da se družba te države spremeni.
<SPEAKER ID="280" NAME="Eija-Riitta Korhola" AFFILIATION="PPE">
(FI) Gospa predsednica, Burma izvaja svoje prve parlamentarne volitve po 20 letih. Malo je verjetno, da bo kogar koli presenetilo, da so volitve že sedaj, na tej stopnji, videti vse prej kot svobodne in demokratične.
<P>
Sprememba ustave iz leta 2008 zagotavlja vojski 25 % sedežev v parlamentu. Poleg tega je v letošnjih zakonodajnih reformah iz pravice, da volijo, izključenih več deset tisoč Burmancev, vključno s političnimi zaporniki in verskimi manjšinami. Budistični menihi so že dolgo tarča posebnega preganjanja.
<P>
Mednarodna skupnost si mora prizadevati, da bi kaj storila. Obžalovanja vredno je, da je Komisija zmanjšala financiranje za begunska taborišča na meji med Tajsko in Burmo. Človekoljubna pomoč je potrebna v velikih količinah in potrebna so mednarodna prizadevanja, da se jo spravi tja. Prav tako je najbolj pomembno, da se Burma loti dialoga med političnimi in etničnimi skupinami.
<SPEAKER ID="281" NAME="Antonio Tajani" LANGUAGE="FR">
Gospod predsednik, spoštovani poslanci, razmere v Burmi nas še naprej skrbijo. Kako veste, se še naprej izvaja načrt, pa tudi priprave za prve volitve, ki jih bo vlada izvedla prvič po 20 letih.
<P>
Do sedaj je kandidaturo na volitvah prijavilo enaintrideset političnih strank. Civilna družba je dejavna. Nacionalna liga za demokracijo Aung San Suu Kyi se je po pritiskih vlade umaknila iz volitev; zato je bila razpuščena. Nova stranka, Nacionalna fronta za demokracijo, ki je morda upravičena do kandidature, je deloma sestavljena iz nekdanjih voditeljev Nacionalne lige za demokracijo, z drugimi besedami iz nekdanje stranke Aung San Suu Kyi;
<P>
Sprejema odločitev etničnih skupin glede tega, ali bodo volile ali ne. Če bi bojkotirale volitve po nesporazumu glede zamenjave etničnih vojsk z mejnimi stražami, bi tako odvzele verodostojnost, ki jo te volitve potrebujejo. To kaže na stopnjo, do katere se razmere neprestano spreminjajo, in dvomim, da bo Evropska unija povabljena, da opazuje volitve.
<P>
Še vedno nas skrbijo tudi razmere na področju človekovih pravic. Poročilo gospoda Quintane, posebnega poročevalca Združenih narodov, je zelo jasno. Mnogo političnih zapornikov še vedno ni bilo izpuščenih kljub pozivom mednarodne skupnosti. Temeljne pravice, kot so svoboda izražanja in svoboda združevanja, se še vedno ne spoštujejo. Socialno-ekonomski pogoji so zahtevni za večino prebivalstva, zlasti na območjih, ki jih poseljujejo etnične skupine.
<P>
Kako lahko resnično pomagamo? Izjave Evropske unije so dokaz našega kritičnega stališča in naše pripravljenosti, da prispevamo k rešitvi. V naš pristop je vključena razvojna pomoč; dejansko je EU ena najbolj radodarnih donatork. Dalje, razvojni cilji tisočletja in nadaljnji dialog z burmansko vlado glede sektorskih politik so življenjskega pomena. Poleg območij, ki jih je leta 2008 prizadel orkan, je naša pomoč ciljno usmerjena v najbolj ranljive regije v državi, pa tudi v begunska taborišča na meji med Tajsko in Burmo.
<P>
V odgovor na vaša vprašanja vam lahko zagotovim, da bo Komisija še naprej pomagala uničenim skupnostim, da bi jim omogočila, da najdejo dostojne pogoje za življenje. Pogoji, ki so potrebni, da se vrnejo v svoje države, ne obstajajo. Varovati se moramo pred institucionalizacijo taborišč in posledično bo obseg naše pomoči določen glede na lokalne potrebe.
<P>
Poleg tega je Komisija v stiku s tajskimi oblastmi. Zapomniti si je treba, da obstajajo tudi programi pomoči, ki so osredotočeni na izobraževanje, kmetijstvo in varno preskrbo s hrano. Dodatno programi Humanitarne pomoči Evropske komisije zagotavljajo pomoč na področju varne preskrbe z vodo in hrano. Prav tako obstaja pomoč, ki je usmerjena v povrnitev socialno-ekonomskih pogojev v Burmi. Vsak državljan prejme povprečno 2,4 USD, v primerjavi Laosom, kjer prejme vsak 36 USD, in Kambodžo z 60 USD.
<P>
Za zaključek lahko potrdim, da bomo podvojili svoja prizadevanja za širjenje naših vrednot. Ljudje v Burmi so upravičeni do prejemanja pomoči in tega, da vedo, da Evropska unija ne bo izgubila zanimanja za njihovo prihodnost.
<SPEAKER ID="282" NAME="Thomas Mann" AFFILIATION="PPE">
(DE) Gospa predsednica, nedvomo ste sposobna podpredsednica in ste tudi zelo vplivna. To dejstvo zelo pozdravljam. Nekaterim poslancem niste dali možnosti, da bi spregovorili po postopku "catch-the-eye", ne zato, ker ne bi hoteli, ampak zato, ker imamo tako tesen časovni razpored.
<P>
Evropski parlament je glas človekovih pravic in zadovoljujemo se le z eno uro. Tako imamo mnogi med nami kaj za povedati in bi radi pritisnili na Komisijo, da bi dosegli rezultate. Ali ste osebno za to, da bi glasovanje potekalo na primer ne ob 16.00 ali 16.30, ampak namesto tega ob 17.00 ali 17.30 uri? Potrebujemo priložnost, da spregovorimo. Imeti moramo možnost izvajanja pritiska na Komisijo, a raje ne pod tako strogim časovnim pritiskom. Vem, da to ni vaša odgovornost, a upam, da boste posredovali na naši strani, tako da bomo končno spremenili to pravilo Poslovnika.
<SPEAKER ID="283" NAME="Predsednica">
Gospod Mann, razumem vaše razočaranje. Ni mi všeč, da ne morem dati poslancem besede glede vprašanj, ki so tako pomembna, a prav imate tudi, ko pravite, da bi to zahtevalo spremembo našega Poslovnika.
<P>
Drugo, kar bi rada povedala, pa je, da bi lahko, če bi se vsi poslanci med razpravami držali svojega časa za govor, potem po postopku "catch-the-eye" sprejeli več ljudi. Bojim se, da je v tem težava, a vaše pripombe sem zabeležila.
<P>
Razprava se je zaključila.
<P>
Glasovanje bo potekalo kmalu.
