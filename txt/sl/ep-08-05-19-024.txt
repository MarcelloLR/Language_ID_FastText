<CHAPTER ID="024">
Sklad Skupnosti za tobak (razprava) 
<SPEAKER ID="123" NAME="Predsednica">
Naslednja točka je poročilo gospoda Berlata v imenu odbora za kmetijstvo in razvoj podeželja o predlogu Uredbe Sveta o spremembi Uredbe (ES) št. 1782/2003 glede prenosa pomoči za tobak v Sklad Skupnosti za tobak za leti 2008 in 2009 ter Uredbe (ES) št. 1234/2007 glede financiranja Sklada Skupnosti za tobak - C6-0062/2008 -.
<SPEAKER ID="124" NAME="Sergio Berlato">
poročevalec. - (IT) Gospa predsednica, gospa komisarka, gospe in gospodje, cilj predloga Komisije je dejansko nadaljevati s 5-odstotnim odbitkom od pomoči za tobak, odobrene za leti 2008 in 2009, ter ta sredstva uporabiti za nadaljevanje financiranja Sklada Skupnosti za tobak, katerega edini cilj je financirati informativne dejavnosti za izboljšanje ozaveščanja evropskih državljanov o škodljivih posledicah uživanja tobaka.
<P>
Najprej menim, da je primerno poudariti objektivni opis nalog in pristojnosti. Prenos skupne kmetijske politike na Sklad je redek in pozitiven primer povezovanja in sodelovanja kmetijskih in zdravstvenih politik Evropske unije. Ker so dejavnosti Sklada pomembne za državljane Unije in bodo tudi v prihodnosti, kot je poudarila Komisija, menimo, da je stalna finančna podpora nujna za leti 2007 in 2009.
<P>
Odbitek od vezane pomoči kmetom je bil vedno edini vir financiranja Sklada Skupnosti za tobak. Finančna osnova za ta odbitek je bila znatno znižana z reformo skupne ureditve trga za tobak in odločitvijo nekaterih držav članic za popolno nevezanost, s čimer se Sklad v celoti prikrajša za prihodek iz teh odbitkov. Nujno je, da se z dodatnim podaljšanjem obdobja izvajanja odbitkov in povečanjem odstotka odbitka zagotovijo zadostna sredstva, ki bodo v Skladu na voljo za financiranje programov brez obremenitev za proračun EU vsaj do konca sedanjih napovedi, medtem ko se sočasno iščejo drugi načini financiranja Sklada.
<P>
Eden od pozitivnih vidikov finančnega mehanizma Sklada je zagotovitev, da vsaj 25 % vseh odobrenih projektov sofinancirajo preizkušeni subjekti, s čimer je razpoložljivost povečanega financiranja zagotovljena. Odbor za kmetijstvo je pogosto obravnaval ta vprašanja in ohranjal svoja načela o poostritvi omejitev kajenja in izboljševanju ozaveščanja ljudi glede škodljivih učinkov na zdravje ljudi.
<P>
Po drugi strani se v celoti zavedamo, kot kaže tudi resolucija Parlamenta z dne 10. marca 2004, da danes raven evropske proizvodnje surovega tobaka, ki je nizka in osredotočena na le nekaj posebnih področij Unije, predstavlja manj kot 4 % svetovne proizvodnje in nima nikakršnega vpliva na lokalno porabo tobačnih izdelkov.
<P>
Čeprav ta tema ni osrednja v današnji razpravi, si je vredno zapomniti, da je Evropska unija glavni svetovni uvoznik surovega tobaka in se za več kot 70 % svojih potreb zanaša na tretje države zlasti Brazilijo, Malavi, Argentino, Indonezijo, Zimbabve, Indijo, Kitajsko, kjer se tobak pogosto proizvaja v manj nadzorovanih razmerah kot evropski tobak. To za Evropo predstavlja več kot 1,2 milijarde trgovinskega primanjkljaja letno.
<P>
Po drugi strani je v državah članicah, kjer je bila pomoč za tobak popolnoma nevezana, prišlo poleg preklica nakazil v Sklad do skoraj popolne opustitve proizvodnje brez trajne nadomestne možnosti na področju gospodarstva ali zaposlitve. To je imelo hude neželene posledice za zadevno podeželsko območje v celoti, medtem ko ni spremenilo lokalne porabe končnih tobačnih izdelkov.
<P>
Glede predloga o odbitku za pomoč za koledarsko leto 2008 in ob upoštevanju dejstva, da so pogodbe za pridelavo tobaka za leto 2008 že bile sklenjene, odbor za kmetijstvo meni, da bi sprejetje takega predloga sprožilo veliko število pritožb na sodiščih ali v vsakem primeru spor, ki bi v končni fazi škodil samo kmetijskim pridelovalcem.
<P>
Končno odbor za kmetijstvo meni, da bi s podaljšanjem odbitka do proizvodnega leta 2012 ter povečanjem odstotka odbitka na 6 % v korist Sklada zagotovili dovolj denarja za dejavnosti Sklada Skupnosti za tobak do leta 2013, pri čemer poziva Komisijo, da pripravi večletni program, ki bi, ustrezno spremenjen, v skladu s predlaganimi predlogi zagotovil 81 milijonov EUR brez obremenitev za proračun Unije.
<SPEAKER ID="125" NAME="Mariann Fischer Boel">
komisarka. - - (DE) Gospa predsednica, najprej se želim zahvaliti poročevalcu, gospodu Berlatu. Zelo me je spodbudilo navdušenje, s katerim ste danes govorili. Zahvaljujem se tudi odboru za kmetijstvo in podeželski razvoj za poročilo o Skladu Skupnosti za tobak.
<P>
Svet je leta 2004 sprejel tobačno reformo, ki omejuje delno vezana in delno nevezana plačila za proizvajalce tobaka v obdobju med leti 2006 in 2009. Z reformo je zagotovljeno relativno dolgo prehodno obdobje, ker delno vezana pomoč lahko poteka do leta 2009. Vendar kot smo videli in ste upravičeno navedli, so se države članice odločile za popolno nevezanost pomoči od leta 2006 dalje, ko je začela veljati reforma.
<P>
Reforma iz leta 2004 je prav tako vključevala prenos deleža pomoči za tobak za leti 2006 in 2007 od proizvajalcev tobaka v Sklad za tobak. Predlog Komisije podaljša prenos deleža iz pomoči za tobak v Sklad za tobak do koledarskega leta 2009.
<P>
Strinjam se s prenosom dela pomoči za tobak v Sklad Skupnosti za tobak. Vaše poročilo upravičeno poudarja pomembnost ukrepov za evropsko javnost, ki se izvajajo s tem skladom, namenjenim spodbujanju informativnih dejavnosti v zvezi s škodo, ki jo lahko povzroči tobak.
<P>
Vendar vaša zahteva za podaljšanje prehodnega obdobja do leta 2012 predstavlja veliko težavo. Takšno podaljšanje prehodne delno vezane ureditve je v popolnem nasprotju s filozofijo tistega, kar bo Komisija predlagala jutri v svojem sporočilu o "zdravstvenem pregledu", ki je bolj naklonjen nevezanemu plačilu, s katerim se kmetom omogoči svobodna izbira proizvodnje glede na potrebe trga.
<P>
Kot sem obveščena, so do zdaj navedene države članice, ki so se že na začetku odločile za popolnoma nevezano pomoč za proizvajalce tobaka, to storile zato, ker je bilo donosnejše, da so kmetje zapustili sektor, morda tudi, ker je bilo zaradi kakovosti tobaka težje doseči zadovoljivo ceno.
<P>
Prav tako je bilo leta 2004 določeno, da se 50 % podpore Skupnosti za tobačni sektor nameni ukrepom za razvoj podeželja. To se bo začelo v proračunskem letu 2011 in bo kot dodatna podpora Skupnosti namenjeno regijam, ki pridelujejo tobak. Pomembno je, da se zavedamo, da je to namenjeno regijam, ki pridelujejo tobak. Na podlagi tega je bil letni znesek 484 milijonov EUR že vključen v programe za podeželski razvoj v obdobju 2007-2013 za tiste države članice, ki jih tobačna reforma zadeva.
<P>
Zato sem prepričana, da ni presenečenje, da ne morem predlagati podaljšanja prehodne delno vezane ureditve, ker so sporazum podprle vse države članice, ki pridelujejo tobak, ko so se dogovarjale o tem svežnju v zvezi s sredozemskimi izdelki leta 2004. Vendar se veselim zelo živahne in zanimive razprave nocoj.
<SPEAKER ID="126" NAME="Wiesław Stefan Kuc">
pripravljavec mnenja odbora za proračun. - (PL) Gospa predsednica, gospa komisarka, subvencioniranje proizvodnje tobaka ter sočasen boj proti kajenju tobačnih izdelkov je predmet razprav že več let. Vendar Sklad Skupnosti za tobak, ki zdaj dobiva 5 % pomoči za tobak, financira raziskave o preprečevanju učinkov kajenja, propagandne kampanje ter usposabljanje proizvajalcev tobaka za usmeritev v drugo proizvodnjo.
<P>
Sem pripravljavec mnenja odbora za proračun za poročilo gospoda Berlata. Stalno financiranje Sklada Skupnosti za tobak še naslednji dve leti je zelo ustrezno, vendar je vprašljivo, ali bodo razlogi za njegov obstoj po tem obdobju izginili, ker vemo, da ljudje kadijo in bodo kadili še naprej. Kadili bodo ne glede na to, ali v Evropi proizvajamo tobak ali ne. Ta težavo ne bo izginila, tudi če nehamo subvencionirati proizvajalce tobaka. Zato se mora sklad ohraniti. Spremeni se lahko edino način financiranja.
<SPEAKER ID="127" NAME="Ioannis Gklavakis" LANGUAGE="EL">
Gospa predsednica, vesel sem, da je gospa komisarka danes prisotna, ker menim, da je zelo poštena. Dovolite, da pojasnim.
<P>
Najprej, kolegom v odboru za proračun sporočam, da nasprotujemo kajenju in podpiramo obsežne kampanje proti kajenju. Vendar če ljudje še naprej kadijo in obstaja ustrezno povpraševanje po tobaku, nam ga ni treba uvažati iz tretjih držav. Proizvajajmo ga v Evropi.
<P>
Gospodu Berlatu čestitam za poročilu, ki ga v celoti podpiram. Pozivam, da se financiranje iz Sklada Skupnosti za tobak nadaljuje. Gospa komisarka, kmetje smo brez težav sprejeli 1-odstotno povečanje odbitka, ki je namenjeno protikadilskemu skladu za informiranje javnosti, čeprav se to odvede iz našega denarja. To brez težav sprejmemo. Vendar vas pozivamo, da se sedanje stanje ohrani do leta 2013.
<P>
Gospa komisarka, vi ste zelo pravični. Zakaj se diskriminira samo proizvajalce tobaka? Zato pozivamo, da se to prekliče ter da se sedanje stanje ohrani do leta 2013. Kot veste so poleg tega proizvajalci tobaka v vseh državah in zlasti v moji državi najrevnejši od naših kmetov, pri čemer pogosto prihajajo iz najrevnejših in najbolj nerazvitih regij, v katerih se velikokrat ne more gojiti ničesar drugega. Če ukinemo to ureditev in ustavimo pomoč, bodo te regije podvržene dezertifikaciji in poslabšanju okolja.
<P>
Zato pozivam, da se v skladu s poročilom gospoda Berlata ter njegovimi in mojimi predlogi sprememb ohrani sedanje stanje. Gospa komisarka, ker vem, da ste pošteni, verjamem, da lahko računam na vašo podporo.
<SPEAKER ID="128" NAME="Alejandro Cercas">
v imenu skupine PSE. - (ES) Gospa predsednica, gospe komisarki se za njeno prisotnost najlepše zahvaljujem. Govoril sem s predsednikom svoje regije, ki vas ceni, kar zdaj tukaj potrjujem.
<P>
Govorim v svojem imenu in imenu poročevalke v senci iz moje skupine, gospe Rose Miguélez, pri čemer podpiram gospoda Berlata, ker se zdi, da je njegovo stališče najbolj racionalno.
<P>
V poročilu gospod Berlato razpravlja izključno samo o Skladu Skupnosti za tobak, Skladu Skupnosti za boj proti kajenju. Poziva, da se za to kampanjo nameni več časa in denarja. Zato morajo tudi poslanci, ki nasprotujejo premijam za tobak, podpreti to poročilo, ker je njegov cilj podaljšati in razširiti boj proti tobaku.
<P>
Vendar beseda tobak pri veliko poslancih tega parlamenta prebudi tako močna čustva, da postanejo zmedeni. Sklad Skupnosti za tobak zamešajo s premijami Skupnosti, pri čemer trdijo, da pozivamo k ohranjanju premij. To ni res. Razpravljamo o položaju Sklada do leta 2013.
<P>
Zamenjujejo proizvodnjo s porabo. Težava Evrope ni proizvodnja. Evropa proizvede zelo malo tobaka. Težava Evrope je poraba tobaka, uvoženega iz držav zunaj Evrope.
<P>
Zamenjujejo tobak s kajenjem. To je podobno, kot zamenjati alkohol z alkoholizmom. Rastlina, ki je kmetijski pridelek, ima veliko uporab, vključno z medicinsko, medtem ko je kajenje bolezen.
<P>
Če želijo zatreti porabo, bi morali svoje napade usmeriti bolj na uvoz, pridelavo, oglaševanje ter ogromno tobačno industrijo v celoti namesto na revne delavce v moji državi, ki so odgovorni za samo 5 % tobaka, pokajenega v Evropi.
<P>
Končno, gospa komisarka, tobaka ne financiramo samo zaradi tobaka samega, ampak ga financiramo, ker ustvarja veliko delovnih mest ne samo med proizvajalci tobaka ampak tudi v zadevnih okrožjih. Dejansko veliko proizvajalcev tobaka želi opustiti pridelavo, ker bi brez dela zaslužili več. Vendar bi zadevna okrožja propadla, če se več tisoč delovnih mest za ženske in priseljence ukine, kot se je zgodilo v drugih območjih Evrope.
<P>
Prosijo za več časa, da izvedejo reorganizacijo svojih kmetij.
<P>
Gospa komisarka, najlepša hvala za vašo potrpežljivost, pri čemer upam, da ne boste podprli le gospoda Berlata, ampak tudi delavce, ki od tega Parlamenta pričakujejo, da ne bo imel dvojnih meril. Upam, da nihče prisoten ni zamenjal svojih želja z dejanskimi razmerami, in prav tako upam, da prisotni ne bodo postavili svojih koristi pred koristi teh skromnih ljudi.
<SPEAKER ID="129" NAME="Friedrich-Wilhelm Graefe zu Baringdorf">
v imenu skupine Verts/ALE. - (DE) Gospa predsednica, gospa komisarka, zdi se mi, da je današnji cilj, kot pravijo v Vestfaliji, klobaso zavreči zaradi slanine, kar pomeni, da se zavrže dobra stvar zaradi želje po večjem dobičku. Drugače povedano, Sklad za tobak se uporablja kot poskus ohranjanja vezanosti premij za tobak do leta 2013. Kot vsi vemo, se je Sklad, ki se prav tako uporablja za financiranje izobraževanja o škodljivih učinkih kajenja, tukaj v Parlamentu uvedel za podporo dejanskih premij za tobak, ker je večina poslancev Evropskega parlamenta odločno nasprotovala kajenju in je veliko poslancev spraševalo, kako lahko podpiramo gojenje tobaka glede na škodljive posledice kajenja.
<P>
Vedno sem podpiral premije za tobak, ker menim, da ti dve zadevi nista povezani, vendar ne smemo biti hinavski in se zavzemati za boj proti kajenju, če je naš cilj dejansko ohranitev premij. Sporno vprašanje ni ohranitev premij, ampak gre za vezanost premij, pri čemer je cilj preprečiti nevezanost. Vedemo se, kot da bi nevezanost premij prikrajšala pridelovalce tobaka za premije. Vemo, da to ni res, in dejansko smo o celotnem vprašanju razpravljali že v zvezi z bombažem. Gospodarstvo bo še vedno prejemalo plačila, edina razlika je, da kmetje ne bodo več zavezani pridelavi tobaka, kar menim, da je smiselno.
<P>
Spominjam se izleta v severno Grčijo z odborom za kmetijstvo in razvoj podeželja, ko smo obiskali najrevnejše med revnimi. Videli smo siromašne regije, vendar kmetje niso bili revni zaradi nevezanosti, ki se še ni uvedla, ampak ker tobačna industrija pridelovalcem tobaka za njihov tobak ni plačevala poštene cene ter je izkoriščala tudi premije, ki so bile takrat izplačane, za nižanje cen do take stopnje, da pridelovalcem tobaka od njihovih premij ni ostalo čisto nič. To se nam je takrat zdelo presenetljivo in spraševali smo se, zakaj pridelovalci v tisti regiji, ki so gojili aromatični tobak, ki se uporablja po vsem svetu kot posebni tobak za cigaretne mešanice, niso prejeli zadostnega plačila, da bi se lahko preživljali le z gojenjem tobaka ne glede na premije.
<P>
Če se gojenje tobaka v nekaterih regijah opusti zaradi nevezanosti ali v nekaterih državah, na katere je vplivala popolna nevezanost pomoči za tobak, to ne pomeni, da nadomestnih možnosti v navedenih regijah ni, ampak da pridelovalci ne morejo pokriti stroškov pridelave tobaka. Zato se je treba odločno spopasti s tobačno industrijo, da končno začne pridelovalce zadostno plačevati.
<P>
Gospa komisarka, menim, da bi bilo boljše prepustiti izobraževanje o kajenju drugim, ker je Evropska unija izvajala že dovolj izobraževanja, ter namesto tega nameniti ta sredstva za razvoj podeželja in ukrepe za povečanje raznovrstnosti teh revnih regij. Razen tega bi morali te vire obnoviti, da bi poleg delovnih mest v proizvodnji tobaka v teh regijah ustvarili še druga delovna mesta.
<SPEAKER ID="130" NAME="Janusz Wojciechowski">
v imenu skupine UEN. - (PL) Gospa predsednica, odločitve, o katerih razpravljamo v tem Parlamentu, redko tako odločilno vplivajo na tako veliko število ljudi. Vprašanje, ki se danes obravnava, je obstoj ali neobstoj proizvajalcev tobaka v Evropi. Proizvodnja tobaka je vir za preživljanje približno 120 000 kmetov, pri čemer je, vključno s sezonskimi delavci, v tem sektorju zaposlenih skoraj 400 000 ljudi iz starih in novih držav članic. Iz primera Grčije je že razvidno, da tako imenovana reforma tobačnega sektorja dejansko pomeni njegovo ukinitev. To je propad 120 000 kmetij, večinoma manjših družinskih kmetijskih gospodarstev. Takšne kmetije, ki pridelujejo tobak, imamo na Poljskem, vendar se pojavljajo tudi tukaj na obrobju Strasbourga. To je za ljudi, ki so vse svoje življenje proizvajali tobak, katastrofalno. Zakaj bi morali izgubiti svoj vir preživljanja? Zaradi ukinitve proizvodnje tobaka ljudje ne bodo končali kaditi. Kadili bodo cigarete, narejene iz uvoženega tobaka. Ta reforma ne bo pomagala nikomur, vendar bo škodovala mnogim.
<P>
Zato v celoti podpiram poročilo gospoda Berlata, ki upravičeno zagovarja proizvajalce tobaka, in se pridružujem mnenju gospoda Glavakisa in gospoda Cercasa.
<SPEAKER ID="131" NAME="Diamanto Manolakou">
v imenu skupine GUE/NGL. - (EL) Gospa predsednica, pridelovalce tobaka se kruto preganja, ker se protikadilska kampanja enači s protikadilsko politiko. Zato tobak, pridelan v EU, velja za nezdravega, medtem ko za uvožen tobak ne velja enako. To je protislovno, neznanstveno in nepravično. Rezultati te politike so dobro znani: kljub kampanjam je kajenja vedno več, vendar je proizvodnja tobaka v EU zelo upadla. Delovnih mest ni več in več deset tisoč malih in srednje velikih pridelovalcev tobaka je propadlo, vendar uvoz tobaka presega 1,2 milijarde na leto.
<P>
Pridelava tobaka v Grčiji je manjša za 73 %. Vedno več pridelovalcev tobaka je brezposelnih. Celotna območja so zapuščena, ker se tam nadomestne rastline ne gojijo.
<P>
Menimo, da je bistveno razveljaviti uredbo, s katero se od leta 2010 prenese 50 % neposredne pomoči v drugi steber. Vse odbitke od subvencij se mora takoj ukiniti, da se s tem zagotovi nadaljevanje pridelave tobaka, ker 70 % povpraševanja zadosti uvoz. Subvencije bi morale biti vezane na proizvodnjo; biti bi morale bistven del najnižjih zagotovljenih cen, ki so skladne s proizvodnimi stroški vsake vrste.
<P>
Ker Berlatovo poročilo vsebuje pozitivne elemente, ki vse to podpirajo, ga bomo mi, poslanci Grške komunistične stranke KKE, podprli.
<SPEAKER ID="132" NAME="Hélène Goudin">
v imenu skupine IND/DEM. - (SV) Gospa predsednica, subvencionirano gojenje tobaka je jasen primer dvojnih meril, ki so za EU in Evropski parlament značilni. EU je ponosno razglasila, da mora biti boj proti boleznim prednostna naloga, pri čemer vsako leto porabi nekaj milijonov švedskih kron za informativne kampanje, medtem ko na skrivaj v višini več milijard kron na leto subvencionira nedonosne pridelovalce tobaka.
<P>
Glede na poročilo bo sistem za postopno zmanjševanje te pomoči podaljšan do leta 2013. Poročevalec ne želi odgovarjati za negativne učinke porabe tobaka. Poenostavljen argument je, da je učinek proizvodnje tobaka v EU na končno poraba zanemarljiv, ker je proizvodnja tobaka v EU tako majhna. Kakšno argumentiranje je to? Ali se s tem upravičijo nadaljnje subvencije? Menim, da je proizvodnja tobaka v EU 4 % previsoka. Poleg tega je evropski tobak tako nekakovosten, da se samo del tobaka proda na evropskem trgu. Tretjina se zažge. Posebni interesi tobačne industrije se že predolgo uveljavljajo. Zaradi naših ljudi moramo sprejeti svojo politično odgovornost.
<P>
Gospe in gospodje, zadnji dim je slabega okusa. Čas je, da ukinemo dvojna merila. Zato vas pozivam, da jutri glasujete proti temu poročilu.
<SPEAKER ID="133" NAME="Esther Herranz García" AFFILIATION="PPE-DE">
(ES) Gospa predsednica, pomoč za tobačni sektor bo leta 2010 manjša za 50 % zaradi zadnje reforme. Menim, da je to nezaslišan ukrep, ki proizvajalce tobaka postavi v slabši položaj v primerjavi z ostalimi kmetijskimi pridelovalci v Skupnosti. V nobenem drugem sektorju še ni bilo tako drastičnega zmanjšanja, pri čemer bodo poleg tega začele veljati še zmanjšanja zaradi sprememb v zvezi z neposredno pomočjo, ki jih bo Svet ministrov potrdil jutri.
<P>
Menim, da ni neprimerno, če navedemo nekaj podatkov o tem sektorju. Vsaj 80 % evropskega tobaka se proizvede v prikrajšanih regijah. V španski regiji Ekstremadura, v kateri je zgoščena večina španske pridelave, reforma zadeva 20 000 družin, saj letni prihodek znaša 26 % skupne vrednosti kmetijske proizvodnje v regiji.
<P>
Poleg tega je proizvodnja tobaka v Španiji zgoščena v manjših enotah, v katerih je raven zaposlovanja žensk na kmetijah in v industriji kot celoti visoka. Razen tega ne smemo pozabiti, da Evropska unija proizvede samo 5 % tobaka na svetu in uvozi 70 % tobaka, ki ga porabi. Zaradi ukinitve proizvodnje tobaka v Skupnosti se na noben način ne bo zmanjšala poraba.
<P>
Tako imenovani zdravstveni pregled skupne kmetijske politike je dobra priložnost za razmišljanje, kako bi ta odločitev lahko učinkovala na regije, kot je Ekstremadura, kjer se je na podlagi te kulture razvila pomembna socialna ter gospodarska skupnost in kjer druge oblike gojenja praktično niso mogoče.
<P>
Poleg tega je reforma tega sektorja v nasprotju s pričakovanji kmetijskega sektorja Skupnosti v celoti, ker je Skupnost zajamčila njegovo stabilnost do konca obdobja, zajetega v sedanje finančno načrtovanje do leta 2013.
<P>
Poročilo, sprejeto od odbora za kmetijsko, ki podpira podaljšanje financiranja Sklada Skupnosti za tobak, upošteva koristi potrošnika ter sočasno izraža dvom v odločitev glede zmanjšanja pomoči kmetom, ker se sam Sklad financira z odbitki iz neposredne pomoči kmetom.
<SPEAKER ID="135" NAME="Lily Jacobs" AFFILIATION="PSE">
(NL) Tobak na leto ubije približno pol milijona evropskih državljanov. Tudi med nekadilci je na leto 19 000 smrti zaradi pasivnega kajenja.
<P>
Kako to vem? To je sporočilo televizijskega oglasa, ki ga Evropska unija prikazuje v vseh 27 državah članicah kot del obsežne protikadilske kampanje. Skupno smo zanjo namenili 18 milijonov EUR, vendar je ta znesek neznaten v primerjavi s subvencijami, ki jih Evropska unija vsako leto izplača pridelovalcem tobaka. Letos bo Bruselj za subvencije namenil 320 milijonov. Pred tremi leti so še znašale približno 1 milijardo.
<P>
Ali ni čudno, da se borimo proti kajenju in sočasno financiramo proizvodnjo tobaka z evropskimi davčnimi prihodki? Poleg tega je to nadaljevanje financiranja v celoti v nasprotju z bistvom reforme kmetijske politike, ki je ukinitev proizvodnih subvencij. Gospod predsednik, v celoti podpiram predlog Evropske komisije za nadaljevanje podpore Sklada za tobak v letu 2008 in 2009, vendar Sklad ne sme biti izgovor za nadaljevanje subvencioniranja tobaka do leta 2013. Čeprav svoje kolege neizmerno spoštujem, menim, da je v tem primeru javno zdravje na prvem mestu.
<SPEAKER ID="136" NAME="Roberta Angelilli" AFFILIATION="UEN">
(IT) Gospod predsednik, gospe in gospodje, zlasti čestitam poročevalcu za njegovo odlično delo. Poročilo doseže dvojni namen: z nadaljevanjem financiranja evropskega Sklada za tobak se okrepijo ukrepi za boj proti kajenju, medtem ko se hkrati tobačni sektor uskladi z drugimi skupnimi ureditvami trga, ki se bodo zagotovo ukinile s finančnim letom 2012.
<P>
Vendar ni nujno, da boj proti kajenju pomeni konec pridelave tobaka v Evropi, ker je Evropa vodilni uvoznik surovega tobaka na svetu in 75 % svojih potreb pokrije s tobakom, pogosto proizvedenim brez zagotovljenega zdravstvenega nadzora, iz tretjih držav. Kakršna koli ukinitev pomoči bi povzročila samo konec proizvodnje in povečan uvoz, pri čemer ne bi imela učinka na kajenje.
<SPEAKER ID="137" NAME="Kartika Tamara Liotard" AFFILIATION="GUE/NGL">
(NL) Težko je reči, ali je bolj nesmiselno, da Evropska unija subvencionira pridelavo tobaka, ali da Evropa potem uporabi del subvencij za sklad, ki preprečuje kajenje tobaka. Popolnoma hinavski ukrepi, kot so prav ti, so razlog, da se EU javnosti ne zdi verodostojna. Argument, da EU proizvede relativno malo tobaka, je nepomemben. Še vedno je v vsaki škatlici ena cigareta, ki jo je subvencionirala EU. V vsakem primeru je ta cigareta tako slabe kakovosti, da je v Evropi ne želimo pokaditi in se je znebimo.
<P>
Subvencioniranje tobaka se ne sme nadaljevati, kot želi ta Parlament. Prav tako se del subvencij ne sme uporabljati za protikadilske kampanje, da se s tem prikrije njihov namen, kot želi Komisija. Dovolj imam teh subvencij. Preprosti jih je treba takoj ukiniti.
<SPEAKER ID="138" NAME="Bogdan Golik" AFFILIATION="PSE">
(PL) Gospod predsednik, gospa komisarka, poročilo gospoda Berlata obravnava kombinacijo zdravstvenih in kmetijskih vprašanj. Povečanje ravni financiranja s 5 % na 6 % skupaj s predlaganim podaljšanjem sistema za leta od 2009 do 2012 znatno poveča sredstva, namenjena Skladu, tj. za 81 milijonov EUR. Veliko kmetov in organizacij v celoti podpira predlagano uredbo. Poljski in tudi evropski proizvajalci tobaka pričakujejo, da bo sprejetje poročila podaljšalo delovanje Sklada Skupnosti za tobak, ki je bistven za javno zdravje, ter za 100 000 evropskih proizvajalcev tobaka ohranilo sektor proizvodnje tobaka.
<P>
Predlagana uredba omogoča ohranitev sistema subvencij, ki delno koristi proizvodnji tobaka in tako preprečuje diskriminacijo pridelovalcev tobaka v primerjavi z drugimi kmetijskimi sektorji, brez dodatnih odhodkov iz proračuna.
<P>
Gospa komisarka, bistveno je, da zelo pomembno razpravo o prihodnosti proizvodnje tobaka v Evropi jutri povzamemo v povezavi s predstavitvijo zdravstvenega pregleda.
<SPEAKER ID="139" NAME="Andrzej Tomasz Zapałowski" AFFILIATION="UEN">
(PL) Gospod predsednik, v današnji razpravi so argumenti kmetijskih proizvajalcev v nasprotju s tistimi skupinami, ki se zavzemajo za zdravje evropske družbe. Vendar ali bo evropska družba bolj zdrava, ker bo kadila tobak očitno slabše kakovosti, uvožen iz tretjih držav? Če bomo uničili svojo proizvodnjo, ne bomo uvažali 70 %, ampak 100 %. Premisliti moramo tudi, ali diskriminacija kmetov, ki gojijo tobak, namesto spodbujanje razvoja podeželskih območij, ne bo v nekaterih regijah Evropske unije povzročila še večji gospodarski propad in rast brezposelnosti. Očitno jim lahko potem ponudimo finančno pomoč za brezposelne, ker smo tako bogati, da si lahko privoščimo uničiti svojo lastno kmetijstvo v korist kmetijstva z Daljnega Vzhoda, ki ga moramo podpirati, da se bojujemo proti njihovi brezposelnosti.
<P>
Popolnoma podpiram poročilo gospoda Berlata.
<SPEAKER ID="140" NAME="Thijs Berman" AFFILIATION="PSE">
(NL) Evropski kmetje, ki gojijo tobak, od EU za tobak ne bi smeli dobiti niti centa. Očitno so bile subvencije tobaka dosti let velik vir dohodka za kmete, oziroma ena vrsta politike socialne varnosti, ki si ne zasluži tega imena. Vendar se davčni prihodki načelno ne smejo porabiti za nezdrave proizvode. Zato je v zvezi s subvencijami samo ena možnost, tj. ukinitev.
<P>
Predlog v Berlatovem poročilu je nesmiseln poskus, da bi subvencije tobaka podaljšali vsaj do leta 2012. To se ne sme zgoditi, pri čemer za to obstaja še en razlog. Državam v razvoju se ne zdi pravično, da se mora evropski tobak subvencionirati. To je nelojalna konkurenca revnim kmetom ter popolnoma v nasprotju z razvojno politiko Evropske unije, kar je značilen primer načina, kako eno področje politike lahko poseže v drugega.
<P>
Spodbujajmo evropske kmete, naj gojijo kulture, ki se zdaj prodajajo po visokih cenah, kot so žita, ki so zelo iskana. Vendar pokažite solidarnost in pustite, da subvencije tobaka izpuhtijo v korist javnega zdravja ter kohezije evropske politike za razvoj najrevnejših držav na svetu. To je solidarnost.
<SPEAKER ID="141" NAME="Armando Veneto" AFFILIATION="PPE-DE">
(IT) Gospod predsednik, gospe in gospodje, nekatera dejstva so nesporna. Najprej, zagotovo popolna nevezanost pomoči zmanjša proizvodnjo. Drugič, tudi če v Evropi nehamo proizvajati tobak, to ne pomeni, da bo zmanjšanje evropskega gojenja tobaka zmanjšalo število kadilcev. Tretjič, potencialno obsojamo več sto ali tisoč ljudi na lakoto, ne da bi dosegli dejanske rezultate.
<P>
Zato verjamem, da se mora po eni strani pomoč od pridelovalcev tobaka uporabiti za pojasnitev škodljivih učinkov kajenja za uporabnike, pri čemer bi se moral iz tega vidika denar očitno črpati iz pomoči, ter da se mora hkrati pridelovalcem tobaka postaviti pred odločitev za počasno ukinitev gojenja, tako da je na voljo dovolj potrebnega časa, da se umaknejo iz sektorja v celoti. Zato menim, da moramo Berlatovo poročilo podpreti.
<SPEAKER ID="142" NAME="Zbigniew Krzysztof Kuźmiuk" AFFILIATION="UEN">
(PL) V tej razpravi bi izpostavil tri stvari. Najprej, Evropska komisija pogosto poudarja zamisel o razvezavi plačil za proizvodnjo. To je pristop, ki očitno zmanjšuje evropsko kmetijsko proizvodnjo. Gospa komisarka Fischer Boel je danes to zamisel še enkrat ponovila, tokrat v zvezi s proizvodnjo tobaka.
<P>
Drugič, moramo se zavedati, da gojenje tobaka v starih in novih državah članicah poteka na malih družinskih kmetijah v najslabše razvitih regijah. Zaradi ukinitve te proizvodnje bodo možnosti za razvoj teh regij manjše, pri čemer bo obstoj malih kmetij ogrožen.
<P>
Tretjič in zadnjič, res je, da je gojenje tobaka sporno, vendar se zaradi omejevanja gojenja tobaka v Evropi poveča izvoz tobaka iz tretjih držav. Gospod Berlato je navedel, da je uvoz tobaka lani dosegel 1,2 milijarde EUR.
<P>
Upam, da bo Komisija pri oblikovanju svojega stališča upoštevala ta opozorila.
<SPEAKER ID="143" NAME="Ioannis Gklavakis" AFFILIATION="PPE-DE">
(EL) Gospod predsednik, svojim kolegom poslancem, ki so pokazali takšno občutljivost v zvezi s vprašanjem kajenja, čestitam. Menim, da smo brez izjeme vsi med nami proti kajenju, vendar, moji prijatelji, naj izpostavim bistveno razliko: kajenje in gojenje tobaka sta popolnoma ločeni zadevi. Zagotovimo toliko denarja, kolikor lahko, govorimo o tem vprašanju, kolikor je možno, ter ukrepajmo, kolikor lahko, da prepričamo naše sodržavljane, naj ne kadijo. Glede na to, da bodo ljudje kljub temu kadili, ne razumem, zakaj tobak uvažamo, namesto da bi ga gojili sami. Zdaj vas pozivam kot okoljevarstvenike. Tobak je kultura, ki potrebuje malo vode, malo gnojil in malo pesticidov; gojijo ga revni kmetje na neplodni zemlji. Prepričan sem, da boste kot okoljevarstveniki ter zaradi vaše človečnosti, tudi tistih, ki nasprotujete kajenju in povezujete kajenje z gojenjem tobaka, spremenili mnenje. Povezovanje kajenja z gojenjem tobaka je kot zamenjati našo slovito proizvodnjo vina z alkoholizmom. Ali nehamo proizvajati vina zaradi alkoholizma?
<SPEAKER ID="144" NAME="Mariann Fischer Boel">
komisarka. - Gospod predsednik, hvala vsem, ki ste sodelovali v tej razpravi ter še enkrat hvala za podporo podaljšanju prenosa pomoči v Sklad za tobak.
<P>
Dejansko se zavedam, da so razprave o tobačni politiki zelo občutljivo vprašanje, pri čemer vam lahko povem, da sem to pred kratkim izkusila med svojim obiskom Grčije aprila. Prav tako moram jasno povedati, da podaljšanje Sklada za tobak ni povabilo za ponovno odprtje razprav o tobačni reformi iz leta 2004, pri čemer menim, da se morate zavedati, da je ta reforma že sprejeta. Menim, da morate upoštevati tudi, da so to reformo podprle vse države, ki proizvajajo tobak. Zato bi bilo precej težko ponovno začeti razpravo v celoti.
<P>
Menim, da je pomembno, da se zavedamo, da subvencij za proizvajalce tobaka ne bomo ukinili. Dejansko nadaljujemo plačevanje najvišjih neposrednih plačil ali najvišjih subvencij, ki so višje od drugih v kmetijskem sektorju. Nobena druga kultura dejansko ne dobiva tako visokega neposrednega plačila.
<P>
Zato vztrajamo pri dejstvu, da bomo pomoč razvezali leta 2009 ter leta 2011 prešli na politiko razvoja podeželja.
<P>
Namesto zapravljanja in izgubljanja veliko časa in prizadevanja v zvezi s tem, kar je Svet sprejel leta 2004, menim, da morajo države članice in proizvajalci tobaka oziroma tobačni sektor v celoti preveriti možnosti politike za razvoj podeželja, ker bo dosti denarja namenjenega za prestrukturiranje in uvajanje nove panoge v kmetijskem sektorju.
<P>
Čeprav se zavedam, da se na teh območjih vsega ne da proizvajati, sem prepričana, da se lahko z malo domišljije najde rešitev, pri čemer se s sodelovanjem držav članic, tobačnega sektorja in proizvajalcev tobaka lahko najde učinkovite rešitve za te regije tudi za obdobje po letu 2011.
<SPEAKER ID="145" NAME="Sergio Berlato">
poročevalec. - (IT) Gospod predsednik, gospe in gospodje, zahvaljujem se gospe komisarki in vsem poslancem, ki so sodelovali. Poudaril bi, da se je v zvezi s prihodnostjo evropskega tobačnega sektorja Komisiji predložila uradna zahteva, ki so jo podpisali ministri skoraj vseh držav članic, ki proizvajajo tobak, vključno z navedenimi državami, ki podpirajo popolno nevezanost pomoči, ter novih držav članic, da naj Komisija vloži predlog za uredbo, ki bi podaljšala sedanji sistem podpore za proizvodnjo tobaka do leta 2013. O tej zadevi moramo razpravljati v okviru razprav o "zdravstvenem pregledu" skupne kmetijske politike, ki potekajo zdaj.
<P>
Gospod predsednik, zaključil bom s pozivom, da moji kolegi poslanci, ki jih morda na prvi pogled ukrep, ki vključuje odbitek pomoči od proizvajalcev v petih državah članicah, ki so ohranile delno vezano pomoč, ne zanima najbolj, premislijo o dejstvu, da se bodo uporaba navedenih sredstev ter informativne dejavnost, ki koristijo zdravju vseh državljanov Unije, spodbujale še naprej.
<P>
Prav tako bi poudaril, da je morda prišlo do pomembnega nesporazuma: to poročilo ne obravnava in ne odloča o podaljšanju izplačevanja pomoči proizvajalcem tobaka; gre samo za glasovanje o poročilu, ki poziva k podaljšanju financiranja Sklada Skupnosti za tobak. Podaljšanje izplačevanja pomoči je odločitev, ki jo treba še sprejeti, vendar ni predmet tega sporočila, ki obravnava, kot sem navedel, podaljšanje financiranja Sklada Skupnosti za tobak in ne obravnava podaljšanje izplačevanja pomoči proizvajalcem tobaka v bližnji prihodnosti.
<SPEAKER ID="146" NAME="Predsednik">
Ta razprava je končana.
<P>
Glasovanje bo potekalo v torek, 20. maja 2008.
