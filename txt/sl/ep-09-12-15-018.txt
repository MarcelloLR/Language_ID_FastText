<CHAPTER ID="018">
Izkušnje z uporabo uredb Evropskega parlamenta in Sveta o higieni živil (razprava) 
<SPEAKER ID="332" NAME="Predsednik">
Naslednja točka je razprava o vprašanju za ustni odgovor, ki ga je Komisiji predložil gospod Horst Schnellhardt v imenu skupine Evropske ljudske stranke (Krščanskih demokratov), o izkušnjah z uporabo uredb Evropskega parlamenta in Sveta o higieni živil (ES) št. 852/2004, (ES) št. 853/2004 in (ES) št. 854/2004 - B7-0237/2009).
<SPEAKER ID="333" NAME="Horst Schnellhardt" LANGUAGE="DE">
Gospod predsednik, gospod komisar, gospe in gospodje, rad bi se toplo zahvalil Komisiji za njeno sporočilo glede izkušenj z uporabo predpisov o higieni živil. Sporočilo je zelo pomembno, njegova vsebina pa je zelo prepričljiva. Rad bi podprl to poročilo, ki opisuje, kaj se je v zadnjih treh letih zgodilo v praksi.
<P>
Za nas je pomembno, da se zavedamo, da so predpisi o higieni prestali premik paradigme. Okrepili smo notranji trg, izboljšali smo varnost hrane in povečali smo odgovornost proizvajalcev in dobaviteljev hrane. To je pomembna sprememba in zato smo seveda ugotovili nekaj težav, zlasti glede dodeljevanja licenc malim in srednje velikim podjetjem. Nekatere klavnice so prenehale trgovati. Ponovno bi morali pregledati položaj, saj je tako zaradi dejstva, da se pogosto prožnosti, ki je vključena v predpisih, ne uporablja, med lokalnimi nadzornimi organi in Evropskim uradom za prehrano in veterino pa ni bilo izmenjave informacij, kar mislim, da je zelo slabo.
<P>
Če se Komisija sedaj odloči, da ne želi izvesti nikakršnih sprememb, bom prisiljen nasprotovati. Mislim, da je to nujno, čeprav so to le kozmetične spremembe, da se ozremo zlasti na naslednja vprašanja. Zavedati bi se morali, da se informacije v preskrbovalni verigi s hrano razlagajo preozko in da se mora to spremeniti. Premisliti bi morali, ali bi bile primerne druge metode za nadzor mesa. Zlasti ne bi smeli nadaljevati z akreditiranjem laboratorijev za odkrivanje trihinele, opisanih v Uredbi (ES) št. 882. Potrebujemo zanesljivo načrtovanje za področja, kjer se uporabljajo predpisi. Posebno zaradi tega nasprotujem namenjenim predpisom. Izdelati bi morali kratek in jedrnat predlog sprememb, da ne bomo vključeni v odobritev predhodnih pravil do leta 2013.
<SPEAKER ID="335" NAME="Joaquín Almunia">
član Komisije. - Gospa predsednica, komisarka Vassiliou me je prosila, naj vam prenesem njeno opravičilo, ker ne more biti prisotna, da bi odgovorila na to vprašanje za ustni odgovor, ki se nanaša na poročilo Komisije glede izkušenj z uporabo predpisov o higieni živil.
<P>
V imenu Komisije bi rad izpostavil, da poročilo temelji na informacijah, prejetih od ustreznih zainteresiranih strani, iz javnih in tudi zasebnih sektorjev, in izid teh pogajanj je bil pozitiven. Prepoznana ni bila nobena večja težava, a na nekaterih področjih so še mogoče izboljšave.
<P>
Če se najprej lotim posebnih vprašanj, se zavedam problema ponovne odobritve ustanov z majhnimi zmogljivostmi. Rešitve takšnih problemov je mogoče najti v okviru določb o prožnosti v predpisih, ki jih je treba sprejeti na nacionalni ravni. V nekaterih državah članicah so se pojavile težave, kjer tega pristopa niso upoštevali. Urad za prehrano in veterinarstvo izvaja posebne misije za identifikacijo najboljših praks takšne prožnosti za klavnice z majhnimi zmogljivostmi ob upoštevanju njihovega obsežnejšega širjenja. Zaradi dejstva, da imajo države članice čas do konca tega leta, da se odločijo, ali bodo zagotovile ali zavrnile odobritve, ne morem na tej stopnji reči koliko malim in srednje velikim podjetjem je bila odobritev zavrnjena.
<P>
Drugič, določbe o prožnosti so na splošno usmerjene v raznolikost hrane in pomoč malim proizvajalcem. Sprejetje nacionalnih ukrepov za uporabo prožnosti in priglasitev Komisiji zagotavljata pravno gotovost za male proizvajalce in priznavata posebne značaje malih ustanov. Istočasno pa se raznolikost prehrane, kot so tradicionalne proizvodne metode za klobase ali sir, zagotavlja brez ogrožanja varnosti preskrbe s hrano.
<P>
Da bi spodbudila pravilno uporabo določb o prožnosti, je Komisija objavila več dokumentov s smernicami. To bi moralo dalje prispevati k zagotavljanju preglednosti in pravne gotovosti. Prav tako se je pomembno spomniti, da je Komisija v prizadevanju, da bi prispevala k zmanjšanju upravnih bremen, namreč za zelo mala podjetja, že predlagala ustrezno spremembo uredbe. Vendar pa, kot veste, ta predlog še ni rešen.
<P>
Tretjič, med informacije o prehranski verigi sodi pisno sporočilo kmetovalca klavnici in njenemu uradnemu veterinarju. Ta informacija zagotavlja bistvene podatke za zagotavljanje inšpekcijskega pregleda, ki temelji na tveganjih. Pristojnim oblastem je bilo nedavno dovoljeno odstopanje od določbe, da je treba informacije v klavnico dostaviti vsaj 24 ur prej.
<P>
Dodatno pa z veseljem oznanjam, da bo Komisija aprila naslednje leto organizirala okroglo mizo vseh strani, ki jih to zadeva, glede morebitne revizije inšpekcijskih pregledov mesa, da bi obravnavale njeno učinkovitost z upoštevanjem nedavnih trendov tveganj.
<P>
Nazadnje pa bi rad poudaril, da morajo biti laboratoriji, vključeni v uradne kontrole, akreditirani, da se zagotovi visoka kakovost in enotnost analitičnih rezultatov, da se ne ogrozi varnost hrane. Za tekoče vsakodnevno izvajanje trgovine znotraj EU in za pospeševanje trgovine s tretjimi državami je to bistvenega pomena. Vendar pa je Komisija nedavno privolila k podaljšanju prehodnega obdobja za testiranje prisotnosti trihinele do konca leta 2013, da bi omogočila več časa za akreditiranje laboratorijev.
<SPEAKER ID="336" NAME="Christa Klaß" LANGUAGE="DE">
Gospa predsednica, gospod komisar, gospe in gospodje, rada bi se zahvalila svojemu kolegu, gospodu Schnellhardtu, za njegovo vprašanje. To nam daje priložnost za identifikacijo pozitivnih in manj pozitivnih izkušenj glede izvajanja te uredbe. Uredba o higieni živil določa higienska pravila za proizvodnjo mesa.
<P>
Posvetovanje Komisije kaže, da je bil ustvarjen napredek in da v celoti uporaba predpisov učinkovito deluje. Strah, da bi zaradi prestrogih predpisov mala in obrtniška podjetja bankrotirala, se v večini primerov ni uresničil zaradi izjem za mala podjetja. Vendar pa posvetovanja tudi jasno kažejo, da pogosto obstajajo težave pri uporabi teh pravil. To so potrdile informacije, ki sem jih prejela od podjetij in nadzornih organov v regiji, od koder prihajam.
<P>
Zaradi dejstva, da oblasti v teh regijah zelo zaostajajo pri odločanju, ne morejo izpolnjevati potreb malih in obrtniških klavnic v posameznih primerih. To je vsekakor dobro, saj je to edini način, kako lahko zagotovimo, da male klavnice, ki nudijo široko paleto izdelkov z izzivi, ki sodijo zraven glede svežine in kakovosti, ne bodo klonile teži prekomerne birokracije. Vendar pa ima ta prožnost svoje meje, ko se izjeme in predpisi razlagajo drugače glede na kaprice nadzornih organov.
<P>
To povzroča resna izkrivljenja konkurence, ne le med državami članicami ampak tudi v njih. Zato moramo uvesti izboljšave v uredbo o higieni živil, da bodo imeli inšpektorji več pravne gotovosti in več pravnih pooblastil. Inšpektorji morajo imeti na voljo ustrezne pravne ukrepe, na primer v obliki denarnih kazni.
<P>
Gospod Almunia, na tem področju obstaja mnogo pravne negotovosti, ki jo je treba odpraviti, in pričakujemo predlog Komisije.
<SPEAKER ID="337" NAME="Karin Kadenbach" LANGUAGE="DE">
Gospod predsednik, gospod komisar, gospe in gospodje, najprej bi rada čestitala vsem, ki ste sodelovali pri urejanju predpisov o higieni živil, ker kaže to sporočilo Komisije zlasti pozitivno sliko izkušenj glede uporabe teh predpisov. Tega ne smemo podcenjevati, ker ti novi predpisi, kot je bilo že pojasnjeno, predstavljajo spremembo paradigme v politiki higiene živil.
<P>
Inovativen značaj predpisov je bil razlog zakaj je bilo le tri leta po njihovem začetku veljavnosti načrtovano prvotno poročilo. Države članice ter dobavitelji in proizvajalci hrane so bili na splošno zadovoljni s predpisi in so poročali o dobrem napredku pri njihovem uresničevanju. Po mnenju držav članic in zasebnih interesnih skupin ni večjih težav niti za podjetja niti za oblasti. Soglasno menijo, da so pri teh predpisih potrebne nekatere spremembe, a da ni potreben temeljit pregled. Izziv zagotavljanja, da stranke prejemajo najvišjo mogočo kakovost in varnost glede higiene izdelkov in odgovarjajočo prožnost za potrebe podjetij in zlasti za mala podjetja, izpolnjujejo sedanji predpisi.
<P>
Skladno z rekom "Ko prenehaš izboljševati, nisi več dober" bo treba raziskati probleme, prepoznane v procesu priprave poročila, kakor je omenil že gospod Schnellhardt, da bi lahko določili vzrok, in po potrebi bo treba najti rešitve. Seveda je prav tako nujno še naprej pozorno spremljati izvajanje higienskega svežnja, saj je bilo za nekatere članice prezgodaj zagotavljati uravnoteženo in podrobno oceno. Le če bomo imeli pred sabo obsežno oceno, se bomo smeli odločiti, ali naj se izvedejo spremembe predpisov o higieni živil in če je tako, katere spremembe bi to morale biti.
<SPEAKER ID="338" NAME="Joaquín Almunia">
član Komisije. - Gospa predsednica, najprej bi se rad vsem zahvalil za njihove prispevke k tej razpravi. Menimo, da julijsko poročilo služi kot izhodiščna točka za razprave glede morebitnih izboljšav predpisov in Komisija bo pravočasno preverila potrebo po izvedbi zakonodajnih sprememb. Zelo pozdravljamo prispevke poslancev; vaši vložki so zelo uporabni za nas, da bomo lahko pravočasno pripravili nove pobude.
<P>
Veselimo se nadaljnjega sodelovanja s Parlamentom in tudi z državami članicami, z zainteresiranimi stranmi, v zasebnem in javnem sektorju, in prepričan sem, da imamo vsi skupen cilj, da dosežemo najvišjo mogočo raven varne preskrbe s hrano. Mislim, da je to najpomembnejši sklep, ki ga lahko sedaj potegnemo iz nocojšnje razprave.
<SPEAKER ID="339" NAME="Predsednica">
Razprava je zaključena.
