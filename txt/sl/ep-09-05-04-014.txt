<CHAPTER ID="014">
Enominutni govori o zadevah političnega pomena 
<SPEAKER ID="028" NAME="Predsednik">
Naslednja točka so enominutni govori o zadevah političnega pomena.
<SPEAKER ID="029" NAME="Tunne Kelam" AFFILIATION="PPE-DE">
Gospod predsednik, hvala za vaše čestitke ob obletnici razširitve Evropske unije.
<P>
Ob izteku tega mandata bi rad izrazil priznanje delu medskupini Evropskega parlamenta za Baltsko Evropo, ki je širitev nadgradila s praktičnimi sklepi, ki so Baltsko morje dejansko preobrazili v notranje morje Unije. Medskupina je zasnovala novo evropsko politiko - strategijo za Baltsko morje. Lahko smo resnično zadovoljni, da je skupini pod ustvarjalnim in veščim vodenjem gospoda Christopherja Beazleya, uspelo strategiji za Baltsko morje pridobiti podporo Komisije, tako da bo strategija pod švedskim predsedstvom kmalu tudi uvedena. Zato toplo priporočam nadaljevanje dela omenjene medskupine tudi v naslednjem mandatu Evropskega parlamenta.
<P>
Uveljavljanje strategije za Baltsko morje bo dolgotrajen proces, ki bo zahteval parlamentarni nadzor, pa tudi občasna poročila. Upam, da v naslednjem mandatu Evropskega parlamenta ne bomo priče omejevanju delovanja medskupin kot temeljne oblike parlamentarne demokracije. S tem samo ponavljam sporočilo svojega kolega gospoda Bushill-Matthewsa.
<SPEAKER ID="030" NAME="Glyn Ford" AFFILIATION="PSE">
Gospod predsednik, prosim vas za posredovanje pri Komisiji v prid skupini mojih volivcev. državljani Gibraltarja, ki jih imam čas predstavljati uradno pet let, neuradno pa že dve desetletji pred tem, so hudo zaskrbljeni zaradi povečanja števila rakavih obolenj v Gibraltarju in na španski strani meje.
<P>
V Gibraltarju ni mogoče spregledati dima in nesnage, ki se valita iz rafinerij v neposredni bližini meje, in ljudi skrbi,da je prav to onesnaževanje vzrok povečanja števila rakavih obolenj.
<P>
Radi bi dosegli skupno preiskavo, v kateri bi ob dogovorjenih smernicah in merilih sodelovali obe strani, saj bi le tako lahko omilili skrbi ljudi na obeh straneh meje v zvezi z onesnaževanjem in njegovimi posledicami.
<SPEAKER ID="031" NAME="Bill Newton Dunn" AFFILIATION="ALDE">
Gospod predsednik, v imenu svojega volivca bi rad predstavil primer mladeniča z dvojnim britansko/grškim državljanstvom, Johna Zafiropoulosa. Lani ga je prvostopenjsko grško sodišče obsodilo na neutemeljeno strogo zaporno kazen, ki jo prestaja v grškem zaporu. Iz podatkov, ki sem jih prejel, gospod predsednik, sodim, da so bila v tem primeru kršene temeljne določbe grške zakonodaje, pa tudi pravila poštenega sojenja. Pravila poštenega sojenja veljajo po vsej Evropi in pomenijo eno od pravic vseh evropskih državljanov.
<P>
Na začetku leta sem pisal grškemu ministru za pravosodje in ga opozoril na to zadevo. Odgovor, ki sem ga prejel čez tri mesece, je podpisal nižji uradnik ministrstva, ni pa se niti dotaknil vprašanja, ki sem ga zastavil ministru - to je, kršitve pravil poštenega sojenja. Zadeva me resno skrbi, gospod predsednik, zato sem o njej spregovoril tukaj, v upanju, da mi bodo iz Aten vendarle poslali primeren odgovor, pa tudi sprožili pravično ponovno presojo primera gospoda Zafiropoulosa.
<SPEAKER ID="032" NAME="Ewa Tomaszewska" AFFILIATION="UEN">
(PL) Gospod predsednik, imam pripombo na način delovanja Evropskega parlamenta. Menim, da ni primerno, da glasujemo o pomembnih dokumentih že nekaj minut po zaključku razprave. Na zasedanjih političnih skupin ni mogoče predstaviti prav vseh argumentov, v primerih, ko je predloženih veliko sprememb, pa bi bilo morda primerno prestaviti glasovanje na naslednji dan. O tej zadevi bi moral Parlament razmisliti v svojem naslednjem mandatu.
<P>
V zadnjem času smo bili priče dvema dogodkoma, ki se mi zdita zelo pomembna in bi rada spregovorila o njiju. Prvič, Rusija je podpisala sporazum z Abhazijo in Osetijo, ki potrjuje prisotnost ruskih vojaških enot v teh provincah Gruzije. S kakšno pravico torej razglašamo, da so razmere v Čečeniji notranja zadeva? Upam, da bo Parlament v naslednjem mandatu izrazil stališče tudi o tej zadevi.
<P>
V zadnjem letu je na Poljskem izgubilo delo še 114 000 delavcev. To ni le posledica krize. Uradi zavoda za zaposlovanje prejemajo nove in nove napovedi odpuščanj, med temi je tudi napoved odpusta več kot 80 000 poljskih ladjedelniških delavcev; tej je ob delo spravila Evropska unija, ki pa dopušča uporabo državnih sredstev za ohranitev delovnih mest v drugih državah. To je diskriminacija.
<SPEAKER ID="033" NAME="Milan Horáček" AFFILIATION="Verts/ALE">
(DE) Gospod predsednik, prejšnji teden je Slovenija zaostrila svoje nasprotovanje pristopu Hrvaške. Ta spor si zasluži jasno oceno, saj gre po mojem mnenju za neprimerno obnašanje, nevredno države članice Evropske unije.
<P>
Hrvaška je država kandidatka, ki se želi pridružiti Evropski uniji in je že dokazala svojo pripravljenost na potrebne reforme. Čeprav še ne izpolnjuje vseh meril, je njena usmeritev jasna. Slovenija mora opustiti svoj ozkosrčnost, da bomo lahko čim prej našli rešitev. Lizbonska pogodba in širitev odpirata Evropski uniji pot k nadaljnjemu razvoju, Hrvaška pa bo postala država članica!
<SPEAKER ID="034" NAME="Urszula Krupa" AFFILIATION="IND/DEM">
(PL) Gospod predsednik, v skrbi za prihodnost Evrope bi rada danes v Strasbourgu na zadnjem zasedanju v tem parlamentarnem mandatu vse nas spomnila besed našega velikega rojaka, svetega očeta Janeza Pavla II: "Evropska enotnost lahko temelji le na enotnosti duha". V Evropi je prvi temeljni kamen enotnosti postavilo krščanstvo in ga utrjevalo stoletja in stoletja, krščanski evangelij s svojim razumevanjem človeštva in prispevkom v zgodovini, v razvoju človeka in narodov. To ne pomeni, da si lastimo zgodovino, kajti zgodovina je kot velika reka s številnimi pritoki, raznovrstnost tradicij in kultur, ki so oblikovale Evropo, pa je naše veliko bogastvo. Identiteta Evrope temelji na krščanstvu, današnja duhovna neenotnost pa je predvsem posledica krize naše zavesti o krščanski identiteti.
<SPEAKER ID="035" NAME="Ashley Mote" AFFILIATION="NI">
Gospod predsednik, že pet let z grozo spremljam nenehno sramotno ropanje davkoplačevalcev ob podpori institucij EU. Z grozo opazujem, kako že tako prenaseljeno Združeno kraljestvo preplavljajo stotine tisočev nevabljenih tujih delavcev, ki prihajajo za zaslužkom, nato pa izkoriščajo našo blaginjo in javno skrbstvo. Od blizu opazujem zakonodajni ustroj, ki omogoča brezimnim birokratom sestavljati tako imenovano zakonodajo, ne oziraje se na škodo, ki jo ta povzroča britanskemu gospodarstvu in podjetjem. Od blizu opazujem -
<P>
(Prekinitev iz sejne dvorane: "Iz zapora Njenega veličanstva!")
<P>
to potratno, neučinkovito govoričenje v Parlamentu, maškarado, ki slika privid odgovorne demokracije, strašno prevaro volivcev, ki so nas poslali semkaj.
<P>
Predsednik Gorbačov je imel prav: EU je stara Sovjetske zveza v zahodnih oblačilih. Nekega dne boste spoznali, da ne morete igrati gospodarja v tuji hiši.
<SPEAKER ID="036" NAME="Predsednik">
Govorite v svobodnem Parlamentu. Če Parlament ne bi bil svoboden, takega govora sploh ne bi mogli imeti.
<P>
(Aplavz)
<SPEAKER ID="037" NAME="Ljudmila Novak" AFFILIATION="PPE-DE">
(SL) Drugega aprila smo v Evropskem parlamentu z veliko večino glasov sprejeli resolucijo o evropski zavesti in totalitarizmu. Svojo domovino Slovenijo imam zelo rada, zato me žalosti, ker ta resolucija Evropskega parlamenta v Sloveniji ni naletela na plodna tla in pripomogla k reševanju hudih problemov iz preteklosti.
<P>
Nasprotno, nekateri znova želijo povzdigniti Tita kot heroja in po njem poimenovati cesto v glavnem mestu Slovenije, čeprav je odgovoren za množične povojne poboje. Ker ni prišlo do sojenja krivcem, mnogi ne želijo priznati, da so masovni povojni poboji zločin in da so tisti, ki so jih ukazali, zločinci.
<P>
Morda bi bilo primerno, da Evropski parlament ali vi, gospod predsednik, pozovete nacionalne parlamente, naj se seznanijo z resolucijo Evropskega parlamenta in jo tudi podprejo ali dopolnijo glede na nacionalne posebnosti in tako pripomorejo k jasnejšemu in pravičnejšemu razumevanju narodne in evropske zgodovine.
<SPEAKER ID="038" NAME="Richard Corbett" AFFILIATION="PSE">
Gospod predsednik, že večkrat sem grajal domnevno pomanjkljivo obveščanje javnosti med evropsko predvolilno kampanjo. Po nedavnem posegu gospoda Mote v razpravo pa se moram popraviti, kajti še večji problem pomeni zavestno zavajanje, če ne že kar očitno laganje javnosti.
<P>
Mojo domovino je tako imenovana Stranka za neodvisnost - katere kandidat je gospod Mote - prelepila s plakati, ki trdijo, da nas članstvo v Evropski uniji stane 400 milijonov EUR na dan. To bi pomenilo 15 milijard EUR na leto - znesek, ki kar petkrat presega resničnega, ki ga lahko ugotovite v knjižnici spodnjega doma Parlamenta. Da ne bi zaostajal, je donator stranke Stuart Wheeler izjavil, da nas članstvo stane 120 milijard EUR na leto, kar je približno 36-krat več od dejanskega zneska.
<P>
Resnica je, da evropski proračun, ki nas, mimogrede, stane le 3,3 milijarde EUR, znaša preprosto 1 % BDP. Proračun je sorazmerno skromen, precej majhen v primerjavi z velikimi gospodarskimi prednostmi, ki prinesejo vsaki družini v moji domovini okoli 2 000 EUR na leto - kar je ogromen dobitek, ki povsem upravičuje stroške članstva.
<P>
Kot ste rekli tudi vi, gospod predsednik, cena svobode vključuje tudi pravico nekaterih, da lahko zavajajo in lažejo. To ceno moramo plačati, obenem pa moramo odločno braniti resnico.
<P>
(Aplavz)
<SPEAKER ID="039" NAME="Chris Davies" AFFILIATION="ALDE">
Gospod predsednik, prejšnji teden nas je v svojem govoru v Parlamentu direktor operacij UNWRA v Gazi, John Ging, obvestil, da v Gazo še ni začel prihajati nikakršen material za obnovo po bombardiranju, pa tudi še nikakršna pomoč za podjetja ali industrijo, in da ZN lahko pokrivajo le 60 % potreb prebivalstva po hrani.
<P>
Gospod predsednik, o razmerah ste se lahko prepričali tudi sami, vendar se še nič ne izboljšujejo, opraviti pa imamo s kolektivnim kaznovanjem nedolžnih ljudi s strani Izraela.
<P>
V zadnjih dneh so nas osupnile še grožnje Izraela Evropski uniji, češ da bi nadaljnje nasprotovanje komisarke Ferrero-Waldner nadgradnji pridružitvenega sporazuma med EU in Izraelom oslabilo, spodkopalo vpliv Evropske unije, tako da bomo izgubili svojo vlogo v mirovnem procesu.
<P>
Čas je, da temu napravimo konec. Obnašanje Izraela je žalitev človeštva in civilizacije. Čas je, da sporazuma ne le ne nadgradimo, pač pa ga zamrznemo.
<SPEAKER ID="040" NAME="Bernard Wojciechowski" AFFILIATION="IND/DEM">
(PL) Gospod predsednik, bližajočih se volitev v Evropski parlament se bo udeležilo le 13 % državljanov Poljske. Večino bo izbrala manjšina, kar je velika škoda. Ob globalnih izzivih EU preprosto potrebujemo, ljudje pa lahko sami uvidijo prednosti mednarodne solidarnosti.
<P>
Vendar v zadnjem času ni bilo storjenega nič večjo vključitev družbe na tem področju. Razpravo na Poljskem obvladuje prerekanje med strankami. Javni denar se nesmiselno troši za plakate, s katerih gledajo pusti obrazi tistih, ki ne vedo, s čim bi sploh lahko šli v živo med ljudi. Predsednika vlade Tuska zanima vsebinska razprava o evropskih zadevah ravno toliko, kot je zanimala njegovega predhodnika gospoda Kaczyńskega.
<P>
Med svojim zadnjim govorom v tej zbornici sem vprašal, ali Evropski parlament predvideva kakšne izjemne napore v zadnjem trenutku, da bi ljudi prepričali v udeležbo na volitvah. Na žalost je razpravi predsedoval gospod Siwiec, ki, kot je videti, še ni dojel, da demokracija brez sodelovanja ljudi ne pomeni nič.
<P>
Zato sprašujem ponovno: ali je Evropski parlament sposoben storiti karkoli, da bi kot institucija izpolnil pričakovanja v zvezi z volitvami? Trinajst odstotkov ne pomeni nesrečne številke, pomeni čisto sramoto.
<SPEAKER ID="041" NAME="Avril Doyle" AFFILIATION="PPE-DE">
Gospod predsednik, rada bi se le odzvala na ponovne kritike "zelenih" žarnic v medijih, zlasti v evroskeptičnih medijih, zadnji konec tedna.
<P>
Molk pomeni strinjanje, zato bi rada povedala, da energetsko varčne žarnice ne pomenijo nevarnosti za potrošnika, če ta z njimi pravilno ravna, ali za delavce, če se jih izdeluje v delovnem okolju, kjer je ustrezno poskrbljeno za zdravje delavcev in za okolje.
<P>
Zdaj je pač naloga multinacionalk, ki imajo svojo proizvodnjo žarnic na Kitajskem in na podobnih krajih, poskrbeti, da bo tudi proizvodnja tam skladna s standardi, kakršne mora izpolnjevati proizvodnja v Evropski uniji. Končni izdelek, žarnica, je popolnoma varna, če se uporablja po navodilih, enako varna kot vsaka druga današnja žarnica ali na primer baterija. Ob izteku življenjske dobe je treba z njo ustrezno ravnati.
<P>
Menim, da imamo opravka z zaroto - protievropsko zaroto - proti proizvodnji sodobnih, zelenih, čistejših žarnic, in menim, da moramo nastopiti proti tistim, ki javnost zavajajo glede teh pomembnih izdelkov.
<SPEAKER ID="042" NAME="Pierre Pribetich" AFFILIATION="PSE">
(FR) Gospod predsednik, predsednik Mitterand je rekel, da sta mogoči dve vrsti politike: uradniška in kuharska.
<P>
To omenjam v zvezi s procesom priključevanja držav nekdanje Jugoslavije in Albanije. Ko poslušam in prebiram stališča Komisije in svojih kolegov poslancev, opažam, da se istovetijo z uradniškim razredom, s strogim, pikolovskim označevanjem zaprtih poglavij, z dodajanjem, kadar se jim zdi potrebno, novih področij, kakršno predstavljajo med drugimi tudi dvostranski problemi med Slovenijo in Hrvaško. Prepričan sem, da delamo osnovno napako.
<P>
V danem primeru bi se bilo bolje istovetiti s kuharjem, ki prefinjeno in z občutkom združuje sestavine in dodaja kulturne odtenke, da so jedi okusno začinjene, in ki modro izkorišča pridobitve z novimi državami in njihove prispevke k bogatejši Evropi. Evropa ostaja vzor glede spoštovanja, strpnosti in raznolikosti, ostaja sila miru, zlasti za zahodni Balkan, za to pa potrebujemo skupno vizijo, vizijo skupne prihodnosti.
<P>
V tem času hude gospodarske krize bi bilo najslabše, če se umaknemo in zbežimo v paničnem strahu pred drugimi, pred tujci. Spomnimo se drže ustanoviteljev Evrope in ravnajmo se po njej tudi pri državah zahodnega Balkana.
<SPEAKER ID="043" NAME="Jelko Kacin" AFFILIATION="ALDE">
(SL) Širitev Evropske unije je prinesla rast in razvoj, mir in stabilnost pa sta omogočila tudi demokratizacijo. Pet let razširjene Evropske unije je zgodba o uspehu, a danes gospodarske razmere zahtevajo hitro in učinkovito ukrepanje.
<P>
Vidimo in občutimo prednosti polne integracije v Evropsko unijo in širitve evroobmočja. Obramba evra uspešno varuje gospodarske interese znotraj Evropske unije, kot tudi širše Evrope.
<P>
V Evropski uniji nimamo sedemindvajsetih gospodarskih kriz, imamo eno samo, zelo resno in globoko krizo. Najhitreje jo bomo rešili skupaj z drugimi evropskimi državami, z usklajenim, pravočasnim in odločnim delovanjem. Protekcionizem je pot nazaj, populizem pa recept za gospodarski polom.
<P>
Podjetja, ki rastejo in se širijo, imajo prihodnost, zato je prihodnost Evropske unije v njeni nadaljnji širitvi, v poglabljanju ter ustvarjanju novih možnosti in boljših priložnosti.
<SPEAKER ID="044" NAME="Zita Pleštinská" AFFILIATION="PPE-DE">
- (SK) Prvega maja letos smo praznovali peto obletnico vstopa Slovaške v EU. Ta dan je bilo več dogodkov, na katerih smo premerili tudi svoje delovanje v EU. Udeležila sem se proslave na slovaško-poljski meji, na mejnem mostu med mestoma Čirč in Leluchov. Ta simbolični most, ki smo ga zgradili iz predpristopnih sredstev EU, je združil slovaško in poljsko skupnost na območju ob meji in je odprl pot sodelovanju med prebivalci na obeh straneh meje.
<P>
Vstopu Slovaške in Poljske v schengensko območje decembra 2007 je sledila odprava mejnih kontrol in s tem upravnih ovir za sodelovanje med lokalnima prebivalstvoma. Danes lahko spremljamo vrsto uspešnih projektov, ki se financirajo iz strukturnih skladov EU in prispevajo k dolgoročno trajnostnemu razvoju območja.
<P>
Gospod predsednik, rada bi izrazila veliko radost in hvaležnost za to, da Slovaška in njene sosede pripadajo EU. Vesela sem, da sem lahko skupaj z drugimi 13 poslanci, ki v Evropskem parlamentu predstavljamo Slovaško, v tem mandatu prispevala svoj delež k uspehu tega poglavja zgodovine EU.
<SPEAKER ID="045" NAME="Marusya Ivanova Lyubcheva" AFFILIATION="PSE">
(BG) V zadnjih mesecih smo priče vrsti ugrabitev ladij ob somalski obali, ob katerih pirati zahtevajo odškodnine. Ta praksa bi se kaj lahko spremenila v dobro organizirano obliko pomorskega terorizma in donosno dejavnost, v katero bi se kot posredniki vključile celo svetovalne in odvetniške firme. Za žrtve srečnih izidov teh zgodb ne moremo sprejemati z neskaljenim veseljem, saj lastniki ladij in prizadete države za take izide plačujejo visoko ceno. Piratstvo postaja grožnja ladjarstvu v svetovnem merilu.
<P>
Taka dejanja v zadnjem času prizadevajo tudi vedno več evropskih državljanov. Trenutno pirati pridržujejo tudi 16 Bolgarov na ladji Malaspina Castle. Pasivnega spremljanja pogajanj s pirati ne moremo smatrati za ustrezno politiko. Potrebujemo jasnejša zagotovila glede predvidenih dejavnosti Evropske unije v takih okoliščinah. Sedanje ukrepanje različnih institucij je sicer pomembno, očitno pa ni popolnoma zadostno. Zato vztrajam pri nujnem ukrepanju na najvišji ravni za osvoboditev talcev in obvladanje piratstva, ki je v 21. stoletju prava sramota.
<SPEAKER ID="046" NAME="Marco Pannella" AFFILIATION="ALDE">
(IT) Gospod predsednik, gospe in gospodje, tudi jaz sem tukaj že 30 let, tako kot vi, in če bi napravili inventuro teh 30 let, bi ugotovili, da nam niso izpolnila pričakovanj, ki smo jih gojili leta 1985, ko nam je z ustanovitvijo Parlamenta uspel kvalitativen skok od stare in spodletele Evrope držav k Združenim državam Evrope.
<P>
Vrnili smo se v neslavno preteklost - v Evropo držav, namesto v evropsko državo - in v našo zaprtost, ljudje, ki nas častijo kot plamenico upanja, kot priložnost, ki jo je treba zgrabiti, pa bodo prav kmalu glasovali prav tako brezvoljno, in bodo še enkrat potrdili nesrečno resnico, če naj uporabim prispodobo, gospod predsednik, da si samo utvarjamo, da smo premagali zlo, proti kateremu smo se dvignili.
<SPEAKER ID="047" NAME="Predsednik">
Najlepša hvala, gospod Panella. Spomnim se, kako ste leta 1979, ko sva bila prvič izvoljena, vložili tisoč sprememb - takrat še na papirju. Od takrat do danes ste nas enkrat zapustili, jaz pa sem ostal tu ves čas. Vi ste takrat odšli v Parlament v Rim.
<SPEAKER ID="048" NAME="Marie Panayotopoulos-Cassiotou" AFFILIATION="PPE-DE">
(EL) Gospod predsednik, praznujemo obletnico pridružitve novih držav Evropski uniji in vaša izjava nas je vse razveselila in ganila. Predstavljam pa si, da prisotni komisar tako kot jaz in številni kolegi poslanci misli tudi na to, da ena od novih članic, namreč Ciper, še vedno trpi pod okupacijo severnega dela države in da ima na svojem ozemlju tuje vojaške enote. Ponovno pozivamo Evropsko unijo, naj zagotovi veljavnost pravnega reda Skupnosti na celotnem otoku Cipru.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Gospodarska kriza ima hude učinke na svetovno gospodarstvo. Ocenjuje se, da bodo imele države članice letos negativno gospodarsko rast. Število brezposelnih na evropski ravni zaskrbljujoče raste, vrsta podjetij zmanjšuje obseg poslovanja in odpušča zaposlene, ali pa jih pretvarja v dejansko brezposelne.
<P>
Evropski državljani izgubljajo delo in imajo težave pri odplačevanju v preteklosti najetih posojil. Kakovost njihovega življenj pada. Prepričana sem, da bi morala v teh časih gospodarske in finančne krize EU vlagati predvsem v ljudi. Zdravo poslovanje evropskih podjetij je odvisno od dobrega počutja delavcev. Zato verjamem, da je naša dolžnost najprej in predvsem pomagati ljudem.
<P>
Menim, da bi moral vrh o zaposlovanju 7. maja v Pragi nujno poiskati konkretne rešitve za ustavitev zaskrbljujoče rasti števila brezposelnih. Izrabljam to priložnost za poziv Evropskemu svetu, naj na srečanju v juniju kot prednostno temo izbere ohranjanje delovnih mest in zmanjšanje obsega brezposelnosti v Evropski uniji.
<SPEAKER ID="050" NAME="Thomas Wise" AFFILIATION="NI">
Gospod predsednik, danes je 4. maj in tole je moj zadnji govor v tej zbornici. Na današnji dan pred 30 leti pa je bila v Britaniji za ministrsko predsednico izvoljena gospa Margaret Thatcher in ob prevzemu mandata so jo pričakali podobni problemi, ki so jih povzročili njeni predhodniki iz vrst socialistov, kot jih imamo pred seboj danes: dušeči dolgovi, naraščajoča brezposelnost in nemir med javnostjo.
<P>
Dojela je, da so rešitev vitka vlada, svoboda posameznika in odločnost naroda. Danes nam EU vsiljuje veliko vlado, vedno več centralizma in erozijo nacionalne države. Spomnim se tudi slavnih besed gospe Thatcherjeve "ne", "ne", "ne" - to je besed, ki jih EU noče slišati ali noče razumeti.
<P>
S svojim danes slavnim govorom v Brugesu je vžgala iskro odpora proti projektu. EU je 50 let star odgovor na 200 let staro težavo. Če je odgovor EU, menim, da je moralo biti vprašanje precej neumno. In, kot pravijo v Vojni zvezd, naj bo sila z vami.
<SPEAKER ID="051" NAME="Predsednik">
Če mi dovolite pripombo, je gospa Thatcher bila in je še vedno sijajna gospa. Ona je bila tista prva ministrica, ki je soglašala, da lahko zakonodajo o skupnem trgu izglasujemo z večino. Torej je Margaret Thatcher soglašala z večinskim glasovanjem v Svetu: to je bila izjemna odločitev.
<SPEAKER ID="052" NAME="Csaba Sándor Tabajdi" AFFILIATION="PSE">
(HU) Gospod predsednik, pred dvema tednoma sem za tem mikrofonom opisoval širitve Evrope kot zgodbo o uspehu, v kateri pridobivamo vsi, stare in nove države članice. Danes, gospod predsednik, pa bi rad povedal, da mora biti v sedanji gospodarski krizi politična elita zgled zmernosti.
<P>
V Nemčiji so omejili dohodke vodilnih delavcev podjetij, ki prejemajo pomoč od države. Predsednik ZDA Obama je sprejel podobne ukrepe, madžarska vlada pa znižuje plače ministrov za 15 %.
<P>
Gospod predsednik, lepo bi bilo, če bi tudi Evropska komisija ravnala v tem smislu. Navsezadnje bi v času krize znatno pripomoglo k ugledu in verodostojnosti EU, če bi se komisarji odrekli delu svojih obilnih odpravnin. Taka gesta, čeprav simbolična, bi pomenilo sporočilo evropskim državljanom, da so v času gospodarske krize tudi voditelji EU pripravljeni na žrtve in da so solidarni s tistimi s skromnejšimi dohodki.
<SPEAKER ID="053" NAME="Charles Tannock" AFFILIATION="PPE-DE">
Gospod predsednik, Republiki Kitajski, ki jo bolj poznamo pod imenom Tajvan, je pravkar uspelo doseči svoj cilj, in sicer, lahko se je udeležila generalne skupščine Svetovne zdravstvene organizacije (SZO) kot opazovalka. Ljudska republika Kitajska je to vztrajno preprečevala že od leta 1971, ko je v Združenih narodih prevzela mesto Tajvana.
<P>
Kot zdravnik trdno verjamem, da zadev javnega zdravja ne bi smeli nikoli izrabljati v mednarodnih odnosih, Evropskemu parlamentu pa je v čast, da je ves čas zavračal nizkotne poteze, s katerimi je Peking Tajvanu preprečeval vključitev v generalno skupščino SZO.
<P>
Čestitam tajvanskemu predsedniku Maju za njegovo uspešno politiko zbliževanja med Pekingom in Tajpejem, ki je tudi Ljudski republiki Kitajski odprla oči glede nesmiselnosti ustrahovanja svoje sosede.
<P>
Veselim se izboljšanja odnosov med vladama, s katerim bodo pridobile vse strani, zlasti pa bo koristilo zdravju pridnega tajvanskega ljudstva.
<SPEAKER ID="054" NAME="Marco Pannella" AFFILIATION="ALDE">
(IT) Gospod predsednik, gospe in gospodje, osebno bi rad samo ponovno povedal, da sem bil, v nasprotju z vašo trditvijo in drugimi izjavami ves čas tega mandata, v zadnjih 30 letih na vsakih volitvah izvoljen v Parlament. V resnici se je zgodilo to, da sem se v duhu skupinskega dela v naši Radikalni stranki in po vnaprejšnjemu obvestilu volivcev odstopil svoj sedež kolegom, na primer Olivierju Dupuisu, ki je bil evropski poslanec in je imel tudi druge voljene funkcije. Vaše besede so netočne - naj ponovim, v vseh 30 letih sem bil izvoljen vsakokrat.
<P>
Na žalost pa sva tokrat, gospod predsednik - kljub temu, da ste bili vi tukaj tudi v času Otta von Habsbourga in Altiera Spinellija, ki sta Parlament podžgala k uporu proti določenim zahtevam Sveta, z zavračanjem izdaje mnenj - priči, kako se je Parlament takoj pripravljen ukloniti posegom v svoje delo - in to prav vašim posegom - v zvezi s spodletelim lizbonskim projektom.
<SPEAKER ID="055" NAME="Predsednik">
Najlepša hvala, gospod Panella. Vaše besede niso v nasprotju z mojimi. Znano mi je, da med letoma 1996 in 1999 niste bili prisotni v Evropskem parlamentu. Bili ste izvoljeni, kot ste rekli, ampak jaz tega nisem zanikal. Rad bi vam izrecno zagotovil, da spoštujem vaša prizadevanja in delo v Evropskem parlamentu.
<SPEAKER ID="056" NAME="Neena Gill" AFFILIATION="PSE">
Gospod predsednik, rada bi izrazila svojo zaskrbljenost za tisoče nedolžnih civilistov, ki so zaradi talibanov postali begunci na lastni zemlji v dolini Swat. Vsi poznamo pripovedi o tem, kako grdo ravnajo talibani z ženskami. V zadnjem mesecu pa prihajajo iz te doline novice o zapiranju brivnic, prepovedih glasbe in onesposabljanju satelitskih sprejemnikov. Nekaj običajnega so postali tudi ropi bank, oboroženi ropi domov ali ženskega nakita, zlasti pri tistih, ki nasprotujejo ali se upirajo talibanom. Po uvedbi šeriatskega prava v dolini Swat mora nemuslimansko prebivalstvo spet plačevati starodavne posebne davke, slišim pa tudi, da so sikhe, ki živijo v dolini, prisilili k plačilu tega davka z ugrabitvami ali grožnjami. Kot na edino sikhovsko poslanko so se name že obrnili številni volivci, ki so zgroženi nad dogajanji v dolini Swat - ljudje, ki tam živijo že 60 let, trpijo hudo diskriminacijo.
<P>
Naš parlament se ponaša s častno zgodovino boja proti kršitvam človekovih pravic in obsodb kršiteljev. V tem primeru pa samo izjave ne zadostujejo, od Komisije moramo zahtevati konkretno ukrepanje in oblikovanje strategije za ravnanje s talibani in spopad s širjenjem njihovega vpliva na tem območju. Talibani so prava grožnja vsem vrednotam, ki so nam pri srcu, človekovim pravicam, enakosti in demokraciji. Nujno vas prosim, pišite komisarju, naj ukrepa.
<SPEAKER ID="057" NAME="Predsednik">
Hvala, gospa Gill. Tole so zadnji enominutni govori, ki jim predsedujem. Vedno sem se trudil, da bi imelo priložnost govoriti kolikor mogoče veliko poslancev. Pogosto nam je uspelo izčrpati celotni seznam prijavljenih - tudi nocoj - kajti ena od pravic poslanca je govoriti v Parlamentu, in ponedeljkovi večeri so namenjeni prav temu. Rad bi se vam iskreno zahvalil za vaše govore.
<P>
S tem se ta točka zaključi.
