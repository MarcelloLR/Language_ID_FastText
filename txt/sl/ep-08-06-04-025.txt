<CHAPTER ID="025">
Sistem Skupnosti za preprečevanje nezakonitega, neprijavljenega in nereguliranega ribolova (razprava)
<SPEAKER ID="228" NAME="Predsednica">
Naslednja točka je poročilo Marie-Hélène Aubert v imenu odbora za ribištvo o predlogu Uredbe Sveta o vzpostavitvi sistema Skupnosti za preprečevanje nezakonitega, neprijavljenega in nereguliranega ribolova, za odvračanje od njega ter za njegovo odpravljanje - C6 0454/2007 -.
<SPEAKER ID="229" NAME="Joe Borg">
komisar. - Gospa predsednica, najprej se zahvaljujem poročevalki za njeno delo v zvezi s poročilom. Z veseljem ugotavljam, da odbor za ribištvo močno podpira ta pomemben predlog o preprečevanju nezakonitega, neprijavljenega in nereguliranega (IUU) ribolova.
<P>
Kot veste, nezakoniti, neprijavljeni in neregulirani ribolov (IUU) predstavlja resno grožnjo trajnosti ribjih staležev in morske biotske raznovrstnosti, kar ogroža samo bistvo skupne ribiške politike. Menim, da ni potrebno nadaljnje razpravljanje o katastrofalnih globalnih okoljskih in gospodarskih posledicah nezakonitega, neprijavljenega in nereguliranega ribolova. Vendar je pomembno, da se zavedamo, da je nezakonit ribolov svetoven pojav, ki vpliva zlasti na države v razvoju. Zato je predlog nediskriminatoren instrument, ki velja za celotno trgovanje z ribiškimi proizvodi v Skupnosti, ki izvirajo iz nezakonitega ribolova v vseh vodah, in vseh državljanov Skupnosti, ki so vpleteni ali podpirajo nezakonite ribolovne dejavnosti pod vodstvom katere koli države.
<P>
Mednarodno sodelovanje je ključno za učinkovito odpravo ribolova IUU. Zato je Komisija že začela izvajati dvostranske odnose s tretjimi državami. Komisija je prav tako v tesnem sodelovanju z generalnim direktoratom za razvoj in programom EuropeAid že določila delovni program za podporo držav v razvoju, da bi jim pomagala pri nemotenem in uspešnem izvajanju uredbe zlasti v zvezi s sistemom izdajanja potrdil za ulov. Ta delovni program vključuje seminarje in delavnice v številnih tretjih državah.
<P>
Komisija se lahko skoraj popolnoma strinja z vsemi predlaganimi spremembami, ki so zajete v predlogu ali vključene v kompromisnem besedilu predsedstva.
<P>
Zelo sem vesel, da poročilo podpira zlasti izvajanje uredbe za vsa plovila, njen sistem izdajanja potrdil za ulov in usklajevanje sankcij.
<P>
Vključitev plovil Skupnosti je pomembna, ker zagotavlja nediskriminacijo in doslednost s pravili STO. Prav tako je pomembno, da Skupnost izrazi svojo resnost v boju proti nezakonitim ribolovnim dejavnostim z vključevanjem vseh plovil, ki kršijo pravila o ohranjanju in upravljanju.
<P>
Sistem izdajanja potrdil za ulov je instrument, ki bo zagotovil nadzor sledljivosti ribiških proizvodov. Na podlagi sedanjih praks regionalnih organizacij za upravljanje ribištva in carinskih predpisov mora ta sistem veljati za vse ribiške proizvode, vključno s predelanimi proizvodi, da bo učinkovit. Proizvodi iz ribogojstva in proizvodi z obrobnim trgovanjem Skupnosti bodo izključeni iz obsega uredbe. To lahko storimo med končnimi pogajanji v Svetu.
<P>
Usklajene sankcije bodo okrepile sposobnost držav članic za sprejemanje ukrepov preprečevanja dejavnosti IUU in za zagotovitev, da bodo sprejete sankcije nadomestile vsako gospodarsko prednost. Komisija je trdno prepričana, da so spremljevalni ukrepi in sistem povračilnih, sorazmernih in skladnih sankcij ključni za skladnost z uredbo.
<P>
Rad bi se še enkrat zahvalil gospe Aubert za poročilo in odboru za njegovo pozornost o tem zelo pomembnem vprašanju. To poročilo znatno prispeva k resnično učinkovitemu boju proti nezakonitemu ribolovu.
<SPEAKER ID="230" NAME="Marie-Hélène Aubert">
poročevalka. - (FR) Gospa predsednica, razvoj dogodkov, ki prav danes poteka v Bruslju, nam kaže v kakšnem obsegu je prihodnost evropskega ribištva ogrožena, če Evropska unija ni sposobna izvajati trajnostnega upravljanja ribjih staležev in temeljite reforme svojih obstoječih politik. Boj proti ribolovu IUU je pomemben element te bolj zahtevne in usklajene politike. Vendar je globalizacija trgovine, prosti pretok kapitala ter napredek v prometu in komunikacijah povzročil znatno povečanje nezakonitega ribolova v zadnjih letih.
<P>
Danes razmere niso več vzdržne. Evropski ribiči, kot vse zainteresirane strani, vključno z nevladnimi organizacijami soglasno pozivajo k bolj učinkovitemu reševanju tega pojava, ki povečuje uničevanje virov in povzroča nepošteno konkurenco za tiste, ki upoštevajo pravila. Vendar to ne pomeni, da države članice niso bile sposobne spremljati in sankcionirati nezakonitih praks, kot bi morale. V zvezi s tem je poročilo Računskega sodišča objavljeno pred nekaj meseci težavno.
<P>
Zato je ambiciozni predlog Evropske komisije, razglašen oktobra lani, zlasti dobro sprejel odbor za ribištvo, ki je z veliko večino že sprejel poročilo na lastno pobudo o akcijskem načrtu EU februarja 2007 za preprečevanje ribolova IUU. Veseli nas, da zakonodajni predlog Komisije vključuje večino naših priporočil. Ti vključujejo objavo seznama plovil IUU, okrepljeno pomorsko inšpekcijo, obvezna potrdila o ulovu za države zastave in s tem zavrnitev uvoza ribiških proizvodov pridobljenih z ribolovom IUU v EU; okrepljene in skladne sankcije in sistem opozarjanja Skupnosti. Zato skoraj nič ne manjka iz predloga Komisije.
<P>
Vendar kot veste, so bile tri točke tema razgrete razprave v Svetu zlasti tiste, ki zadevajo področje uporabe uredbe. Vesela sem, da nam je končno uspelo zagotoviti področje, ki ste ga predlagali in ki zajema plovila Skupnosti in plovila tretjih držav. Potrdilo o ulovu velja za preveč okorno ali zapleteno, pri čemer se je tudi vneto razpravljalo o ravni in naravi sankcij.
<P>
Ta vprašanja so bila prav tako izpostavljena znotraj našega komiteja. Vendar menim, da so naši predlogi sprememb končno pomagali pojasniti besedilo, medtem ko so ohranili ambicijo in glavne cilje nove uredbe. Poročilo je bilo sprejeto soglasno, zato bi se rada zahvalila kolegom za njihovo podporo, ki je pripomogla k temu, da je bil dosežen ta rezultat. S krizo v sektorju želi danes Evropski parlament poslati jasno obvestilo usmerjeno zlasti na Svet, ki je bil prepočasen za prevzem odgovornosti na tem področju.
<P>
Gospod komisar, preprečevanje ribolova IUU je še vedno samo del širše politike, ki vključuje urejanje nadzora in kaznivih dejanj. Milo rečeno, ta razkorak ni pomagal pojasniti postopkov. Še vedno čakamo na vašo razjasnitev o tem, kako bodo te tri nove uredbe strukturirane. Prav tako je zaskrbljenost zaradi zapletenosti potrdila o ulovu samo izgovor za oslabitev ali odložitev besedila. Potrebujemo splošno razumljive postopke, s katerimi lahko upravlja zadostno število zanesljivega, učinkovitega in usposobljenega osebja, pri čemer so ti postopki dostopni državam v razvoju, ki so v vsakem primeru glavne žrtve ribolova IUU. Tudi v zvezi s tem pričakujemo pojasnila in vašo zavezanost.
<P>
Nazadnje gospod komisar računamo na vašo odločnost, za katero vemo, da je velika, da boste naredili hiter konec nezakonitemu ribolovu, ki vpliva na modroplavutega tuna in na trsko, ki sta predvsem visoko cenjeni vrsti, ki se jih zdaj močno izkorišča. To bi vsaj podalo konkreten odziv na resne težave, s katerimi se zdaj sooča ribiška industrija. Kot veste, je za zagotovitev trajnostne prihodnosti evropskega ribištva treba narediti še veliko stvari. Vendar se bo v prihodnjih tednih zgodil pomemben korak, s čimer sem prav tako zadovoljna kot vi.
<SPEAKER ID="231" NAME="Daniel Varela Suanzes-Carpegna" LANGUAGE="ES">
Gospa predsednica, gospod komisar, gospe in gospodje, ta razprava poteka med največjo krizo ribiškega sektorja v Skupnosti, kar smo jim kdaj koli bili priča.
<P>
Obstajajo številni razlogi, zakaj niso pokriti stroški v sektorju, in zakaj trenutno ni donosen ribolov. Uvoz rib ter začetek nezakonitega, neprijavljenega in nereguliranega (IUU) ribolova v Evropski uniji spadata med te razloge. Zato podpiramo predlog in poročilo, vendar ne zadostujeta.
<P>
Izkoristil bom to priložnost, da lahko v Evropskem parlamentu vprašam Komisijo in Svet, da nujno ukrepata, in da ne dopustita, da bi se ta sektor ukinil, ker če se bo tako nadaljevalo kot se je do zdaj, bo propadel.
<P>
Pozivam gospoda komisarja in Svet, da pripravita in sprejmeta skupen nujen načrt za ukrepanje v izrednih razmerah, ki poleg tega vključuje še srednjeročne in dolgoročne ukrepe. Francija vodi to bitko, pri čemer ima neizbežno francosko predsedstvo enkratno priložnost, da to uresniči.
<P>
Komisija mora bolj aktivno izvajati svojo pravico do pobude, tj. s pomočjo, nadomestili, prestrukturiranjem, inovacijami, da ublaži stroške zaradi katerih trpi sektor, in da omeji nepošteno konkurenco uvoza. Časa zmanjkuje.
<P>
Želeli smo, da bi bil odbor za mednarodno trgovino del te razprave, ker nima smisla prepovedati ribolova IUU, če potem Evropska unija odpre temu svoje trge.
<P>
Ali se preveč zahteva, da bi se v Evropski uniji prodajale samo zakonito ulovljene ribe?
<P>
Potrebujemo večji nadzor, večjo sledljivost ter večje in boljše označevanje skratka, večja jamstva o tem, kaj vstopa v Evropsko unijo. To je potrebno storiti na ravni Evropske unije in globalno prek večstranskih in dvostranskih načinov.
<P>
Sporazumi o partnerstvu morajo biti tudi sredstvo za doseganje tega z ustrezno tehnično pomočjo in usposabljanjem za oblikovanje ukrepov, ki so učinkoviti za vse vpletene strani, pri čemer ne ustvarjajo novih ovir za trgovanje.
<P>
Na tem sloni prihodnost celotnega gospodarskega sektorja, ki je v Evropski uniji zelo zgoščen v regijah, ki so močno odvisne od njega, zato ima velike socialne posledice.
<P>
Poleg tega sloni na tem tudi trajnost ribolovnih virov, ki so primarni vir zdrave hrane v času, ko je prisotna kriza glede hrane.
<SPEAKER ID="232" NAME="Ioannis Gklavakis">
v imenu skupine PPE-DE. - (EL) Gospa predsednica, komisarji, gospe in gospodje, zahvaljujem se gospe Aubert za njeno poročilo.
<P>
Nezakonit, neprijavljen in nereguliran ribolov je ena glavnih težav sektorja, saj zelo škodi okolju, kar pa predstavlja veliko težavo za planet. Izkrivlja konkurenco. Tisti, ki izvajajo nezakonit, neprijavljen in nereguliran ribolov so v bolj ugodnem položaju kot izvajalci, ki zakonito ribarijo in katere smo dolžni zaščititi. Neprijavljen ribolov pomeni izgubo prihodkov za državo.
<P>
Eden od ukrepov določen v predlogu za uredbo o kateri glasujemo je oblikovanje sheme pomorske inšpekcije, ki bi plovilom IUU iz tretjih držav prepovedala dostop. Predlog določa prepoved uvoza rib IUU, oblikovanje seznama plovil IUU, razvitje sistema opozarjanja Skupnosti, ko bi obstajal sum, da so bile ribe ulovljene nezakonito in prepoved uvoza rib iz držav, za katere je bilo ugotovljeno, da ne sodelujejo v shemi EU.
<P>
V uredbi je prisotnih nekaj spornih točk, na primer njeno področje uporabe. Nekatere države članice pozivajo, da bi se ta omejila na odgovornosti za ribištvo plovil Skupnosti zunaj voda Skupnosti, ker obstaja že veliko določb o nadzoru ribolova v vodah Skupnosti. Poleg tega se pričakuje revizijo osnovne uredbe o nadzoru ribolova do konca leta 2008. Menim, da bo prišlo do ponavljanja med obema uredbama, in da ne bodo olajšale postopka poenostavitve skupne ribiške politike.
<P>
Za konec naj povem, da je to dejansko resna zadeva in zato bi jo kot tako morali tudi obravnavati. Lotiti se je moramo disciplinirano in odločno ter vedno v sodelovanju z ribiči, katerih mnenja in sodelovanje nujno potrebujemo.
<P>
V vsakem primeru podpiramo poročilo gospe Aubert in se ji zahvaljujemo za njeno delo.
<SPEAKER ID="233" NAME="Luis Manuel Capoulas Santos" LANGUAGE="PT">
Gospa predsednica, gospod komisar, gospe in gospodje, odbor za ribištvo je soglasno sprejel poročilo gospe Aubert o nezakonitem ribolovu, kakor je že omenila poročevalka, ki ji čestitam. To verjetno bolj pojasnjuje zadevo kot karkoli lahko povem jaz v tem trenutku.
<P>
Vendar se nikoli ne da dovolj ponoviti, da je nezakonit ribolov zločin proti naravi in gospodarstvu, zločin, ki pogosto ostaja nekaznovan in proti kateremu moramo ukrepati odločno in pogumno. Zato se zahvaljujem komisarju Borgu in Komisiji za pravočasnost, s katero so se odzvali na skrbi, ki jih je izrazil Parlament februarja 2007, pri čemer so predložili predlog uredbe, ki je presegel vsa pričakovanja in si upravičeno zasluži naše spoštovanje.
<P>
Tudi če je ureditveni okvir izboljšan, se brez zavzemanja držav članic, ustreznih človeških virov in razpoložljivih surovin ne bo doseglo uspešnosti z lahkoto v bitki, kjer zelo težke razmere ovirajo napredek. Zato je potrebno vključiti tudi države članice.
<P>
V vsakem primeru Evropska unija s tem poročilom in naknadno uredbo sprejema zelo pomemben korak in daje zgled, ki nas izboljšuje in navdaja s ponosom Prepričan sem, da bo Komisija nadaljevala s sprejemanjem prispevkov Parlamenta, da bo še bolj izboljšala svoj predlog.
<P>
Gospa predsednica, gospod komisar, opravičujem se, če bom zdaj kršil protokol, vendar ne smem izpustiti te priložnosti za vnet poziv. Ribiški sektor preživlja težke čase zaradi povišanja cen goriva. Vsi trpimo zdaj, vendar zlasti najbolj ogroženi.
<P>
Vem da vas države članice, vključno z mojo državo Portugalsko, nameravajo vprašati, oziroma so to že storile, za vašo podporo, da najdemo rešitve v okviru Evropske unije, in sicer za prilagodljivo uporabo evropskega sklada za ribištvo za sprejemanje ukrepov, ki lahko zmanjšajo socialne učinke sedanje krize. Vem, da to ni potrebno, vendar pozivam k vaši solidarnosti in odprtost vašega duha, ki ste ga zmeraj pokazali do težav v sektorju, da bi čim prej našli zadovoljivo rešitev.
<SPEAKER ID="234" NAME="Elspeth Attwooll">
v imenu skupine ALDE. - Gospa predsednica, skupina ALDE bi rada povedala, da v celoti podpira odlično poročilo gospe Aubert. Predlagane spremembe pojasnjujejo in v nekaterih primerih razvijajo različne vidike predloga Komisije, vključno z nekaterimi koristnimi dodatki o višji sili subvencij in sankcij.
<P>
Poudarek namenjen potrebi za nediskriminacijo pri uporabi uredbe je zlasti dobrodošel, ker je nedvomno ribolov IUU nekaj, kar je treba obravnavati na svetovni ravni, pri čemer so ukrepi EU pomemben korak v tej smeri.
<P>
Prejšnji teden sem imela srečo, da sem bila članica delegacije odbora za ribištvo na Norveškem. Povedali so nam, da se je v zadnjih treh letih zlasti od uvedbe sheme pomorske inšpekcije za Komisijo za ribištvo severovzhodnega Atlantika (NEAFC) maja 2007 zelo zmanjšal ribolov IUU na tem področju. Ta shema zajema vse države članice EU ter Norveško, Islandijo, Ferske otoke in Rusijo. Dejansko je norveški minister za ribištvo in pomorske zadeve govoril pohvalno o sodelovanju EU v zvezi s tem.
<P>
Vendar se tudi strinjamo, da lahko lokalni ukrepi prestavijo težavo, namesto da bi jo rešile. Zato so zlasti dobri predlogi sprememb 5, 6 in 54, ki poskušajo bolj zmanjšati kakršne koli negativne vplive na države v razvoju. Verjamem, da imamo posebno odgovornost za pomoč pri izboljšanju inšpekcijskih pregledov in nadzornih sistemov v državah v razvoju, in da bomo to storili tudi v primerih tistih držav, s katerimi nimamo sklenjenega sporazuma o partnerstvu v ribiškem sektorju.
<P>
Upam, da bodo Komisija, Parlament in tudi Svet dejavni pri spodbujanju sprejetja zavezujoče konvencije o pomorski inšpekciji na ravni Združenih narodov. Priprave so se že začele pri Organizaciji ZN za prehrano in kmetijstvo in s pravo voljo, bo lahko sprejeta marca 2009.
<SPEAKER ID="235" NAME="Ian Hudghton">
v imenu skupine Verts/ALE. - Gospa predsednica, zahvaljujem se kolegici iz naše skupine Marie-Hélène Aubert za delo, ki ga je vložila v uspešno pripravo tega poročila.
<P>
Gotovo je v interesu vseh držav in skupnosti, ki se ukvarjajo z ribištvom, da se nezakonit ribolov odpravi. Dejansko bo uspešno ohranjanje ribolovnih virov koristilo ravno ribiškim skupnostim. Za odpravljanje nezakonitega ribolova, s katerim se ukvarjajo pirati in organizirane kriminalne skupine po vsem svetu, je ključno mednarodno sodelovanje.
<P>
V okviru skupne ribiške politike se preveč pozornosti posveča nedavnemu poročilu Računskega sodišča o nadzoru in izvajanju zakonodaje. Zadevno poročilo je temeljilo na podatkih, ki naj bi jih zbrali v šestih najpomembnejših ribolovnih državah članicah. Vendar so bili med podatki držav članic podatki iz Združenega kraljestva (Anglija in Wales). Ti podatki niso vključevali Škotske, katere ribištvo predstavlja 70 % ribolova Združenega kraljestva. Poudaril bi rad le, da obstajajo na Škotskem posebne in ločene kvote ter organizacije za upravljanje in izvajanje.
<P>
Tudi v naši ribolovni državi smo v zadnjih letih nekoliko izboljšali nadzorne mehanizme. Registriramo kupce in prodajalce ter imamo določena pristanišča. Dobro izvajanje zakonodaje je nedvomno pomembno, vendar je enako pomemben razsoden režim upravljanja, ki spodbuja ohranjanje virov, da se škotskim ribičem zaradi ukrepov za ohranjanje virov, ki jih morajo občasno izvajati, zagotovijo dolgoročne koristi. Skupna ribiška politika tega preprosto ne zagotavlja.
<P>
Vesel sem vaše nedavne izjave, komisar Borg, da se zavzemate za temeljito reformo skupne ribiške politike. S tem se strinjam. Zato predlagam, da vsakdanje upravljanje in nadzor virov ponovno prepustimo ribolovnim državam, ki imajo pravico do ribolova na smiselnih ribolovnih območjih, kot je Severno morje, in opustimo neizvedljivo predstavo, da imamo lahko vsi enak dostop do voda in virov.
<SPEAKER ID="236" NAME="Pedro Guerreiro">
v imenu skupine GUE/NGL. - (PT) Kljub nekaterim stališčem, s katerimi se ne strinjamo, podpiramo pobudo za preprečevanje, odvračanje in odpravljanje nezakonitega, neprijavljenega in nereguliranega ribolova ter se strinjamo s splošnim duhom poročila.
<P>
Med drugim poudarjamo pomembnost uveljavljanja pravil iz te pobude za vsa plovila iz držav članic EU in tretjih držav. Vendar poudarjamo, da mora kakršno koli prihodnje usklajevanje teh predlogov v primeru, da bo v prihodnosti prišlo do ponovnega pregleda zakonodaje Skupnosti o nadzoru, varovati pristojnosti držav članic zlasti za izvajanje postopkov in inšpekcij. Poleg tega tudi menimo, da je veliko vprašanj v zvezi s sankcijami v pristojnosti posameznih držav članic.
<P>
Končno želim samo poudariti, da se družbeno-ekonomski položaj zaposlenih v ribiškem sektorju ne bi stalno slabšal, če bi Komisija na njihove upravičene zahteve odgovorila tako hitro, kot je pripravila to pobudo.
<SPEAKER ID="237" NAME="Hélène Goudin">
v imenu skupine IND/DEM. - (SV) Gospa predsednica, uredba, o kateri razpravljamo danes, je obsežna in zapletena, pri čemer bi rada poudarila nekaj točk.
<P>
Predlog, v skladu s katerim morajo ribiči, ki so lovili nezakonito, vrniti subvencije, ki so jih prejeli od EU, je zelo dober. Ne smemo dovoliti, da se z denarjem davkoplačevalcev subvencionira kriminalne dejavnosti. Po drugi strani se z nezakonitim ribolovom ukvarjajo vse vrste ladij. Zato mora predlog veljati za vsa plovila iz EU in tretjih držav.
<P>
Pozitiven je tudi predlog uvedbe potrdila o ulovu. Postopek izdajanja potrdil je ključen v boju proti nezakonitemu ribolovu. Vendar imam pomisleke o skupnih najvišjih globah. Državam članicam moramo dovoliti, da odvračilne kazni določijo same.
<P>
Končno menim, da se je skupna evropska ribiška politika izkazala za neuspešno in so potrebne reforme. Če se želimo resnično boriti proti nezakonitemu ribolovu, moramo sodelovati z regionalnimi ribiškimi organizacijami in drugimi mednarodnimi organi na mednarodni ravni.
<SPEAKER ID="238" NAME="Jim Allister" AFFILIATION="NI">
Gospa predsednica, nezakonit, neprijavljen in nereguliran ribolov je dejansko treba odpraviti. Zato se strinjam z marsičim v tem poročilu, vendar nasprotujem kršenju načela subsidiarnosti s predlogom, da mora kazenske sankcije določiti EU in da se ustanovi skupina inšpektorjev EU. Prav tako nasprotujem nepotrebni dodatni birokraciji za izvajanje uredbe v primeru plovil EU, ker za njih že veljajo stroge določbe v okviru skupne ribiške politike.
<P>
Pri ravnanju s tretjimi državami, ki nadaljujejo svoje nepoštene dejavnosti, nam ne bo koristilo strožje urejanje delovanja naših ribičev. V zadnjih mesecih so bile lokalnim ribičem naložene nekatere kaznovalne globe, pri čemer osebno nasprotujem predlogu, da je treba uvesti strožja in bolj številna pravila ter kazni za naše flote.
<SPEAKER ID="239" NAME="Carmen Fraga Estévez" AFFILIATION="PPE-DE">
(ES) Gospa predsednica, zahvaljujem se gospe Aubert za njeno poročilo. Po mojem mnenju jasno izraža politično voljo Parlamenta, da podpre kakršne koli dejavnosti, ki so potrebne za odpravo nezakonitega ribolova v vseh okoljih, najprej pa v našem okolju, in sicer s prepovedjo uvoza in prodaje nezakonitih ribiških proizvodov v Skupnosti.
<P>
Vendar ne moremo spregledati odgovornosti, ki jo imajo v skladu s tem predlogom pristaniške države in Komisija. Besedilo te uredbe je zelo ambiciozno in od držav članic zahteva najvišjo stopnjo opreznosti brez varčevanja z materialom in človeškimi viri, eno od šibkih točk celotne nadzorne politike, da se cilji dejansko uresničijo. Na žalost to pomeni, da moramo poleg naših ponovno upoštevati še politične cilje drugih akterjev.
<P>
Vsakodnevna škoda zaradi nezakonitega ribolova je ne le za biološke vire, temveč tudi za zakonite ribiče že dolgo ogromna. Trenutno se velik del sektorja upira zaradi ponovnega zmanjšanja donosnosti, ki ga povzroča predvsem rast cen dizelskega goriva. Vendar izgubo povzročajo tudi drugi dejavniki, med katerimi je posebej škandalozen velik delež uvoza proizvodov z nizko ceno in vprašljivim poreklom.
<P>
Naj podam primer: samo v zadnjih petih mesecih tega leta se je cena dizelskega goriva v Španiji povišala za 38 %, medtem ko se je cena mečarice, največje uvozne dobrine, znižala za 40 %. V nobenem sektorju ni dejavnosti, ki bi lahko v takšnih ekonomskih razmerah preživela; poleg tega je dokazano, da so se cene proizvajalcev v Skupnosti v preteklosti takoj popravile, če je le obstajala politična volja za pozorno spremljanje uvoza.
<P>
Gospod komisar, zato vas in države članice pozivam, da začnete čim prej strogo izvajati določbe te uredbe.
<SPEAKER ID="240" NAME="Stavros Arnaoutakis" AFFILIATION="PSE">
(EL) Gospa predsednica, gospod komisar, gospe in gospodje, zahvaljujem se poročevalki in ji čestitam za prvovrstno delo pri pripravi tega poročila.
<P>
Kot Evropska unija se moramo končno zavedati, da ogrožamo prihodnost morskega ribolova in svetovnega morskega ekosistema, če ne odpravimo teh nenadzorovanih razmer. EU mora takoj ukrepati ne le kot unija birokratskih in zapletenih uredb, ki pogosto niso izvajane niti v državah članicah, temveč mora prevzeti globalno pobudo brez popuščanja mednarodnim in drugim pritiskom in interesom. Tako bo celotna svetovna skupnost, ki se ukvarja z ribištvom, končno razumela, sprejela in podprla dejavnosti za omejevanje nezakonitega in neprijavljenega ribolova. Pogoj za tako pobudo bo seveda svetovno sprejet sporazum o ohranjanju ribolovnih virov. Tudi jaz sem kot vsi kolegi poslanci EP zaskrbljen zaradi velike krize, s katero se soočajo evropski ribiči. Gospod komisar, takoj moramo raziskati te probleme in se soočiti z njimi.
<SPEAKER ID="241" NAME="Zdzisław Kazimierz Chmielewski" AFFILIATION="PPE-DE">
(PL) Gospa predsednica, uredba Sveta je zanimiv primer preventivne zakonodaje, ki je namenjena boju proti nezakonitemu ulovu, praksi, ki ogroža ohranjanje trajnostnih ribjih staležev. Ta dokument je lahko učinkovit predvsem zaradi svoje jasnosti pri določanju namenov zakonodajalca.
<P>
Poročevalka je odlično predstavila značilnosti uredbe, s čimer je neobičajno jasno razložila najpomembnejše določbe uredbe. Vlade držav v južni in vzhodni baltski regiji so pripravile obširen odgovor na to pomembno zakonodajno pobudo. Vendar med strokovnjaki še naprej obstajajo nesoglasja glede meril, kakršna je predlagal Svet za kaznovanje ribičev, ki so nezakonito lovili.
<P>
Ob tem se ponovno pojavi vprašanje: ali so ob zamisli o dolgoročnem poenotenju učinkovitih kazni upoštevane različne možnosti ulova v različnih evropskih morjih? Ali ne bi morala zakonodaja v prihodnosti omogočati, da se višina kazni določa glede na količino ribjega staleža in zavezujočih količin ulova za posamezno ujeto vrsto rib? Menim, da napoveduje nedavno sprejeti spremenjeni postopek ocenjevanja baltskega ekosistema v okviru Mednarodnega sveta za raziskovanje morja rahljanje ribiške politike v postopku preoblikovanja revolucionarnih dejavnosti Evropske unije za zaščito ribjih staležev.
<P>
Odbor Evropskega parlamenta za ribištvo je previdno pripravil poseben dokument s predlogi sprememb, v katerem je prvo leto izvajanja uredbe prehodno obdobje prilagajanja, ko države članice sprejmejo ustrezne ukrepe za delovanje v skladu z uredbo.
<SPEAKER ID="242" NAME="Avril Doyle" AFFILIATION="PPE-DE">
Gospa predsednica, svetovno ribištvo je v krizi. V krizi je ribištvo EU, ki ga je v zadnjih mesecih prizadelo 30-odstotno povišanje cen ladijskega goriva. Ribiči stavkajo na ulicah Bruslja in držav članic. Nestrpno pričakujejo vaš odgovor, gospod komisar. Poleg nevzdržnega ekonomskega pritiska se soočamo tudi z nevzdržnim okoljskim pritiskom; strokovnjaki poročajo, da je znatno izčrpanih in preveč izkoriščanih 75 % ribolovnih virov. Nezakonit, neprijavljen in nereguliran ribolov je svetovni problem, ki prispeva k sedanji krizi v ribištvu.
<P>
Organizacija Združenih narodov za prehrano in kmetijstvo poroča, da delež nezakonitega, neprijavljenega in nereguliranega ribolova predstavlja tudi do 30 % vsega ulova nekaterih pomembnih ribolovnih virov in da lahko ulov nekaterih vrst rib dovoljeno količino presega tudi do trikrat. Nezakonit, neprijavljen in nereguliran ribolov onemogoča trajnostno ribištvo, škodi morskim habitatom in jih uničuje ter ogroža preživljanje odgovornih ribičev in skupnosti, katerih preživetje je odvisno od ribištva. Nezakonit ribolov ogroža tudi varnost preskrbe s hrano, zlasti tam, kjer je prebivalstvo močno odvisno od rib kot vira živalskih beljakovin.
<P>
Stranski ulov zlasti v zvezi z ribolovom velikega obsega s pridnenimi vlečnimi mrežami, ki ga za industrijske namene pogosto nezakonito, neprijavljeno in neregulirano izvajajo tuje ribiške flote, pogubno vpliva na lokalne ribiče in staleže rib. Več kot ena tretjina svetovnega ulova se zaradi neprimerne velikosti rib ali nenačrtovanega ulova preprosto zavrže. Neustrezne uredbe EU na področju ribištva spodbujajo popolnoma nevzdržne prakse, na primer zavrženje velikih količin stranskega ulova, ki ga je na žalost prepovedano pripeljati na obalo, čeprav bi imeli s tem znanstveniki pomembno možnost za preučevanje vrst.
<P>
Izjemna ranljivost večine globokomorskih ribjih staležev zaradi hitrega izčrpavanja pomeni, da bodo morda ti staleži izginili še pred začetkom izvajanja uredb. Gospoda komisarja sprašujem, če je raziskal možne ukrepe za boj proti nezakonitemu ribolovu, ki jih izvajajo druge vlade, na primer sledenje plovilom prek satelita, uvedba sistema elektronskega dokumentiranja ulova in namestitev televizije zaprtega kroga na plovila.
<P>
Za pravilno izvajanje te uredbe bo potrebna visoka stopnja povezovanja služb, pristojnih za inšpekcijo in nadzor, na ravni Skupnosti. Odgovornost za izvajanje politike bodo morali prevzeti tudi ribiči in druge zainteresirane strani.
<SPEAKER ID="243" NAME="Iles Braghetto" AFFILIATION="PPE-DE">
(IT) Gospa predsednica, gospe in gospodje, Evropska unija mora prevzeti pomembno vlogo v boju proti nezakonitemu, neprijavljenemu in nereguliranemu ribolov, kar počne z oblikovanjem sklopa pobud za izvajanje zakonodaje ter krepitev nadzora, inšpekcij in sankcij.
<P>
Vendar je najbolj ambiciozen cilj preventiven v smislu omogočanja in zagotavljanja sledenja proizvodov od ulova do končne destinacije. Medtem ko je namreč škoda, ki jo take nezakonite dejavnosti povzročajo z vidika gospodarstva in varstva morskega okolja, resen problem, sta enako pomembna tudi zagotavljanje varstva potrošnikov s ponudbo visoko kakovostnih proizvodov in ohranjanje delovnih mest ribičev. Ta delovna mesta so zaradi številnih ekonomskih in tudi strukturnih razlogov danes ogrožena bolj kot kadar koli prej.
<P>
Te pomembne družbene cilje želi Evropska unija uresničevati tudi s preprečevanjem, odvračanjem in odpravljanjem nezakonitega ribolova, s katerim se ukvarja ta uredba, pri čemer je zaradi teh ciljev Evropska unija še bolj zavezana izvajanju določb skupne ribiške politike v vodah Skupnosti.
<P>
Soglasna odločitev za sprejetje poročila gospe Aubert v odboru je pomemben znak, da obstaja volja za izvajanje predlaganih ukrepov.
<SPEAKER ID="244" NAME="Petya Stavreva" AFFILIATION="PPE-DE">
(BG) Gospa predsednica, poslanci evropskega parlamenta, to poročilo zadeva pomembne probleme v zvezi z varstvom morja in ukrepi za boj proti nezakonitemu ribolovu.
<P>
Obstoječ pravni okvir mora biti spremenjen zaradi vse večje razsežnosti tega problema, ki ogroža ekosisteme in ribolovne vire v Skupnosti. Poročevalka opozarja tudi na ključno dejstvo, da države članice skupne ribiške politike ne izvajajo.
<P>
Obstoječe sankcije so v posameznih državah članicah različne, zaradi česar so nekateri ribiči v Evropski uniji v neenakopravnem položaju. Zato je za preprečevanje in odpravo nezakonitega in neprijavljenega ribolova zelo pomembno okrepiti sodelovanje, usklajevanje in izmenjavo dobrih praks med evropskimi državami.
<P>
Vzpostavitev nadzornega sistema za potrebe ribiškega sektorja je pomemben napredek. Nezakonit ribolov ima škodljiv vpliv na okolje ter ekonomske in družbene posledice, zaradi katerih zakoniti ribiči izgubljajo milijarde evrov.
<P>
Dobičke od nezakonite ribolovne dejavnosti lahko omeji tudi prepoved uvoza proizvodov nezakonitega, neprijavljenega in nereguliranega ribolova v Evropsko unijo. Zaradi politike nadzorovanja in strogih sankcij za kršitelje bo mogoče boljše upravljanje ribolovnih virov.
<P>
Tudi v Bolgariji ribiči protestirajo, ker se soočajo s številnimi težavami. Zato moramo sprejeti odgovorne odločitve v zvezi s prihodnostjo ribiškega sektorja. Osebno podpiram poročilo gospe Aubert.
<SPEAKER ID="245" NAME="Mairead McGuinness" AFFILIATION="PPE-DE">
Gospa predsednica, zahvaljujem se gospe Aubert za to poročilo.
<P>
Izpostaviti je treba preslabo ozaveščenost potrošnikov o problemu nereguliranega, neprijavljenega in nezakonitega ribolova, in temu moramo posvetiti več pozornosti.
<P>
Kot je bilo povedano, je zakoniti ribiški sektor resno ogrožen, pri čemer je vpliv tega nezakonitega, neprijavljenega in nereguliranega ribolova samo del problema. Velik problem za zaposlene v tem sektorju je tudi cena goriva, potreben pa je tudi odziv Komisije spričo krize, zaradi katere so ribiči v državah članicah razdeljevali ribe in protestirali na ulicah. Morda k problemu nezakonitega ribolova prispeva tudi pretirano urejanje zakonitega sektorja, vendar je o tej točki morda potrebna druga razprava.
<P>
Res potrebujemo svetovni dogovor v zvezi s tem problemom, vendar moramo začeti doma, pri čemer moramo namesto kopičenja birokratskih zahtev, zaradi česar nas pogosto kritizirajo, zagotoviti, da bodo uveljavljene uredbe omogočale učinkovito soočanje s temeljnimi problemi, da ne uničimo ekonomije in okolja.
<SPEAKER ID="246" NAME="Paulo Casaca" AFFILIATION="PSE">
(PT) Gospa predsednica, poročilo je res odlično, zato čestitam naši poročevalki. Kot so povedali že predstavniki Komisije, je predlog dober, vendar želim izpostaviti sporočilo pripravljavca mnenja odbora za mednarodno trgovino gospoda Daniela Varela Suanzes-Carpegna, da nam točno ta instrument omogoča učinkovit odziv na krizo, s kakršno se v ribiškem sektorju soočamo zdaj.
<P>
Ribiči se s krizo soočajo prav zaradi nespoštovanja pravil za trajnost v ribiškem sektorju, in upam, da se bomo iz tega kaj pomembnega naučili. Težava je, da čas teče ne glede na zakonodajni postopek, zato je treba čim prej sprejeti ukrepe, gospod komisar, saj bo drugače naš odziv na izzive prepozen.
<SPEAKER ID="247" NAME="Avril Doyle" AFFILIATION="PPE-DE">
Gospa predsednica, če pet minut, namenjenih za prijavo k razpravi, ni izkoriščenih, lahko komisarju vprašanje predložijo tudi tisti, ki so sodelovali v razpravi. Sama sem to od uvedbe postopka prijave k razpravi storila že večkrat. Zato prosim za dovoljenje, da komisarju zastavim specifično vprašanje.
<SPEAKER ID="248" NAME="Predsednica">
Nastopita lahko le dva govornika. Dala vam bom besedo.
<SPEAKER ID="249" NAME="Avril Doyle" AFFILIATION="PPE-DE">
Gospa predsednica, nočem ugodnejše obravnave, vendar imam priložnost v okviru petih minut postopka prijave.
<P>
Ali lahko komisar Borg komentira dejstvo, da so bile subvencije za ladijsko gorivo podeljene samo v nekaterih državah članicah, v drugih pa ne, ter nepristranskost in uravnoteženost takega pristopa k dodeljevanju subvencij? Kako je to skladno s skupno ribiško politiko in ali je v skladu s pravili konkurenčne politike? Ribiški skupnosti, ki se trenutno zlasti zaradi 30-odstotnega povišanja cen ladijskega goriva sooča z veliko gospodarsko krizo, moramo pomagati. Ali se lahko na prošnjo več govornikov v svojem odgovoru posvetite tudi temu konkretnemu vprašanju?
<SPEAKER ID="250" NAME="Joe Borg">
komisar. - Gospa predsednica, raven razprave o tej pomembni zadevi predvsem kaže, da smo zelo predani obravnavanju vprašanja IUU na učinkovit in skladen način. Res je, da IUU ni le dejavnost, ki ogroža trajnost ribjih staležev, pač pa tudi dejavnost, ki ogroža prihodnost poštenih ribičev v Evropski uniji in izven nje.
<P>
Da bodo naša prizadevanja uspešna, moramo zagotoviti tri bistvena načela. Najprej je pomembno, da se ohrani področje uporabe predloga. Prav tako, mora biti uveden sistem izdajanja potrdil učinkovit in mora hkrati zagotavljati, da posledično ne nastanejo nepotrebne obremenitve. Prav tako mora sistem sankcij, ki smo ga predlagali, biti takšen, da bodo kazenski ukrepi učinkoviti in bodo torej po svojih lastnostih delovali odvračalno.
<P>
V zvezi s temi tremi načeli, sem dobil potrdilo, da vam je z državami članicami uspelo rešiti različna vprašanja v zvezi z obsegom, sistemom izdajanja potrdil in sankcijami. To vam je uspelo, ne da bi pri tem oslabili ali zmanjšali učinkovitost predloga. V zvezi s sankcijami, zlasti poudarjam, da je eden od glavnih problemov z nadzorom ta, da je obseg sankcij, ki so jih uvedle države članice, tako raznolik, da je sektor sam dosledno in vztrajno zahteval enake konkurenčne pogoje na tem področju. Zato smo vsaj predlagali ravni, ki morajo biti uvedene na sorazmeren in učinkovit način.
<P>
Kar zadeva širše vprašanje v zvezi z reformo skupne ribiške politike, lahko potrdim, da smo začeli razmišljati o tej problematiki in da bomo v prihodnjih mesecih v Svetu imeli orientacijsko razpravo. Pravzaprav želimo v septembru imeti neuradno ministrsko srečanje. Prav tako se spopadamo s prekomerno pravno ureditvijo pri čemer si prizadevamo za poenostavitev sedanje zakonodajne ureditve.
<P>
Prav tako se ne morem strinjati s pripombo gospe Aubert, da bo učinkovit boj proti IUU pomagal ribičem, da se bodo lažje soočali s problemi in težavami, ki jih imajo zdaj, kar so povedali tudi nekateri drugi poslanci. Vendar se prav tako strinjam, da predlog ni zadosten.
<P>
Kot sem povedal v svojih uvodnih besedah, smo, kar zadeva države v razvoju, obvezani, da se učinkovito spopademo s tem vprašanjem. Če želimo to težavo rešiti in je ne samo preložiti, je ključno, da sprejmemo ukrepe za pomoč državam v razvoju.
<P>
Kar zadeva vprašanja v zvezi z nadzorom, zagotavljam poročevalki, da Komisija pripravlja dober predlog v tretji četrtini tega leta, ki bo prav tako združen ali usklajen s predlogom IUU, ki ga imamo pred sabo. Pri tem sta oba dokumenta usklajena in vodita k enakim rezultatom.
<P>
Kar zadeva krizo z gorivi, imamo na voljo že obstoječe srednjeročne in dolgoročne ukrepe, pri čemer to velja v kombinaciji s prestrukturiranjem sektorja. Preverili bomo obstoječe tržne ukrepe, ki delujejo na tak način, da višje stroške prevzamejo ribiči in da se ti stroški ne prenesejo na potrošnike, kot je značilno za druge sektorje; kar so izpostavili tudi nekateri poslanci. Zato moramo obravnavati to vprašanje, da bomo ugotovili razloge za to.
<P>
Obstajajo sistemi, ki povzročijo razmere, v katerih trpijo ribiči, ker morajo sami prevzeti višje stroške, namesto, da bi jih naložili potrošnikom.
<P>
Tako ponujamo ribičem nekatere možnosti za takojšnjo pomoč, če je ta povezana s prestrukturiranjem v obliki pomoči za reševanje in prestrukturiranje. Vendar moram povedati, da se prav tako ukvarjam s tem in da se o tem dogovarjam s svojimi kolegi, pri čemer poskušamo ugotoviti druge načine in sredstva da v zelo kratkem obdobju pomagamo ribičem, ki so soočeni s to novo stvarnostjo. Ampak moram poudariti, da lahko to naredimo le, če za določen čas obstaja trdna obveza za prestrukturiranje, ker je težava tudi v presežku zmogljivosti. Če torej ne bomo rešili težave s presežkom zmogljivosti, bomo imeli stalno težavo, dokler bodo cene goriv ostale takšne kot so, ali še huje, če bodo še naprej rasle, kot kažejo predvidevanja.
<P>
To smo naredili v Franciji, kjer smo dosegli sporazum med Komisijo in Francijo o svežnju ukrepov, ki so namenjeni pomoči francoskemu ribiškemu sektorju pri prestrukturiranju. Vendar to ni bilo dovolj in ni zadostovalo potrebam francoskih ribičev.
<P>
Poudariti moram, da za odziv Komisije prav tako potrebujemo sodelovanje in dejavno prizadevanje držav članic. Sami ne moremo ukrepati. V zvezi s tem verjamem, da se bo ta krizna situacija obravnavala na prihodnjem zasedanju Sveta v juniju, kar tudi osebno podpiram.
<P>
Kar zadeva vprašanje, ki ga je na koncu postavila gospa Doyle v zvezi s tem, da nekatere države članice podeljujejo subvencije in da jih druge ne, podatki, ki jih ima Komisija, kažejo, da subvencije, ki so jih podelile različne države članice, bodisi spadajo med parametre de minimis (in kakršna koli druga država članica lahko podeli subvencije, če te spadajo med parametre de minimis) bodisi spadajo med programe prestrukturiranja, na katere sem se prej skliceval. Obstaja sporočilo v zvezi s pomočjo za reševanje in prestrukturiranje in če bo dosežen sporazum, če bo Komisija odobrila program za prestrukturiranje, potem bodo obstajale določene možnosti v zvezi s subvencijami in državno pomočjo, ki drugače ne bi bile mogoče.
<P>
Imamo podatke v zvezi s subvencijami, ki jih de minimis ali programi prestrukturiranja ne pokrivajo, in jih tudi preiskujemo. Ravnokar smo na primer obvestili Francijo, da moramo zahtevati vračilo zneska, ki je bil plačan v obliki zavarovanja. Torej sprejemamo ukrepe, da zagotovimo, da se evropski predpisi v zvezi s konkurenčnostjo ustrezno upoštevajo.
<P>
Vendar končno poudarjam, da je neposredna nevarnost tolikšna, da jo moramo zelo previdno obravnavati, da bomo našli načine in sredstva, pri čemer poskušamo najti takojšnje rešitve, ki prav tako pogojujejo, da v kratkem času nastane trdna obveza za prestrukturiranje ribiškega sektorja z namenom uvesti stopnje zmogljivosti, ki se skladajo s tistim, kar se lahko trajno ulovi iz morij.
<SPEAKER ID="251" NAME="Marie-Hélène Aubert">
poročevalka. - (FR) Gospa predsednica, najprej se zahvaljujem komisarju in vsem, ki so sodelovali na tej razpravi. Jasno je, da smo prav tako obravnavali ozadje te resne krize, ki zdaj vpliva na ribiški sektor. Zahvaljujem se komisarju, de je poskušal natančno odgovoriti na vprašanja o tej zadevi, čeprav je jasno, da je nekatera področja težko podrobno obdelati. Vsekakor je obžalovanja vredno, da morata biti Evropska unija, ali Bruselj, sistematično kriva za vse. Pravzaprav menim, da je to dobra priložnost, da pokažemo, da Evropska unija, Bruselj, ne prispevata k nastanku težave, ampak k njeni rešitvi. Jasno je, da ob zamerah, ki obstajajo proti Evropski uniji, spoznamo v kakšnem obsegu so države članice in veliko število predstavnikov industrije skozi leta zmanjšali svoje odgovornosti in dali prednost kratkoročnim interesom, pri čemer so mislili, da bodo od teh nekaj časa dobro služili, in se hkrati slepili, da to celotnega sektorja ne vodi na rob propada.
<P>
In zdaj smo tu. Kako lahko najdemo takojšne rešitve za situacijo, ki traja že leta? To ni lahko. Predložili ste nekaj predlogov. Vendar ne bomo uspešni, če ne bomo sprejeli strogih in drastičnih meril, če ne bomo uporabili vseh potrebnih sredstev, ker ti dokumenti ne bodo uveljavljeni brez finančnih sredstev in človeških virov, ki bodo sprejeli veliko bolj odvračalne sankcije od tistih, ki zdaj obstajajo v zvezi z nezakonitim ribolovom
<P>
Vsaj to ne bo tako težko glede na to, da je bilo v kratkem naloženih malo kazni.
<P>
Prav tako moramo veliko bolj spodbujati in nagrajevati inteligentno in trajnostno ravnanje in aktivnosti. Ribiči in ribiška podjetja, ki uvajajo dejavnosti, ki so zelo usklajene in inovativne glede trajnostnega upravljanja ribištva imajo pogosto občutek, da jih ne priznavamo in nagrajujemo. Prav tako menim, da moramo za boj proti nezakonitemu ribolovu in za druga področja, ki smo jih obravnavali, kot so odpadki ali upravljanje virov in kvote, prav tako določiti bolj ugodno strategijo, ki je usmerjena v prihodnost in v pravo smer, česar zdaj ne moremo trditi.
<P>
Končno menim, da nam to poročilo daje možnost, da si postavimo vsa ta vprašanja. Jasno je, da to dogovarjanje samo ne bo rešilo težav. Verjetno se bo to dogovarjanje nadaljevalo v naslednjem poročilu, čeprav je že čas, da imamo široko posvetovanje in končamo pogajanja od zgoraj navzdol med Komisijo, vladami in predstavniki industrije in imamo veliko širše, bolj horizontalno, meddisciplinarno posvetovanje. To nam bo dalo odgovore ter Evropski uniji in Parlamentu dovolilo izpolniti svojo vlogo in dolžnost, da najdeta rešitve za ta ogroženi sektor.
<SPEAKER ID="252" NAME="Predsednica">
Razprava je končana.
<P>
Glasovanje bo potekalo v četrtek, 5. junija 2008.
<P>
Pisne izjave (člen 142)
<SPEAKER ID="253" NAME="Margie Sudre  " AFFILIATION="PPE-DE">
v pisni obliki. - (FR) Evropski parlament se dobro bojuje proti nezakonitemu, neprijavljenemu in nereguliranemu ribolovu, ki je resnični mednarodni problem.
<P>
Sprejeti ukrepi učinkovito dopolnjujejo obstoječ mehanizem. Zlasti se sklicujem na vzpostavitev sistema pomorske inšpekcije za plovila, ki vstopajo v pristanišče, pri čemer se izda potrdilo o ulovu in prepove vstop plovilom IUU. Prav tako podpiram prepoved uvoza rib IUU in objavo seznama plovil povezanih z ribolovom IUU.
<P>
Dodana vrednost teh novih evropskih predpisov prav tako izvira iz nastanka sistema opozarjanja Skupnosti, kjer obstaja sum o odkritem ribolovu IUU. Prav tako je okrepljen sistem sankcij, vključno s prepovedjo dostopa do državne pomoči ali subvencij za plovila IUU in vračilo državnih sredstev javne pomoči ali subvencij, kjer je to potrebno.
<P>
Kar je še pomembneje, uspešno sem lobiral v Evropskem parlamentu, da se v boju proti nezakonitemu ribolovu osredotoči na najbolj oddaljene regije, zaradi izjemne krhkosti njihovih ekosistemov. To brezobzirnim plovilom pošilja močno sporočilo, ki bo pomagalo omejiti nelojalno konkurenco, ki počasi a vztrajno ribičem odvzema delo.
