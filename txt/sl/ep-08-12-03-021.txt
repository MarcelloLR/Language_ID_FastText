<CHAPTER ID="021">
Izvajanje REACH-a (razprava) 
<SPEAKER ID="274" NAME="Predsednica">
. - Naslednja točka je vprašanje za ustni odgovor Komisiji o predregistraciji snovi v postopnem uvajanju na osnovi Uredbe REACH - (B6-0490/2008).
<SPEAKER ID="275" NAME="Guido Sacconi">
avtor. - (IT) Gospa predsednica, gospe in gospodje, ne bom vam vzel veliko časa, ker je to dobro znana tema. Govorimo o predregistraciji kemičnih snovi, o predhodni stopnji, pravzaprav prvi stopnji pri uvajanju REACH-a, ki je zelo pomembna. To pa zato, ker nudi podjetjem možnost, da dobijo pravico do uporabe prehodnega režima, z drugimi besedami, da zamaknejo obdobje, ki je določeno za registracijo snovi. To je bolj zahteven postopek, ki lahko, kar je zelo pomembno, privede do oblikovanja skupin podjetij za izmenjavo podatkov. To pomeni, da lahko proizvajalci iste snovi skupaj predložijo podatke.
<P>
Kot vsi dobro vemo, smo dobili informacije, da v primerjavi z uvodnimi napovedmi, na katerih je sistem REACH temeljil, število predregistracij ni bilo le visoko, ampak precej višje, kot je bilo predvideno. Govorili smo o nekaj sto tisočih, vendar je število snovi, ki so bile predregistrirane, verjetno preseglo milijon, točno številko pa nam bo zagotovo povedal gospod komisar. To za nas predstavlja problem, saj se zastavlja veliko vprašanj o vzrokih za to eksplozijo, lahko bi rekli ta pojav, kar bi lahko bilo celo pozitivno. Pri tem glavna ugotovitev, da je ta plaz podatkov, čeprav gre še vedno za preliminarne osnovne informacije, postavil na resen preizkus zmogljivosti na novo ustanovljene Evropske agencije za kemikalije v Helsinkih.
<P>
Naše vprašanje je potemtakem natančno naslednje: vedeti hočemo, kako so se teh problemov lotili, kakšna struktura je bila vzpostavljena, če so bili problemi povzročeni podjetjem, ki so bila zelo zaskrbljena, ne najdem boljšega izraza, glede tega, ali jim bo uspelo spoštovati rok. Rok za oddajo predregistracij je potekel ob polnoči 1. decembra. Vedeti hočemo tudi, kakšna je analiza Komisije in uvodna ocena tega pojava in kakšne probleme lahko povzroči na naslednji stopnji izvajanja te uredbe.
<SPEAKER ID="276" NAME="John Bowis">
avtor. - Gospa predsednica, podobno kot Guido Sacconi bom tudi jaz dokaj jedrnat. To je verjetno največji dokument, ki ga je ta parlament obravnaval v zadnjih letih. To je ena največjih operacij, ki se jih je lotil, je pa ključnega pomena za zdravje in varnost ljudi pri ravnanju, uporabi in rabi kemikalij, ki so mogoče tvegane, nevarne ali rizične in je zato potrebna velika pazljivost pri ravnanju z njimi.
<P>
Zato smo ustanovili REACH. Zato smo uvedli proces predregistracije in nato proces avtorizacije. In skrbi nas, ko slišimo, da je to sprožilo učinek snežne kepe in skoraj zadušilo novo ustanovljeno agencijo.
<P>
Guido Sacconi je rekel, da ne pozna točnega števila predregistracij, vendar misli, da jih je več kot milijon. Povem vam lahko, da je 1. decembra, ko se je proces zaključil, številka znašala več kot 2 milijona. Prispelo je 2 212 129 registracij od 65 655 podjetij. To so razsežnosti tega, kar se je zgodilo.
<P>
Vprašanje je: zakaj toliko? Domnevam, da zato, ker so številnim podjetjem svetovali, naj sprejmejo varnostne ukrepe, da jim ne bo treba kasneje opraviti veliko dražjega procesa.
<P>
Toda naslednje vprašanje je: ali bi septembra, ko so nas prvič opozorili na to, Komisija lahko priskočila na pomoč? Ali Komisija verjame, da bo proces registracije zdaj ustrezen, in kakšne korake bo storila, da bo zagotovila nemotene in učinkovite preostale postopke agencije?
<SPEAKER ID="277" NAME="Günter Verheugen">
podpredsednik Komisije. - (DE) Gospa predsednica, gospe in gospodje, zahvalil bi se rad gospodu Sacconiju in drugim avtorjem, ker mi njihova vprašanja dajejo možnost poročati Evropskemu parlamentu o resnično osupljivih rezultatih postopka predregistracije v okviru REACH-a. Predregistracija kemičnih snovi na trgu EU je prvi postopek v okviru REACH-a. Predstavlja predpogoj za podaljšana registracijska obdobja za podjetja, ki bodo nato podaljšana do leta 2018.
<P>
Predregistracijsko obdobje, ki ga določa uredba REACH, se je začelo 1. junija 2008 in končalo 1. decembra 2008, ali z drugimi besedami, šest mesecev kasneje. Ko smo sprejeli uredbo, smo predvidevali, da lahko računamo na registracijo približno 200 000 kemičnih snovi. V resnici pa smo do konca predregistracijskega obdobja imeli natančno 2 236 625 registracij. Še vedno je v obdelavi več tisoč skupnih vlog, tako da se bo ta številka lahko še precej povečala.
<P>
Končno številko bo agencija sporočila sredi decembra. Seveda se tudi mi sprašujemo, kako je mogoče, da so bile ocene, ki so služile za osnovo zakonodaji, desetkrat presežene. Preprost odgovor je, da točno zaradi razloga, zaradi katerega smo razvili REACH: ker preprosto nismo vedeli - ker nihče ni točno vedel - koliko snovi smo imeli na voljo.
<P>
Izkazalo se je, da so vsi vpleteni podcenjevali razsežnost naloge. Ocene so bile narejene s pomočjo vseh razpoložljivih podatkov iz držav članic in industrije. Seveda je uvodoma prišlo do težav, ko se je izkazalo, da so bile delovne hipoteze napačne. Temu se ni bilo mogoče izogniti. V skladu z uredbo REACH je bila naloga agencije v Helsinkih, da vzpostavi format za predregistracijo in ga da brezplačno na razpolago na svojih spletnih straneh. Sistem informacijske tehnologije REACH in ustrezen format za predregistracijo zadevnih snovi sta bila pravočasno na voljo podjetjem 1. junija letos.
<P>
Oktobra in novembra so podjetja obvestila Komisijo, da sistem informacijske tehnologije REACH, ki ga upravlja agencija, deluje z zmanjšano zmogljivostjo, včasih pa sploh ne.
<P>
Komisija je nato zelo skrbno spremljala delovanje agencije in z njo razpravljala o izboljšavah programske opreme in celo o načrtu za izredne razmere. Skozi celo predregistracijsko obdobje si je agencija zelo prizadevala izboljšati delovanje in učinkovitost sistema informacijske tehnologije. Glede na veliko povečanje številk o predregistraciji v zadnjih tednih - včasih do 100 000 predregistracij v enem dnevu - je agencija sprejela dodatne tehnične ukrepe za povečanje zmogljivosti.
<P>
Zaradi teh sprememb je bilo mogoče izboljšati možnost dostopa in hitrost sistema. Kljub temu se zaradi zelo visokega števila istočasnih zahtevkov ob konicah pristopnih časov poznemu odzivu ni bilo mogoče popolnoma izogniti. V resnici - in glede tega je mogoče zastaviti nekaj vprašanj - je bila skoraj polovica vlog za predregistracijo vložena v zadnjih dveh tednih predregistracijskega obdobja, torej več kot milijon v zadnjih dveh tednih.
<P>
Zato je v primeru težav agencija predlagala izvajanje predregistracije izven konic. Poleg tega so podjetjem svetovali, naj uporabljajo format za skupinsko registracijo, kar je bila najhitrejša možnost. V zadnji fazi predregistracije je agencija uvedla še dodatno, hitro telefonsko službo za pomoč v težavah. Zaradi tega ukrepa se je odzivni čas sistema informacijske tehnologije REACH stalno izboljševal, kljub velikemu številu vlog za predregistracijo.
<P>
Navsezadnje pa je pripravljen alternativni postopek, ki so ga uporabljali le zadnji dan predregistracije in je bil potreben le delno, saj je sistem informacijske tehnologije REACH ustrezno deloval do konca. Predvidevam, da so kljub nastalim težavam vsa podjetja lahko predregistrirala svoje snovi in da je bila tako prva izvedbena faza REACH-a uspešno zaključena.
<SPEAKER ID="278" NAME="Carl Schlyter">
v imenu skupine Verts/ALE. - (SV) Gospa predsednica, gospodu komisarju se zahvaljujem za ta odgovor. Glede na dejstvo, da je bilo število tistih, ki so se želeli predregistrirati, tako neverjetno višje od predvidenega, mislim, da lahko še vedno rečemo, da je precej stvari delovalo. Konec koncev se je kljub vsemu 2,2 milijona ljudem uspelo registrirati - iz 65 000 različnih podjetij, kot je povedal gospod Bowis. In nedvomno je pravzaprav dobro, da izvemo, koliko kemikalij se uporablja. Mogoče kaže na določeno nervozo in razmišljanje "previdnost je mati modrosti”, zaradi česar so ljudje opravili registracijo, čeprav je bila enaka uporaba mogoče že registrirana, in podobno. Vendar pa bomo lahko šele kasneje rekli, ali to drži.
<P>
Rad pa bi zastavil nadaljnje vprašanje. V velikem nasprotju s številom tistih, ki so opravili predregistracijo svojih kemikalij, je dejstvo, da imamo zelo malo kemikalij na kandidatni listi za najnevarnejše kemikalije. Zdaj jih je le 15, imamo pa 27 snovi PBT in 800 drugih kemikalij, ki bi že morale biti vključene. Predstavljajte si, da bi pri teh prišlo do skokovitega povečanja. V prihodnjih postopkih v okviru REACH in ko se bomo bližali naslednjemu roku, ali bo Evropska agencija za kemikalije kos razmeram, ko bo morala sprejemati odločitve? Po moji presoji moramo povečati število zaposlenih na Evropski agenciji za kemikalije, če hočemo, da bo REACH uspel. Sicer mislim, da ob koncu naslednje stopnje, ko bomo potrebovali odločitve agencije, teh ne bo mogoče sprejeti pravočasno. Zato res menim, da moramo na tej stopnji zelo povečati proračun Evropske agencije za kemikalije.
<SPEAKER ID="279" NAME="Guido Sacconi" LANGUAGE="IT">
Gospa predsednica, najprej bi se rad zahvalil gospodu komisarju, ker se mi zdijo njegovi odgovori zelo prepričljivi. Zlasti razumem, da ta eksplozija predregistracij očitno odraža pomemben vidik te zadeve, kot je že on dejal. Imeli smo probleme, ker je bil REACH celo preveč učinkovit in je razkril snovi, ki so neznane in so se začele pojavljati.
<P>
Rad bi zastavil vprašanje, če smem, za katerega je morda še prezgodaj, ker verjetno še ni ustreznih podatkov in ocene te zadeve. Konec koncev smo vedno mislili, da bo v sistemu približno okoli 30 000 snovi. Ali lahko zdaj ali v bližnji prihodnosti, glede na število predregistracij, ocenite število snovi, vnesenih v sistem s predregistracijo? Razlog za to vprašanje je, da bi spričo velikega povečanja zdajšnjega števila seveda morali razmisliti o tem, kako bo vse skupaj delovalo na naslednjih stopnjah.
<SPEAKER ID="280" NAME="Günter Verheugen">
podpredsednik Komisije. - (DE) Gospa predsednica, ne morem odgovoriti na vprašanje, zakaj je prišlo do tako velike razlike med oceno in dejanskim rezultatom. Nisem ne znanstvenik ne uradnik. Tako kot vi, sem se tudi jaz zanašal na to, da so ocene dokaj točne. Vendar nikogar ne krivim, ker v tem primeru v resnici ni mogel nihče točno vedeti. Če bi natančno vedeli, s katerimi snovmi imamo vsakodnevno opravka, REACH ne bi bil potreben. Prav zato, ker tega nismo vedeli, smo potrebovali REACH.
<P>
V zvezi s tem je uvodni rezultat, o katerem danes razpravljamo, zelo prepričljiv dokaz, da je bilo potrebno začeti s tem projektom - vidim, da gospod Sacconi prikimava - in to je najboljši dokaz, da je bila ta zakonodaja, ki je v javnosti naletela na veliko kritike, zares potrebna.
<P>
Na tej uvodni stopnji ne gre za širitev seznama nevarnih snovi. V tej fazi tudi ne gre za avtorizacijo tega ali onega. Pri uvodni fazi gre najprej za to, da ugotovimo, kaj sploh obstaja, in s tem damo možnost podjetjem, da uporabijo tiste proizvajalce, ki so predregistrirali snovi, ko prejmejo dobave teh snovi. Kot predvideva uredba, se bo sistem razvijal postopoma, v času tega procesa pa se bo verjetno podaljšal seznam nevarnih snovi.
<P>
Seveda se zastavlja tudi vprašanje, na kakšne probleme bo naletela industrija ob nadaljnji uporabi uredbe REACH. To bomo zelo natančno preučili na podlagi analize prejetih predregistracij. Vendar pa zaenkrat še ne moremo reči, kaj natančno pomeni to zelo veliko število. Zato potrebujemo nekaj več časa, in predlagam, da se vrnem v Parlament ali na odbor, da vas obvestim o rezultatih analize in predstavim podrobno poročilo o naslednjih korakih.
<SPEAKER ID="281" NAME="Predsednica">
. - Razprava je zaključena.
