<CHAPTER ID="003">
Sporočila predsedujočega
<SPEAKER ID="007" NAME="Predsednik">
Za začetek bi vas želel na kratko obvestiti o štirih zadevah. Zelo me je razveselila novica, da je gospod Liu Xiaobo prejel Nobelovo nagrado za mir. Ta zagovornik človekovih pravic je zaradi svojih miroljubnih prizadevanj za svobodo govora na Kitajskem še vedno v zaporu. Cenimo prizadevanja kitajskih oblasti v zadnjem času, da bi v tej državi vzpostavile tako raven političnih, gospodarskih in socialnih standardov, kot jo poznamo v svobodnem svetu. Vendar razmere še niso zadovoljive, zato ponavljamo svoj poziv k izpustitvi Liuja Xiaoba, Huja Jiaa, dobitnika nagrade Saharova, in drugih borcev za človekove pravice iz zaporov. Evropski parlament bo tudi v prihodnje odločno zastavljal svoj glas za človekove pravice.
<P>
Drugič, ta teden Evropski parlament organizira niz dogodkov v zvezi z včerajšnjim mednarodnim dnevom za odpravo revščine. Mnogi med nami nosimo temu posvečene priponke. Ob plenarnih razpravah o tej temi bi vas rad povabil tudi k udeležbi na slovesnosti, ki bo jutri ob 14.45 na Trgu Bronisława Geremeka in ki se je bo udeležil tudi generalni sekretar OZN Ban Ki-Moon.
<P>
Tretjič, danes zaznamujemo že četrti dan EU proti trgovini z ljudmi. To vprašanje jemljemo zelo resno. Zdaj tečejo pogajanja o predlogu direktive o preprečevanju in boju proti trgovini z ljudmi.
<P>
Četrtič in nazadnje, rad bi vas povabil na predstavitev pregleda prve polovice mandata predsednika Parlamenta, ki jo bom imel v sredo ob 12.00. V glavnem bom govoril o poteku dela Evropskega parlamenta, še zlasti o tem, kaj ste v tem času dosegli, pa tudi o mojih osebnih pobudah, o tem, kje smo in kje je naše mesto v spremenjeni Evropski uniji, kakšen je Evropski parlament in kako sodeluje z drugimi institucijami. Menim, da je prav, da vam na polovici mandata posredujem te informacije.
