<CHAPTER ID="007-09">
9. Prilagoditev poslovnika Lizbonski pogodbi (
<P>
- Pred glasovanjem:
<SPEAKER ID="173" NAME="Bruno Gollnisch" AFFILIATION="NI">
(FR) Gospod predsednik, vidim, da v nasprotju s predsednikom Buzekom nimate slabega stranskega vida in ste me videli.
<P>
Gospod predsednik, imam zelo kratko vprašanje o pravilnosti postopka. Poročilo gospoda Martina naj bi rešilo težave glede sprejetja Lizbonske pogodbe, toda med različnimi spremembami, o katerih smo morali glasovati, ena ni bila nikakor povezana z Lizbonsko pogodbo in je, kolikor vidim, v nasprotju z načeli parlamentarnega postopka. Gre za spremembo, ki samostojnim poslancem odreka pristojnost, da imenujejo svoje predstavnike.
<P>
Gospe in gospodje, to je zelo resna zadeva ne glede na vaše politično mnenje. To, da se odgovornost za izbor poslancev - na podlagi kdo ve kakšnih meril -, ki bodo zastopali samostojne poslance na konferenci predsednikov, preda predsedniku Parlamenta, najsi je še tako nepristranski, namesto samim samostojnim poslancem, je po mojem mnenju zares v nasprotju s pravnimi načeli in sodno prakso Sodišča Evropskih skupnosti.
<P>
Zato menim, gospod predsednik, da bi bilo treba to spremembo umakniti s seznama sprememb, o katerih glasujemo danes.
<SPEAKER ID="174" NAME="Predsednik">
Hvala, gospod Gollnisch. Morda se spomnite, da sem bil več mesecev samostojni poslanec in, če smem tako reči, se moja politična stališča zelo razhajajo od vaših, kar zgolj dokazuje, da samostojni poslanci niso skupina in to nikoli ne morejo biti.
<P>
- Ob koncu glasovanja:
<SPEAKER ID="175" NAME="David Martin">
poročevalec. - Gospod predsednik, ne želim zadrževati Parlamenta, toda preden zaključimo to točko, moramo obravnavati dve tehnični zadevi.
<P>
Kot veste, se je ta proces začel lani novembra. Dodati moramo nov citat, da bo glasovanje iz lanskega novembra povezano s tem glasovanjem, zato prosim Parlament, da soglaša s tem, da se dodajo besede "ob upoštevanju sklepa Evropskega parlamenta z dne 25. novembra 2009 o prilagoditvi poslovnika Evropskega parlamenta Lizbonski pogodbi". To je zgolj tehnična zadeva, kot sem dejal.
<P>
Druga zadeva pa je, da zdaj govorimo, da bi morala pravila stopiti v veljavo 1. decembra 2009. To seveda ni mogoče, zato prosim, da uporabimo običajen člen 212(3), kar pomeni, da bi pravila stopila v veljavo prvi dan naslednjega delnega zasedanja.
<SPEAKER ID="176" NAME="Predsednik">
Gospod Martin, zahvaljujem se vam za vse vaše delo na tej in drugih zadevah.
