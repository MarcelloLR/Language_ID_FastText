<CHAPTER ID="028">
Prisilna prostitucija in trgovina z ženskami zaradi spolnega izkoriščanja (razprava)
<SPEAKER ID="286" NAME="Predsednica">
Naslednja točka je razprava v zvezi z vprašanjem Komisiji za ustni odgovor - B6-0160/2008), ki ga je postavila Anna Záborská v imenu odbora za pravice žensk in enakopravnost spolov o prisilni prostituciji in trgovini z ženskami zaradi spolnega izkoriščanja.
<SPEAKER ID="287" NAME="Corien Wortmann-Kool">
avtorica. - (NL) Gospa predsednica, gospod komisar, s temi vprašanji za ustni odgovor želi odbor tega parlamenta za pravice žensk in enakost spolov še enkrat opozoriti na resen problem v zvezi s trgovino z ženskami in prisilno prostitucijo v Evropski uniji. Točne številke ne obstajajo, po približnih ocenah pa kriminalne združbe na leto prodajo več sto tisoč žensk in deklet, ki so nato prisiljene v prostitucijo v naših državah članicah. To je ponižujoča zadeva, na katero pristop Evropske unije in držav članic na žalost vplivata zelo malo.
<P>
Znano dejstvo je, da množični dogodki, kot so velika nogometna prvenstva, pritegnejo kriminalne združbe, ki se ukvarjajo s to ponižujočo dejavnostjo, zato je odbor za pravice žensk in enakost spolov ob svetovnem dnevu žena 8. marca 2006 začel mednarodno kampanjo, da bi ob priložnosti svetovnega nogometnega prvenstva 2006 javnost opozorili na potrebo po preprečevanju trgovine z ženskami in prisilne prostitucije ter boju proti njima. Ta kampanja z naslovom "Rdeči karton prisilni prostituciji" je k večji ozaveščenosti o potrebi po dejavnem boju proti trgovini z ženskami in prisilni prostituciji uspešno prispevala ne le med privrženci nogometa, temveč tudi v širši družbi. Vendar so rezultati dejavnosti Evropske komisije in večine držav članic na žalost še vedno nezadovoljivi. Zato na ta problem opozarjamo še enkrat, pri čemer želimo v času evropskega nogometnega prvenstva Euro 2008, ki poteka ta mesec, ponovno jasno sporočiti javnosti, da tovrstno nasilje nad ženskami in dekleti ni sprejemljivo.
<P>
Leta 2005 sta Komisija in Svet sprejela podroben akcijski načrt o izmenjavi najboljših praks ter standardih in postopkih za preprečevanje trgovine z ženskami in boj proti njej. Pomembno je, da države članice ta akcijski načrt dejansko izvajajo. S tem se ukvarja tudi eno od naših vprašanj. Potrebno je namreč usklajeno delovanje na področjih, ki so med seboj povezana, na primer z oblikovanjem preventivnih strategij, ki so prilagojene glede na spol, tudi v državah, iz katerih te ženske in dekleta prihajajo, pa tudi z ukrepi za boljšo ozaveščenost in oceno njihove učinkovitosti. Ali lahko Komisija zato odgovori na naslednja vprašanja:
<P>
Ali se izvaja akcijski načrt v zvezi s trgovino z ženskami zaradi spolnega izkoriščanja, kakšni so rezultati in ali je učinkovit? O katerih specifičnih ukrepih za boj proti trgovini z ljudmi zaradi spolnega izkoriščanja poročajo države članice? Ali so države članice pravilno prenesle in začele izvajati direktivo 2004/81/ES ter katere ukrepe je sprejela Komisija, če je niso? Ali je študija o povezavah med zakonodajo o prostituciji in obsegom trgovine z ženskami in dekleti zaradi spolnega izkoriščanja, ki jo Odbor za pravice žensk in enakost spolov zahteva že od januarja 2006, zdaj že na voljo? Ali lahko Komisija navede, ali in kako namerava spodbujati države članice, da bi se zanašale na čezmejno policijsko sodelovanje v boju proti trgovini z ljudmi in prisilni prostituciji ter ga nadgrajevale? Kako bi lahko Komisija podprla kampanjo odbora "Rdeči karton prisilni prostituciji"? Ali je pristojni komisar pripravljen v pismu pozvati avstrijsko in švicarsko vlado, naj se ob priložnosti prihajajočega nogometnega prvenstva Euro 2008 borita proti trgovini z ženskami in podpreta našo kampanjo "Rdeči karton"?
<P>
Gospa predsednica, splošno znano je, da pomembna nogometna prvenstva nudijo veliko užitkov in zabave gledalcem in navijačem, pri čemer predstavlja trgovina z ženskami zaradi spolnega izkoriščanja negativno plat teh dogodkov, s katero se moramo soočiti ne le z besedami, temveč tudi s konkretnimi dejanji. Navsezadnje dejanja povedo več kot besede. Upam, da se s tem strinja tudi gospod komisar.
<SPEAKER ID="288" NAME="László Kovács">
komisar. - Gospa predsednica, čeprav to vprašanje ne spada v moj portfelj, se čutim privilegiranega, ker nadomeščam mojega dobrega prijatelja in kolega Jacquesa Barrota, in ker sodelujem v tej razpravi, saj sem prepričan, da je to vprašanje zelo pomembno.
<P>
Zagotavljam vam, da je Komisija v celoti zavezana k boju proti trgovini z ljudmi, ker to predstavlja okrutno kršenje človekovih pravic in zelo resno kaznivo dejanje, pri čemer je zlasti zavezana k boju proti prisilni prostituciji.
<P>
V zvezi z zelo pomembnimi vprašanji, ki zavzemajo celotno zapleteno vprašanje, bom začel z vprašanjem št. 1. Leta 2005 je Svet sprejel akcijski načrt EU o najboljših praksah, standardih in postopkih, ki vsebuje zelo ambiciozen sklop ukrepov za boj proti trgovini z ljudmi. Na podlagi informacij, ki so jih predložile države članice ter kljub nekaterim doseženim rezultatom, menimo, da ostajajo razmere nezadovoljive v zvezi s kazenskimi postopki in pomočjo žrtvam, ki je zelo pomembna.
<P>
Komisija bo pripravila poročilo o njenem izvajanju do konca tega leta. Ta pregled stanja lahko oblikuje podlago v zvezi z odločanjem, katere ukrepe izvajati v bližnji prihodnosti in v kakšni obliki.
<P>
Vprašanje št. 2. Zaščita žrtev trgovine z ljudmi je dolžnost človekovih pravic. Poleg tega je nujen pogoj za uspešen pregon trgovcev z ljudmi, ker je pričevanje žrtev ključno za obsodbe. Direktiva 2004/81/ES deluje tako, da zagotovi dodelitev obdobja razmisleka, pri čemer dopušča žrtvi, da okreva in se izogne vplivu trgovcev z ljudmi, ter da podeli dovoljenje za prebivanje.
<P>
Vse države članice vezane na navedeno direktivo z izjemo Španije in Luksemburga so obvestile Komisijo o popolnem prenosu pravnih instrumentov. Komisija se je odločila, da napoti ti dve državi članici na Evropsko sodišče.
<P>
V zvezi z analizo njenega bistvenega prenosa in izvajanja, je Komisija januarja 2007 izvedla raziskavo za oceno prenosa desetih direktiv v nacionalno zakonodajo na področju azila in migracij, vključno s to direktivo.
<P>
Končne ugotovitve Raziskave, ki bodo kmalu na voljo Komisiji, bodo podlaga za sistematično spremljanje obstoječega pravnega reda na tem področju v skladu s členom 226 Pogodbe ES.
<P>
Vprašanje št. 3. Komisija je tudi izvedla raziskavo za oceno zakonodaje v državah članicah in stanja v zvezi s trgovino z ljudmi. Ugotovitve te raziskave bodo na voljo do konca februarja 2009.
<P>
Vprašanje št. 4. Prisilna prostitucija in trgovina z ljudmi predstavljata kršitev temeljnih pravic in eno vrsto organiziranega kriminala. Prizadevanja v boju proti kriminalnim združbam morajo nujno potekati na mednarodni ravni. Čezmejno sodelovanje med policijskimi enotami držav članic ima privilegirano mesto v Europolu. Poleg tega je boj proti trgovini z ljudmi prednostna naloga finančnega programa "Preprečevanje in boj proti kriminalu", ki podpira projekte nadnacionalnega sodelovanja in vključuje organe kazenskega pregona in nevladne organizacije.
<P>
Nazadnje vprašanje št. 5. Kampanja "Rdeči karton prisilni prostituciji", ki se je začela ob priložnosti svetovnega nogometnega pokala FIFE leta 2006, je prispevala k ozaveščanju o trgovini z ljudmi zaradi spolnega izkoriščanja. Čeprav je Nemčija opravila oceno, ki kaže, da se v letu 2006 strah o povečanju prisilne prostitucije in trgovanju z ljudmi ni uresničil, se strinjamo z vsemi pobudami, ki ciljajo na obveščanje in ozaveščanje javnosti, preprečevanje takšnega grozljivega pojava kriminala in pomoč žrtvam.
<SPEAKER ID="289" NAME="Manolis Mavrommatis">
, v imenu skupine PPE-DE. - (EL) Gospa predsednica, gospod komisar, gospe in gospodje, to soboto se v Avstriji in Švici prične Evropsko nogometno prvenstvo. To je drugi največji športni dogodek po svetovnem pokalu. Mediji poročajo, da se bo tekem udeležilo približno 2,5 milijonov nogometnih privržencev s cele Evrope. Prav tako poročajo, da kot je to značilno za tako velike dogodke, bo veliko število žensk z vsega sveta, približno 25 000, pripotovalo v mesta, kjer se bojo te tekme odigrale, na žalost ne le zaradi navijanja za svoje ekipe, ampak zato, ker so prisiljene v prostitucijo. Prepričan sem, da mednarodna skupnost ter zlasti EU in Evropski parlament ne smejo prezreti tega.
<P>
Gospa predsednica, gospod komisar, kot smo slišali, je posredovanje Evropskega parlamenta leta 2006 na podobnem primeru svetovnega prvenstva v nogometu v Nemčiji pokazalo pozitivne rezultate. Takrat je znašalo število žensk prisiljenih v prostitucijo med 40 000 in 60 000. Zato bi bilo koristno, da bi ponovno ukrepali, kot smo že naredili leta 2006 zaradi ustnega vprašanja gospe Wortmann-Kool. Predlagam, da predsednik Evropskega parlamenta in zadevni komisar pošljeta pismo, tako kot je gospod Frattini leta 2006 poslal pismo Angeli Merkel. Naslovljeno mora biti na organizacijski odbor in na UEFO, pri čemer izraža našo skrb o nevarnosti, ki grozi, da bi se športni dogodek spremenil v nenadzorovano zabavo z ženskami, ki so njene žrtve.
<P>
Gospod komisar, gospe in gospodje, prepričan sem, da lahko z enotnostjo in opozarjanjem o tem, kar pravimo, preprečimo nevarnosti, ki niso dobre ne za nas ne za družbo, ampak dopuščajo le izkoriščanje človeškega trpljenja.
<SPEAKER ID="290" NAME="Lissy Gröner">
v imenu skupine PSE. - (DE) Gospa predsednica, nekaj dni pred začetkom evropskega nogometnega prvenstva odbor za pravice žensk in enakost spolov, poleg celotnega Evropskega parlamenta upam, daje ponovno rdeč karton prisilni prostituciji. Vsako leto postane po celem svetu do 800 000 žensk žrtev trgovine z ljudmi zaradi spolnega izkoriščanja. To je danes ena najhujših kršitev človekovih pravic in pojav večjih športnih dogodkov, hiter seks na prizoriščih nogometnih tekem je prav tako povezan s to sodobno obliko suženjstva.
<P>
Pred dvema letoma smo v Parlamentu sprožili obsežno razpravo in začeli s kampanjo na svetovnem nogometnem prvenstvu v Nemčiji, da bi zagotovili, da se lahko prepreči velik val prisilne prostitucije, katere so se strokovnjaki na začetku bali, ter njene ustrezne negativne učinke s pomočjo privržencev prek ozaveščene javnosti. Vendar je potem vprašanje ponovno poniknilo.
<P>
Uvedli smo zakonodajne pobude in z izkušnjami, ki smo jih pridobili s kampanjo v Nemčiji, katero so močno podprle ženske organizacije, uspeli ustanoviti zaščitne ukrepe za žrtve ter pojasnili stisko žensk, ki običajno prihajajo iz srednje in vzhodne Evrope. Kot storilci kaznivih dejanj so v hudih težavah, ker nimajo dovoljenja za prebivanje, kot žrtve pa zaradi neusmiljenega izkoriščanja trgovcev z ljudmi.
<P>
Korak naprej smo naredili z zaščitnimi ukrepi za žrtve, s čezmejnim sodelovanjem in z zakonitim izdajanje dovoljenj za prebivanje. Zdaj želimo uporabiti javnost na tekmah v Avstriji in Švici, da ponovno poudarimo vprašanje. V Nemčiji je minister za pravosodje razglasil stroge sankcije za stranke prisilne prostitucije.
<P>
Vendar je še vedno veliko vrzeli in Parlament mora poskrbeti, da se bodo zaprle. Komisijo prosim za podporo pri tem.
<SPEAKER ID="291" NAME="Siiri Oviir">
v imenu skupine ALDE. - (ET) Gospod komisar, gospe in gospodje, zdi se, da obstaja nek simbolni pomen našega razpravljanja občutljivega vprašanja v temni noči. Vsako leto je več sto tisoč žensk zlorabljenih v evropski spolni industriji. To je hitro rastoča industrija, ki združuje novo tehnologijo, kriminal, mamila in veliko denarja, vendar lahko njeno značilnost povzamemo z eno samo besedo - nasilje.
<P>
Znano je, da je večina žensk zvabljenih v trgovino z ljudmi za namene spolnega izkoriščanja zaradi slabih socialnih razmer, predvsem zaradi revščine in brezposelnosti. Večina prostitutk prihaja ravno s področij, kjer je brezposelnost višja, to so, kar zadeva Evropsko unijo, revnejše vzhodnoevropske države. To dokazuje, da morajo Evropska unija in posamezne države članice ukrepati najprej za izboljšanje poklicne usposobljenosti žensk iz ogroženih skupin, in da v zvezi s tem uporabijo ukrepe dejavnega trga.
<P>
Nobenega dvoma ni, da so kampanje za ozaveščanje vprašanja o prostituciji, kot je kampanja "Rdeči karton prisilni prostituciji", pomembne in da za določen čas vplivajo na ozaveščenost družbe o tem vprašanju. Vendar menim, da mora biti cilj prisilne prostitucije in komercialnega spolnega izkoriščanja žensk stalno v ospredju družbene in javne pozornosti. Mislim, da se zelo pogosto dogaja, da je financiranje preventivnih ukrepov učinkovitejše in cenejše za gospodarstvo, kot pa nenehno ukvarjanje s posledicami težave.
<P>
Poleg preventivnih ukrepov je pomembno povečati učinkovitost policijskega sodelovanja med državami članicami zlasti na schengenskem območju. Pozivam Komisijo in politične stranke, ki so tu zastopane, da so odločni in pomagajo, da bi prostitucija postala stvar preteklosti, ter da podprejo prepoved kupovanja spolnih uslug v svojih državah. Zamrznitev povpraševanj bo tudi prispevala k dosegu našega končnega cilja. Nazadnje, je pomembno tudi poudariti, da mora biti politika nične tolerance v zvezi s prostitucijo in trgovino z ljudmi prisotna po vsej Evropski uniji. Začeti bi morali sprejemat odločitve in ukrepati.
<SPEAKER ID="292" NAME="Hiltrud Breyer" LANGUAGE="DE">
Gospa predsednica, zavedamo se, da je treba po celem svetu prepovedati z zakonom trgovino z ženskami zaradi spolnega izkoriščanja in se bojevati proti njej. To je škandal, ki si ne zasluži Evrope vrednot in človekovih pravic. Poleg tega vemo, da se trgovina z ženskami ne ustavi več na mejah. Zato potrebujemo evropski, svetoven odgovor na to težavo, vendar tak, ki presega mejni nadzor in nasilje samo.
<P>
Načeloma je to pozitiven znak, da je ta tema že 10 let na dnevnem redu, vendar se preveč enostransko osredotoča na mejni nadzor, pri čemer na žalost preveč zanemarja preprečevanje te težave in zaščito žrtev. Niti ni podano kakršno koli dovoljenje. Vedno več ljudi, tj. deklet in žensk, postaja žrtev spolnega izkoriščanja, čeprav kot je omenila že gospa Gröner, ni bilo nobenega znaka o strahu pred povečanjem na svetovnem nogometnem prvenstvu 2006. Vendar vemo, da je ocenjeno število neprijavljenih primerov visoko. Na tem področju je premalo prisilnih ukrepov proti trgovcem z ljudmi in premalo postopkov proti brezobzirnim storilcem kaznivih dejanj. Evropska komisija je v zvezi s vprašanjem, ki sem ga postavil v Parlamentu, tudi potrdila to.
<P>
Osredotočamo se na boljšo zaščito žrtev ne le v Nemčiji, ampak v Evropi. V zvezi s tem obžalujem, da vse kar zna Komisija povedati so samo lepe besede, v resnici pa ne dela ničesar, da bi izboljšala to zadevo. Kako Komisija spodbuja izvajanje direktive o zaščiti žrtev trgovanja z ljudmi v državah članicah, ni pregledno, niti se ne spremlja njenega izvajanja. Močno obžalujem, da Komisija kaže le na razpravo v zvezi z mojim drugim vprašanjem v Parlamentu o tem, kako se izvaja direktiva o zaščiti žrtev trgovine z ljudmi v Nemčiji.
<P>
Komisijo prosim, da končno zavzame zelo odločno stališče o tem, ali se je v Nemčiji in drugih državah članicah EU direktiva primerno izvedla. Zato ne more biti res, da Komisija ne ve, ali se je njena zakonodaja primerno izvedla. To bi bil znak pomanjkljivosti.
<P>
V zvezi z migracijo se moramo ozirati na naknadno migracijo družinskih članov in na možnosti, kako bi se ženske lahko zakonito priselile, zato da ne bi postale žrtve trgovcev z ljudmi.
<SPEAKER ID="293" NAME="Eva-Britt Svensson">
v imenu skupine GUE/NGL. - (SV) Gospa predsednica, več sto tisoč žensk in otrok se v EU prevaža kot blago. Te se spolno izkorišča, trpinči, ustrahuje, izrablja in prikrajša za vse človeško dostojanstvo. Kakšen zločin so zagrešili, da so obsojeni na tako življenje? Njihov zločin je pravzaprav revščina in pomanjkanje socialnih pravic ter dejstvo, da nekateri moški menijo, da jim njihov denar daje pravico, da z ženskami in otroci ravnajo kot z blagom. Običajno se privabi mlada dekleta z lažnimi obljubami o delu in dobrem zaslužku, vendar se potem začnejo nočne more za njih.
<P>
Za EU in države članice je sramotno, da se dopušča nadaljevanje in večanje te trgovine. Nihče se ne sme umakniti z izgovorom, da "ničesar ne vemo". Vemo, samo premalo naredimo. Zato moramo dobiti odgovor Komisije na naša vprašanja, ki izhajajo iz kampanje "Rdeči karton prisilni prostituciji".
<P>
Trdim, da je trgovina s spolnimi sužnji ena oblika terorizma. EU in države članice so bile zlasti učinkovite pri sprejemanju bolj ali manj dobrih ukrepov za boj proti terorizmu. Vendar pa nista ne EU, ne države članice namenile tej drugi obliki terorizma, ki prizadene ženske in otroke, enake prednostne naloge.
<P>
Poleg tega se moramo zavedati, da je vedno več moških vpletenih v to tragično trgovino. Moški se morajo vzdržati kupovanja spolnih uslug. Poleg tega morajo pokazati ostalim moškim, da kupovanje žensk ni v redu. Moški morajo zagotoviti, da se bo povpraševanje in tako tudi trgovina z ženskami zmanjšala. Dokler obstajata povpraševanje in trg z visokimi finančnimi dobički, se bo trgovina nadaljevala. Ponavljam: ženske niso naprodaj. To moramo odpraviti.
<SPEAKER ID="294" NAME="Ivo Belet" AFFILIATION="PPE-DE">
(NL) Gospa predsednica, gospod komisar, gospe in gospodje, v resoluciji o prihodnosti poklicnega nogometa, ki smo jo sprejeli lani na teh istih klopeh, izrecno pozivamo Svet, da sprejme ukrepe za boj proti kriminalnim dejavnostim v poklicnem nogometu, kot je prisilna prostitucija. Dobesedno smo to rekli v tistem besedilu. Pojasniti moramo, da niso krivi organi na področju nogometa, da se ti pojavi zgodijo v okviru večjih turnirjev. Ti pojavi so skoraj značilni za vse večje mednarodne dogodke. Vendar si športni svet seveda nadvse upravičeno želi učinkovite in natančne rešitve te težave, ker seveda ni smiselno, gospe in gospodje, da zagovarjamo in si prizadevamo za pošteno igro na igriščih ter nasprotujemo in se borimo proti rasizmu na igriščih, če se na in okoli igrišč tolerirajo primeri suženjstva. Kampanja "Rdeči karton prisilni prostituciji" je odlično delovala med svetovnim nogometnim prvenstvom v Nemčiji leta 2006. Okoli 1 000 lokalnih in regionalnih akcijskih skupin ter zvez je bilo vključenih v to preventivno kampanjo, kar je imelo jasen odvračilni učinek na trgovce z ljudmi in ostale kriminalne združbe. Rezultat, na katerega se je Komisija že obrnila, je bil, da se je prisilna prostitucija med svetovnim nogometnim prvenstvom v Nemčiji leta 2006 omejil na le nekaj deset primerov, pri čemer ti na splošno niso bili direktno povezani s svetovnim prvenstvom.
<P>
Zato je jasno, da ozaveščanje in preventivne kampanje delujejo. Te kampanje so zelo učinkovite in zato jih moramo uporabiti še enkrat, vključno med prihajajočim evropskim prvenstvom, ki se začne ta teden. Zato gospod komisar pozivamo Evropsko komisijo, da v zvezi s tem pošlje pismo zadevnim vladam, tj. Avstriji in Švici, kot je ravnokar pravilno povedala gospa Wortmann-Kool. Ponavljam naše vprašanje. Ali lahko izpolnite naše zahteve in potrdite tukaj in zdaj, da boste podprli to pobudo?
<P>
Imam še eno pripombo: samo preprečevanje ne bo dovolj. Leta 2005 so se države članice dogovorile, da bodo preprečile in se borile proti trgovanju z ljudmi, vendar je na nacionalni ravni akcijski načrt, na katerega se sklicujete gospod komisar, bolj kot kdaj koli prej mrtva črka. Zato je zdaj čas, da opozorimo organe na ta akcijski načrt. Že pred dvema letoma je takratni komisar gospod Frattini dejal, da je treba vlogo Europola in Eurojusta v zvezi s tem okrepiti, pri čemer je enako izrecno prosil Parlament v svoji resoluciji. Zato prav tako verjamemo gospod komisar, da se bosta v zvezi s tem turnirjem Komisija in Svet kar najbolj potrudila, da bosta uresničila te obljube.
<SPEAKER ID="295" NAME="Christa Prets" AFFILIATION="PSE">
(DE) Gospa predsednica, komisar, trgovina z ljudmi je, kot smo slišali, zločin proti človečnosti, zlasti proti ženskam, je nova oblika suženjstva in zelo dobičkonosen posel, ki je vedno bolj razširjen in ima letni prihodek v višini 44 milijard EUR, kot poroča organizacija za varnost in sodelovanje v Evropi. Ta tema si zasluži obširnejšo razpravo, pri kateri bi lahko izpostavili različne vidike.
<P>
Danes obravnavamo trgovino z ženskami zaradi spolnega izkoriščanja, ki se navezuje na kampanjo, ki smo jo imeli na svetovnem nogometnem pokalu leta 2006. V Parlamentu smo razpravljali o mojem poročilu, ki je obravnavalo prisilno prostitucijo, in v katerem smo zahtevali, da Komisija sprejme številne ukrepe. Odgovor na to je bil akcijski načrt. Danes smo že večkrat slišali vprašanje v zvezi z izvajanjem in poudarjam, da to vključuje dovoljenja za bivanje za žrtve, usposabljanja na policijskih šolah, inštitute za socialne raziskave in podobno. Vključuje tudi izobraževanje v izvornih državah ter možnosti za izobraževanje in usposabljanje za ženske in moške v njihovi domovini. Tudi moški so vedno bolj prizadeti.
<P>
Očitno je 18. oktober evropski dan boja proti trgovini z ženskami, ki smo ga letos organizirali prvič. Sicer pa še ni opaziti dosti znakov kampanje. Zanimanje za to temo je upadlo po kampanji "Rdeči karton prisilni prostituciji" in svetovnem pokalu. Zato ji moramo dati nov zagon. Ne ukvarjamo se s prepovedjo prostitucije ali diskriminacijo spolnih delavcev. Ravno nasprotno. Želimo povečati ozaveščenost, destigmatizirati to področje in oblikovati socialno mrežo, da bi med drugim zaščitili tudi spolne delavce.
<P>
Zelo pomembna je obsodba prisilne prostitucije. Evropsko nogometno prvenstvo v Avstriji in Švici nam bo omogočilo, da bomo pritegnili pozornost. Zagotavljam vam, da smo v Avstriji sprejeli potrebne ukrepe. Vabimo vas na veliko evropsko prvenstvo in vam želimo pošteno igro in pošteno spolnost.
<SPEAKER ID="296" NAME="Milan Horáček" AFFILIATION="Verts/ALE">
(DE) Gospa predsednica, veliko se jih veseli evropskega nogometnega prvenstva, ki bo junija 2008. Poleg tekem ne smemo pozabiti, da so trgovina z ljudmi, prisilna prostitucija žensk in zloraba otrok v porastu ter da zločini, povezani s tem, presegajo vse meje.
<P>
Tekme bodo v Avstriji in Švici, pri čemer je okrepljena vloga sosednjih srednjeevropskih držav kot tranzitnih držav za ta izjemno donosen posel. EU mora poskrbeti, da bodo preventivni ukrepi, čezmejno opazovanje in pregon bolje organizirani in usklajeni. Izboljšati je treba evropski mehanizem za skupno preiskovanje. Vsaka država članica mora bolj učinkovito zaščititi žrtve in aktivno uporabljati pripomočke, ki jih ima na voljo. Le tako bomo lahko ujeli storilce in jim pokazali rdeči karton.
<SPEAKER ID="297" NAME="Ilda Figueiredo" AFFILIATION="GUE/NGL">
(PT) Zelo pomembno je, da izkoristimo evropsko nogometno prvenstvo UEFA 2008 in spet obvestimo javnost, da sta prostitucija in zelo dobičkonosna trgovina z ženskami zaradi spolnega izkoriščanja nesprejemljiva kot oblika nasilja proti ženskam, dekletom in otrokom.
<P>
Zato je ključno, da sprejmemo ukrepe za uspešen boj proti tej obliki trgovine in obenem za uspešno podporo žrtvam v različnih državah članicah, pri čemer je treba poročati o rezultatih izvedenih akcij.
<P>
Ob tem ne smemo pozabiti na vedno večje neenakosti, slabe delovne razmere in slabo plačano delo, brezposelnost in revščino, ki pahnejo tisoče žensk in mladih deklet v prostitucijo ter olajšajo življenje prekupčevalcem. Pojavi se drugo vprašanje, in sicer kako bodo voditelji držav članic ukrepali v zvezi z odpravo osnovnih vzrokov za resne kršitve človekovih pravic sto tisočih žensk in mladih ter kako bodo preprečili nove oblike suženjstva.
<SPEAKER ID="298" NAME="Emine Bozkurt" AFFILIATION="PSE">
(NL) Gospa predsednica, med svetovnim nogometnim pokalom 2006 je bila izpostavljena tudi potreba po telefonih za klic v sili za pomoč žrtvam trgovine z ženskami in prisilne prostitucije. V Turčiji, na primer, imajo že nekaj let telefon, kamor lahko ženske kličejo, da prijavijo primere trgovine z ženskami. Evropski parlament je leta 2006 zahteval vzpostavitev telefona, da bi lahko govorili z žrtvami trgovine z ljudmi v različnih jezikih in jim tudi nudili pomoč. Tega telefona še po dveh letih ni.
<P>
Pred dvema tednoma sem se udeležila otvoritve telefona za razočarane potrošnike med evropskim nogometnim prvenstvom UEFA 2008, ki jo je organizirala komisarka Kuneva. Kako dobra ideja je vzpostavitev enotne telefonske številke. Torej se da narediti, vendar ne vem, zakaj nudimo pomoč potrošnikom in ne žrtvam trgovine z ženskami. Novi telefon za potrošnike kaže, kako hitro in s kako malo truda se lahko ukrepa. Zdaj je čas, da združimo te pobude in priskrbimo žrtvam trgovine z ženskami sredstvo, s katerim bodo lahko prosile za pomoč. Dejansko zmoremo, kot je dejal Barack Obama.
<SPEAKER ID="299" NAME="Anna Hedh" AFFILIATION="PSE">
(SV) Gospa predsednica, v soboto se začne evropsko nogometno prvenstvo in zabava se lahko prične. Vendar obstajata dve plati medalje. Med tako velikimi športnimi dogodki se vedno poveča nezakonita trgovina z ženskami in deklicami zaradi prostitucije. Zato je pomembno, da ukrepamo enako kot smo pred dvema letoma s kampanjo "Rdeči karton prisilni prostituciji". V EU se moramo skupaj truditi za ničelno toleranco za trgovino z ljudmi. Pozivam vse vlade držav članic, ki tega še niso storile, da začnejo takoj izvajati akcijski načrt, ki ga je EU oblikovala leta 2005 za boj proti trgovini z ljudmi in njeno preprečevanje.
<P>
Želim si, da bi imelo več držav zakone v zvezi s kupovanjem spolnih uslug, saj takšni zakoni zavirajo trgovino s spolnimi sužnji. Veselim se poročila Komisije o vzorcih prostitucije v državah članicah in upam, da ga bomo lahko kmalu preučevali.
<P>
Evropsko nogometno prvenstvo mora na igrišču in izven njega upoštevati in spodbujati športne vrednote, kot so tovarištvo, zdrava aktivnost in poštena igra. Če ne obsodimo odvratne trgovine z ljudmi zaradi prostitucije, jo posredno podpiramo.
<SPEAKER ID="300" NAME="Gabriela Creţu" AFFILIATION="PSE">
Gospa predsednica, trgovina z ljudmi je nezakonit trg, vendar je še vedno trg, ki vključuje povpraševanje in ponudbo. Država z velikim povpraševanjem ima enako pomembno vlogo kot izvorna država. Trgovina z ljudmi je ostanek suženjstva in predstavlja neprekinjeno kršitev zakonodaje, pri čemer vključuje tudi druge vrste kriminala, kot so pranje denarja, nasilje, tihotapstvo, prostitucija, utaja davkov, goljufija in prisilno delo.
<P>
Trgovanje z ljudmi povzroča nevarne spremembe v sistemu vrednot naše družbe, saj ohranja stare neenakosti, pri katerih so bili otroci in ženske le trgovsko blago, in ustvarja nove. Denar, ki ga zaslužijo trgovci z ljudmi, jemlje pomen vrednotam, kot so delo in poštene poslovne prakse.
<P>
Vse države članice morajo nujno ratificirati konvencijo Sveta Evrope o trgovini z ljudmi in začeti z izvajanjem sprejetih ukrepov, pri čemer morajo začeti z bojem proti temeljnemu vzroku za trgovino zaradi prostitucije, pri čemer je ta vzrok moško povpraševanje po ženskah in dekletih.
<SPEAKER ID="301" NAME="Zita Pleštinská" AFFILIATION="PPE-DE">
(SK) Začetek svetovnega nogometnega prvenstva UEFA 2008 to soboto v Avstriji in Švici nas opominja na prisilno prostitucijo. Nogometni navdušenci bodo gotovo uživali. Športne prireditve žal poskrbijo za ugodne razmere za nezakonite dejavnosti in povečajo obseg trgovine z ljudmi zaradi spolnega izkoriščanja.
<P>
Strinjam se z drugimi govorniki da je bila kampanja "Rdeči karton prisilni prostituciji", ki jo je marca 2006 organiziral odbor za pravice žensk in enakost spolov, uspešna, ker je javnost soočila z aktualnimi socialnimi vprašanji.
<P>
Menim, da lahko le dobra informacijska kampanja med evropskim nogometnim prvenstvom UEFA 2008 o nujnosti preprečevanja trgovine z ženskami in prisilne prostitucije odpre oči javnosti in izpostavi to grozljivo obliko nasilja nad ženskami in dekleti.
<SPEAKER ID="302" NAME="Britta Thomsen" AFFILIATION="PSE">
(DA) Gospa predsednica, Komisijo bi vprašala, kakšne posebne pobude so posredovali za preprečevanje trgovine z ženskami v zvezi z evropskim nogometnim prvenstvom UEFA 2008 v Avstriji in Švici. Trgovina z ženskami je vedno del takšnega velikega športnega dogodka, kot smo danes že slišali. Imam tri vprašanja. Ali je kdo vprašal predstavnike vlad zadevnih držav, ali bi podprli kampanjo "Rdeči karton prisilni prostituciji"? Ali ste jih opozorili, da mora med prvenstvom policija poostriti nadzor? Ali ste pozvali državi k ukrepanju v zvezi s podporo žrtev?
<SPEAKER ID="303" NAME="László Kovács">
komisar. - Gospa predsednica, kot je že bilo povedano, so bile vložene podobne pobude in predlogi, pri čemer sta Parlament in Komisija sprejela ukrepe pred svetovnim pokalom, ki je bil leta 2006 v Nemčiji. Na srečo se skrbi in strahovi nemških oblasti in evropskih institucij niso uresničili
<P>
Vendar to ne pomeni, da nam zdaj ni treba ukrepati. Ta razprava je potrebna, da smo v vsakem primeru pripravljeni, pri čemer je to tudi priložnost, da ocenimo ukrepe in omogočimo Parlamentu, da Komisiji predstavi predloge, poleg tega pa je to tudi priložnost, da vzbudimo zanimanje javnosti.
<P>
Razumem nezadovoljstvo, ki so ga izrazili nekateri govorniki. V uvodni izjavi sem že omenil, koliko konkretnih poročil je Komisija že objavila, pri čemer bomo na podlagi trenutnih raziskav in sklepov lahko oblikovali nove ukrepe in akcijske programe.
<P>
Gospa Bozkurt je omenila vprašanje telefonov za klic v stiski in menim, da je to dobra zamisel, vendar njena uresničitev ni tako zelo preprosta. To je v celoti drugačno vprašanje kot telefon za zaščito potrošnikov. Zato menim, da telefon, ki ga je organizirala komisarka Kuneva, ne moremo uporabiti za zaščito žrtev, ker je to povsem drugačno vprašanje. Je veliko bolj zapleteno.
<P>
Gospa Breyer je omenila zaščito žrtev, ki je po mojem mnenju ključno vprašanje. Poudarjam, da bo v ocenjevalnem in spremljevalnem poročilu akcijskega načrta posebno poglavje o pomoči žrtvam, ki bo končano oktobra ali novembra 2008, pri čemer bomo ocenili dejansko izvajanje ukrepov za zaščito žrtev.
<P>
Na prvem dnevu EU za boj proti trgovini z ljudmi 18. oktobra 2007 je neprofitna organizacija GLS (Gulfcoast Legal Services) izdala priporočilo o prepoznavanju žrtev in napotitvenih službah. Jamčim vam, da bomo zagotovili primerno nadaljnje spremljanje, pri čemer zagotavljam poslancem, da je Komisija pripravljena na intenzivnejši boj proti trgovini z ljudmi, prisilni prostituciji in organiziranemu kriminalu, ki je za tem.
<SPEAKER ID="304" NAME="Predsednica">
Ta razprava je končana.
<P>
Glasovanje bo potekalo jutri ob 11.00.
<P>
Pisne izjave (člen 142)
<SPEAKER ID="995" NAME="Urszula Gacek  " AFFILIATION="PPE-DE">
v pisni obliki. - Ko vsi nogometni navdušenci po vsej Evropi pričakujejo začetek evropskega nogometnega prvenstva UEFA 2008, je priložnost, da razmislimo o nevarnostih, ki pretijo ženskam, zlasti tistim iz nekdanjih sovjetskih republik, ki bodo žrtve trgovine z ljudmi in prisilne prostitucije, da bodo zadostile povpraševanju po spolnih uslugah na prizoriščih nogometnih tekem.
<P>
Kar bo za nekatere tradicionalni evropski športni dogodek, bo obdobje fizičnega in psihološkega trpljenja za naivne mlade ženske, ki so verjele, da bodo delale kot natakarice.
<P>
Ponovno je treba pozvati preostalih 17 držav članic Evropske unije, ki še niso ratificirale evropske konvencije o boju proti trgovini z ljudmi, da to takoj storijo.
<P>
Države članice EU, ki so zagovornice človekovih pravic nimajo opravičila za nesprejetje konvencije, ki smo jo sprejeli v Varšavi pred tremi leti.
<SPEAKER ID="305" NAME="Neena Gill  " AFFILIATION="PSE">
v pisni obliki. - Ali lahko Komisija pojasni Parlamentu, kakšen napredek je naredila v zvezi z načrtom iz leta 2005 za boj proti trgovini z ljudmi in njeno preprečevanje v Evropi?
<P>
Ker me skrbi zamuda pri izvajanja tega načrta v državah članicah, sprašujem Komisijo, kakšen vpliv ima to na kampanjo "Rdeči karton prisilni prostituciji" v državah članicah. Ali nas lahko tudi obvesti, kakšno kampanjo ima v načrtu za povečanje ozaveščanja v zvezi s trgovanjem z ljudmi zaradi prostitucije med evropskim nogometnim prvenstvom UEFA 2008?
<P>
Zaskrbljena sem, ker so športni dogodki, ki prinašajo veselje milijonom ljudi po vsem svetu, priložnost za spolno izkoriščanje žensk in deklet.
<P>
Pretresena sem nad dejstvom, da je vsako leto 100 000 žensk žrtev trgovine ljudi zaradi prostitucije. Najhuje se mi zdi, da so med njimi tudi dekleta, ki so stara komaj 14 let.
<P>
Preprosto ne moremo dovoliti, da se nadaljuje ta moderna oblika suženjstva. Spolno izkoriščanje ni le zločin, ampak pomeni tudi resno kršenje človekovih pravic.
<SPEAKER ID="306" NAME="Katalin Lévai  " AFFILIATION="PSE">
v pisni obliki. - (HU) Unija je odgovorna, da na vse možne načine preprečuje spolno izkoriščanje in trgovino z ljudmi, ki se pojavljata na športnih dogodkih, ki so organizirani na njenem ozemlju. Evropsko nogometno prvenstvo 2008 je športni dogodek, ki privabi veliko število ljudi in pri katerem je večje povpraševanje po spolnih uslugah. Zato je zelo pomembno, da se zaščitimo z začasnimi kampanjami, kot je bila kampanja med svetovnim nogometnim pokalom 2006, ki jo je organizirala gospa Záborská in ki bi jo morali imeti tudi letos. Da bi pobuda dosegla veliko ljudi, bi jo morali bolj razširiti v medijih, vključno z uradno spletno stranjo za evropsko prvenstvo, pri čemer bi morali vanjo vključiti politike, športne direktorje, športnike in navijače, po vzoru programa "Mladi proti rasizmu".
<P>
Vendar samo začasna kampanje ni dovolj. Za odločne ukrepe proti trgovini z ljudmi moramo čim prej oblikovati direktive, ki bodo v skladu z obstoječimi. Komisijo opozarjam na dejstvo, da v veliko državah nimajo dovolj zmogljivosti za prenos in obrazložitev direktiv, zato se njihovo izvajanje še bolj odlaša. Zato menim, da je zelo pomembno, da dobimo natančen odgovor na vprašanje, ki ga je vložila gospa Záborská, v zvezi z direktivo 2004/81/EC.
<P>
Čeprav ima mejna kontrola pomembno vlogo pri zmanjševanju spolnega izkoriščanja in trgovine z ljudmi na športnih dogodkih v Uniji, menim, da lahko to dosežemo z okrepljenimi zunanjimi kontrolami v sodelovanju z mejnimi stražami in ne le s strožjim nadzorom notranjih mej. Tako ne bomo državljanom, ki spoštujejo zakone, otežili udeležbe na evropskih dogodkih.
<SPEAKER ID="307" NAME="Lívia Járóka  " AFFILIATION="PPE-DE">
v pisni obliki. - (HU) Gospe in gospodje, vrnila se bom k vprašanju, ki ga je zastavila gospa Záborská, in spet poudarila nemoč romskih žensk v zvezi s trgovino z ljudmi in prisilno prostitucijo. Socialna izključenost in pogosto pomanjkanje dokumentov je vzrok, da so romska dekleta zelo občutljiva in lahke tarče za trgovino z ljudmi. Njihove razmere so še slabše zaradi rasnih predsodkov celotne družbe, spolne diskriminacije, ki vlada v njihovi družbi in zaradi splošnega nezaupanja Romov v pravni sistem.
<P>
Posamezni programi so potrebni za pomoč žrtvam trgovin z ljudmi, njihovim družinam in za preprečevanje razmer, ko so mladoletnice prisiljene delati in živeti v okolju, kjer vlada spolno izkoriščanje. Države članice in nevladne organizacije morajo oblikovati več svetovalnih mrež in centrov, pri čemer je treba tudi zbrati in preučiti zanesljive statistične podatke o odnosu romskih skupnosti do tistih, ki se ukvarjajo s trgovino z ljudmi. Na tem področju lahko nekatere nevladne in mednarodne organizacije pokažejo nekaj rezultatov, vendar morata tudi Evropska komisija in države članice prevzeti na tem področju večjo vlogo.
<P>
Najbolj ugodno okolje za tiste, ki se ukvarjajo s trgovino z ljudmi in spolnim izkoriščanjem, je revščina, ki ljudi prisili v boj za preživetje, pri čemer postane dovzetnost za nezakonita dejanja večja, saj ni možnosti za zakonito služenje denarja in izobraževanje. Zato je preprečevanje nečloveške revščine naša primarna skupna naloga poleg programov za večjo ozaveščenost in pomoč žrtvam.
