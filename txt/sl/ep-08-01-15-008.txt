<CHAPTER ID="008">
Čas glasovanja
<SPEAKER ID="085" NAME="Predsednik">
Naslednja točka je glasovanje.
<P>
(Za rezultate glasovanja in druge informacije v zvezi z njim glejte zapisnik.)
<SPEAKER ID="086" NAME="Nigel Farage">
v imenu skupine IND/DEM. - Gospod predsednik, glede vprašanja o pravilnosti postopka je naša skupina v skladu s členom 160 poslovnika zahtevala, da se danes o vseh zadevah glasuje poimensko, kar je povzročilo kar nekaj zanimanja v sejni dvorani.
<P>
Le kot pojasnilo bi dodal, da o načinu glasovanja ni zelo zaskrbljena le naša skupina, ampak tudi veliko poslancev iz vseh skupin. Sami ste še pred nekaj meseci izjavili, da so pri glasovanju nastale napake, ki so pri tako obsežnem glasovanju statistično običajne. Vendar menimo, da pri glasovanju o zakonodaji ne bi smela obstajati možnost za napake.
<P>
Poslance bi prosil, naj imajo med dolgim poimenskim glasovanjem mogoče v mislih dejstvo, kako pomembno je glasovanje, in morda bomo glede na to naslednji mesec, ko bomo glasovali o lizbonski pogodbi, poslancem Evropskega parlamenta omogočili, da glasujejo za spremembo, in dali 10 državam, ki so ljudstvu obljubile referendum, priložnost, da ga tudi izvedejo.
<SPEAKER ID="087" NAME="Hannes Swoboda" AFFILIATION="PSE">
(DE) Gospod predsednik, imam le eno prošnjo. Člen 159 poslovnika določa, da "Parlament običajno glasuje z vzdigovanjem rok". Zato je treba preučiti, ali je predlog skupine IND/DEM, da se v celoti izvede poimensko glasovanje, v skladu s poslovnikom. Po mojem mnenju ni v skladu z njim. Prosim, da se to naredi do jutri. Menim, da bomo danes glasovali tako, kot je določeno na seznamu glasovanja, vendar pozivam, da se do jutri preuči vprašanje pravne dopustnosti.
<SPEAKER ID="088" NAME="Marco Cappato" AFFILIATION="ALDE">
(IT) Gospod predsednik, imam le dve pripombi: Menim, da bi morali televizijsko kamero premakniti, da bi lahko gospod Donnici, skupaj z vsemi nami, videl predsedstvo in druge kolege. Ob tej priložnosti pozdravljam tudi odločitev predsedstva Evropskega parlamenta, da novinarsko središče Parlamenta posveti Anni Politkovskayi.
<SPEAKER ID="089" NAME="Predsednik">
V poslovniku Parlamenta je določeno, da se običajno glasuje z vzdigovanjem rok, razen če se izrecno zahteva poimensko glasovanje.
<P>
Pri glasovanju z vzdigovanjem rok se lahko včasih zgodi, torej ne pogosto, ampak le včasih, da se predsedstvo zmoti pri ocenjevanju rezultata glasovanja, ker poslanci ne dvignejo roke ali ker nastane zmeda. Če se to zgodi, prav tako pogosto, poslanec zahteva preverjanje, zato predsednik izvede poimensko glasovanje in zadeva je rešena.
<P>
Vse to je torej določeno in naše glasovanje se v 99,9 % izvede popolnoma pravilno.
<P>
Vendar je predsednik Parlamenta prejel pismo poslanca gospoda Bootha, ki opozarja na to vprašanje in zahteva ukrepanje v zvezi s tem.
<P>
O tem bosta razpravljali konferenca predsednikov in seveda delovna skupina, ki preučuje reformo načina dela Parlamenta. Ti postopki potekajo. Gospod Farage, zato vam zagotavljam, da bomo to vprašanje zelo natančno obravnavali in si stalno prizadevamo, da bi zagotovili bolj nemoteno delo.
<P>
Gospod Swoboda, danes bomo glasovali poimensko, kar je tudi v skladu s poslovnikom, ker je poimensko glasovanje zahtevala politična skupina. Tako bo le danes. Od danes pa se bomo odločali.
<SPEAKER ID="090" NAME="Christopher Heaton-Harris" AFFILIATION="PPE-DE">
Gospod predsednik, v prejšnjem zakonodajnem obdobju je skupina pod vodstvom gospoda Corbetta iz skupine PSE prav o tem vprašanju predložila v Parlamentu predloge, da je treba v primeru predložitve več kot 100 predlogov sprememb na plenarnem zasedanju zadevno poročilo vrniti odboru. Vendar se to že večkrat ni zgodilo. Zanima me, ali bi lahko konferenci predsednikov skupaj s priporočilom za obravnavo teh vprašanj priporočili, da preuči tudi zelo dobra priporočila, ki jih je v prejšnjem zakonodajnem obdobju predložil gospod Corbett.
<SPEAKER ID="091" NAME="Graham Booth" AFFILIATION="IND/DEM">
Gospod predsednik, v skladu s členom 145 bi podal osebno izjavo. Res je, da sem predsedniku Parlamenta poslal pisno pritožbo o glasovanju. Po tem sem ga večkrat obvestil o nadaljnjem dogajanju, ker je odbor zavrnil mojo zahtevo, da se izvede popolno elektronsko glasovanje. Prejel sem odgovor, da nadaljnjega ukrepanja ne bo. Pravzaprav sem poslal več pritožb. V eni od njih sem ga obvestil o najbolj zaskrbljujočem primeru, v katerem je bil izid glasovanja spremenjen z "zavrnjeno" na "sprejeto" s 567 glasovi za, 17 proti in 18 vzdržanimi glasovi. Zato sem izjavil, da je ta sistem smešen, in menim, da je treba to vprašanje rešiti.
