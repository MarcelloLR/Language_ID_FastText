<CHAPTER ID="003">
Počastitev spomina
<SPEAKER ID="008" NAME="Predsednik">
Gospe in gospodje, bojim se, da imam nekaj zelo žalostnih novic. Poleti smo z veliko žalostjo izvedeli za tragično smrt našega prijatelja in kolega profesorja Bronisława Geremeka. Bil je velik poljski patriot in pravi Evropejec, ki se je desetletja neumorno zavzemal, da bi bil poljski narod deležen temeljnih vrednot demokracije, svobode, človekovih pravic in pravne države. Njegova zavezanost demokratski opoziciji in velikemu ljudskemu gibanju Solidarnost je nazadnje obrodila sadove.
<P>
Poljska ima zdaj že skoraj dvajset let svoje zasluženo mesto med svobodnimi in demokratičnimi narodi Evrope in je, kot vsi vemo, od 1. maja 2004 članica Evropske unije. K temu je nedvomno pripomogel eden od ustanoviteljev in glavnih arhitektov nove Poljske Bronisław Geremek, dolgoletni član Sejma, spodnjega doma poljskega parlamenta, in poljski zunanji minister v času od 1997 do 2000.
<P>
Bronisław Geremek je bil član Evropskega parlamenta od leta 2004. Poznali smo ga kot človeka, ki je globoko in resnično verjel v evropski projekt. Poosebljal je njegove ideale in prepričanja: usklajevanje, dialog in kompromis. Občudujem njegovo edinstveno sposobnost, da je bil hkrati blizu svoji državi in blizu Evropski uniji. Neumorno je delal za integracijski proces, ki ga je imel za najboljšo rešitev za prihodnost svoje države in v resnici za našo celino v celoti.
<P>
Na evropskem prizorišču smo izgubili izjemen lik, tragična in prezgodnja smrt kolega je pustila praznino, ki jo bo težko zapolniti. Rad bi izrazil globoko sožalje njegovi družini, še posebno sinovoma, in vsem njegovim prijateljem. V Evropskem parlamentu bomo vedno častili njegov spomin.
<P>
Gospe in gospodje, na začetku avgusta smo z veliko žalostjo izvedeli tudi za smrt našega kolega Willyja Piecyka malo pred njegovim 60. rojstnim dnevom. Tudi ob tej žalostni priložnosti bi rad v imenu Evropskega parlamenta izrazil naše globoko sožalje njegovi družini in prijateljem. Willy Piecyk je bil član Evropskega parlamenta od leta 1992. Bil je vodilni lik Odbora za promet in turizem, v katerem je bil dolga leta predstavnik skupine socialdemokratov.
<P>
Samo nekaj tednov nazaj je bil sposoben, da se nam je pridružil pri praznovanju prvega evropskega dneva pomorstva. Takrat se mi je, čeprav sem vedel za njegovo hudo bolezen, zdelo, da se njegovo zdravje izboljšuje. Na žalost je bil ta vtis napačen.
<P>
Willi Piecyk bo ostal v našem spominu v različnih pogledih kot pobudnik številnih pomembnih projektov. Z njegovo smrtjo smo izgubili kolega, ki je užival spoštovanje in naklonjenost vseh v tem parlamentu. Tudi Willija Piecyka se bomo spominjali s trajno hvaležnostjo.
<P>
Gospe in gospodje, bojim se, da vas moram obvestiti tudi o smrti priljubljene nekdanje kolegice Marie Luise Cassanmagnano Cerretti, ki je umrla 4. avgusta. Nanjo imam še posebno živ spomin, ker se je pridružila Evropskemu parlamentu istega dne kot jaz leta 1979, ko se je zavzela za Evropo in evropsko združitev v tem parlamentu. Bila je podpredsednica v skupini Evropske ljudske stranke in podpredsednica Evropskega parlamenta od leta 1982 do 1987. Njene politične funkcije so vključevale tudi predsedovanje Odboru Evropskega parlamenta za politične zadeve, predhodniku sedanjega Odbora za zunanje zadeve.
<P>
S svojo politično zavzetostjo je bila Maria Luisa Cassanmagnago Cerretti navdih, zlasti za ženske, in kot članica Evropskega parlamenta je bila ženska z intelektualnim pogumom in sočutjem, ki je dala dragocen prispevek k evropskemu povezovanju. Spominjali se je bomo z veliko naklonjenostjo.
<P>
Gospe in gospodje, med poletnimi počitnicami, se je zgodila vrsta tragičnih letalskih nesreč. 20. avgusta je v najhujši španski letalski nesreči v zadnjih 25 letih umrlo 154 ljudi. Le 18 od 172 potnikov na letalu, ki je letelo iz madridskega letališča Barajas na Kanarske otoke, je preživelo tragedijo. Dan po nesreči sem dal izjavo v imenu Evropskega parlamenta in danes bi rad ponovil sporočilo solidarnosti in podpore družinam in prijateljem pokojnih.
<P>
Le nekaj dni po madridski tragediji, 24. avgusta, se je kmalu po vzletu iz Biškeka, glavnega mesta Kirgizije, zrušilo drugo letalo in umrlo je 68 potnikov in članov posadke. Rad bi v imenu vseh v tem parlamentu izrazil naše iskreno sožalje žrtvam teh in drugih tragičnih dogodkov.
<P>
Prosil bi, da vstanete za minuto tišine v spomin na tiste, ki so izgubili življenja.
<P>
(Poslanci so minuto tiho stali.)
