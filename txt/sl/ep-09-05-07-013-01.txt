<CHAPTER ID="013-01">
1. Iran: primer Roxane Saberi
<SPEAKER ID="250" NAME="Predsednica">
Naslednja točka je razprava o šestih predlogih resolucij o Iranu: primer Roxane Saberi.
<SPEAKER ID="251" NAME="Tunne Kelam">
avtor. - Gospa predsednica, Iran je razvpit zaradi stanja človekovih pravic, kot je bilo omenjeno včeraj med razpravo o stanju človekovih pravic v svetu.
<P>
Danes obravnavamo primer Roxane Saberi, novinarke, ki se ji je sodilo pred tremi tedni in ki je bila obsojena na osem let zapora zaradi tako imenovanega vohunstva. Dejstvo je, da gospe Saberi ni bil omogočen stik z odvetnikom več kot mesec. Ni bilo možnosti za pravično ali pregledno sojenje, ker je sojenje potekalo brez navzočnosti javnosti. Vsaj dva tedna je gladovno stavkala. Res je, da je z njo prenehala, vendar je njeno zdravje v zelo negotovem stanju.
<P>
Zato smo danes tukaj, da pošljemo sporočilo iranskim oblastem, da jasno obsojamo sodbo, ki jo je dne 18. aprila 2009 razglasilo iransko revolucionarno sodišče, in zahtevamo, da gospo Saberi takoj in brezpogojno spustijo na prostost, ker je sojenje potekalo brez prisotnosti javnosti, brez zakonitega postopka.
<P>
Dodati bi želel, da je Iran razvpit po masovnih in sistematičnih javnih usmrtitvah, s kamenjanjem ali z obešanjem, tudi mladoletnih kršiteljev. Tudi to je del našega sporočila.
<SPEAKER ID="252" NAME="Erik Meijer" LANGUAGE="NL">
Dve minuti in pol, gospa predsednica. V zadnjih petih letih smo imeli mnogo razprav o Iranu. Moja skupina je sočustvovala z revolucijo na koncu sedemdesetih let prejšnjega stoletja, ne zaradi strinjanja z verskimi ekstremisti tistega časa, ampak zato, ker prejšnja vlada, ki jo je vodila družina Pahlavi, ni predstavljala ljudi. Ta vlada je lahko preživela le zaradi tesnih vezi z Združenimi državami in Evropo.
<P>
Ker je še prejšnja vlada, ki jo je vodil premier Mosadek in ki je imela več javne podpore, bila odstranjena zaradi tujih pritiskov, je velik delež prebivalstva, ki je bil proti vladi, postal izjemno naperjen proti Zahodu. Zahoda niso videli kot zaveznika v boju za demokracijo in napredek, ampak kot kolonialnega dobičkarja in zatiralca.
<P>
Danes ni več dvoma, da je oblast prišla v roke skupin, ki ne le iščejo konflikte z Združenimi državami in Izraelom, ampak so tudi izjemno konzervativne, netolerantne in nedemokratične. Zatirajo svoje državljane, sodstvo in vojsko so popeljali v trden primež verskih fanatikov in volivcem preprečujejo, da bi volili za ljudi, ki imajo zmernejše poglede. Pravice žensk in pravice etničnih in verskih manjšin so bile zrinjene na stran, smrtna kazen se pogosto na najokrutnejše načine izvršuje v javnosti kot sredstvo za zatiranje nekonformističnega obnašanja.
<P>
Poleg tega opozicijske dejavnosti v Iranu lahko vodijo v priprtje. Člane opozicije, ki so zbežali v tujino, zdaj preganjajo in diskreditirajo vlade, mediji in javno mnenje držav, kjer zdaj živijo. To se kaže v njihovih poskusih, da bi opozicijo v izgnanstvu uvrstili na seznam terorističnih organizacij, ter v poskusih, da bi zaprli begunski tabor Ašraf v Iraku. Prav je, da se je Parlament nedavno izrekel proti tema dvema poskusoma.
<P>
(Predsednik je prekinil govornika)
<SPEAKER ID="253" NAME="Paulo Casaca" LANGUAGE="PT">
Gospa predsednica, prvi maj, ki je praznik za nas na zahodu, je na žalost še vedno dan boja v Iranu. To leto ga ni zaznamovalo le zatiranje demonstracij iranskih delavcev, ampak tudi usmrtitev mlade ženske, stare 17 let, Delare Darabi, ki je bila obtožena zločina, čeprav je vse kazalo na dejstvo, da tega zločina ni zagrešila.
<P>
Amnesty International je sporočil, da je dan pred usmrtitvijo ta mlada ženska povedala mami, kakšni so njeni načrti za prihodnost, saj je pričakovala, da bo velika kampanja za njeno izpustitev uspešna.
<P>
Delara Darabi je še ena mučenica verskega fanatizma, kot mnogi drugi, katerih usmrtitve smo v Parlamentu obžalovali.
<P>
Organizacije za človekove pravice so ta teden prav tako objavile novico, ki jo je 1. maja objavil Nacionalni svet iranskega odpora, o kamenjanju moškega, obtoženega prešuštva, v zaporu v Lakanu, in objavila bližnje kamenjanje še enega moškega v provinci Bilan, kar znova postavlja na laž iranski moratorij glede tega barbarskega početja.
<P>
Kot poroča gibanje, ki se bori za odpravo smrtne kazni, Tire as Măos de Caim, je Iran država z najvišjim številom usmrtitev na prebivalca na svetu. Samo to jutro so bili usmrčeni štirje ljudje v zaporu Evin, osem pa jih je bilo 2. maja usmrčenih v zaporu Taibad.
<P>
Zaprtje državljanov tretjih držav, kot je Američanka Roxana Saberi, je prav tako rutinska praksa, da bi od drugih držav izsilili diplomatske koncesije.
<P>
V tem pogledu je komentar sekretarja Tire as Măos de Caim, Sergia D'Elie, izjemno primeren in poudarja najpomembnejšo točko: brutalnost Mulahovega režima ni le odgovornost iranskega fundamentalističnega režima. Evropske vlade se z njim strinjajo na podlagi njihovega molka, tolerance in nenehne želje po spravi ter podlegajo iranskemu političnemu in komercialnemu izsiljevanju. Teheranski režim ogroža mir in varnost celotnega sveta in še bolj svojih državljanov preko dejanj, ki se izvajajo že desetletja. Namesto da bi to upoštevala, Evropa postavlja Iran za rešitev problemov Bližnjega vzhoda, čeprav je prav Iran glavni problem.
<P>
Ob tej zadnji priložnosti, ko govorim pred Evropskim parlamentom, pozivam vse tiste, ki bodo prisotni na naslednjem zasedanju, da naj ne prepustijo Irancev njihovim ječarjem in naj ne prepustijo ljudi Bližnjega vzhoda prepadu verskega fanatizma.
<SPEAKER ID="254" NAME="Marios Matsakis">
avtor. - Gospa predsednica, ne bom ponavljal, kar je že bilo povedanega glede neusmiljenega iranskega teokratskega režima. Strinjam se s temi stališči, vendar želim k temi pristopiti z vidika, ki ga je uporabil kolega poslanec, gospod Mayer, ki je pravkar odšel.
<P>
Iran, država s tisoče let civilizacije in kulture, je danes v obžalovanja vrednem stanju, kar se tiče demokracije, državljanskih pravic in pravosodja. Nekatere izmed naših držav na zahodu nimajo čiste vesti glede tega položaja. Ne pozabimo, da so vlade, kot na primer vlada ZDA in britanska vlada, leta podpirale, oboroževale in ohranjale na oblasti dobro znano pošastno diktatorstvo iranskega šaha. Ko je nacionalna vstaja šaha končno vrgla z oblasti, je bilo neizogibno, da so se islamski ekstremisti znašli na plodnih tleh, kjer so se zakoreninili na oblasti in gojili sovraštvo proti Zahodu.
<P>
Potem se je pojavilo izjemno agresivno ravnanje administracij ZDA in stanje drastičnih sankcij, zaradi katerih so običajni iranski ljudje le še bolj trpeli, in to je še poslabšalo njihovo sovraštvo do Zahoda. Upajmo, da bo novi predsednik ZDA, gospod Obama, ki je že pokazal, da se raje bojuje z možgani kot s pestmi, s katerimi je bil prejšnji predsednik Bush tako neuspešen, dal novo upanje za izboljšanje takšnim, kot so iranski ljudje, in za izboljšanje odnosov z Zahodom.
<P>
Takšen pristop bo pomagal običajnim iranskim državljanom, da bodo razumeli, da Zahod želi biti njihov prijatelj in ne sovražnik, in morda bo sčasoma iransko ljudstvo samo vrglo z oblasti islamski fundamentalistični režim, ki na tako nedemokratičen način nadzira njihova življenja in jim povzroča toliko trpljenja kot v primeru osrednje teme naše današnje razprave.
<SPEAKER ID="255" NAME="Ewa Tomaszewska" LANGUAGE="PL">
Gospa predsednica, Roxana Saberi je dvaintridesetletna novinarka z dvojnim, ameriškim in iranskim, državljanstvom, ki je diplomirala na več univerzah v Združenih državah, Združenem kraljestvu in v Iranu. Delala je kot novinarka v Iranu, kar je nadaljevala tudi po preteku njene akreditacije, potem pa je bila aretirana in obsojena na osem let zapora zaradi lažne obtožbe vohunjenja za Združene države. V protest zaradi lažnih obtožb in odsotnosti poštenega sojenja je začela gladovno stavko. Zelo je oslabela. Pod zdravstvenim nadzorom je začela piti sladkano vodo in končala gladovno stavko, zdaj pa čaka na obravnavo priziva. Njeno zdravje in življenje sta še vedno ogrožena.
<P>
Iran je dobro poznan po krutem kaznovanju ter po izvrševanju javnih usmrtitev, tudi mladoletnikov. Pozivamo k izpustitvi gospe Saberi. Zahtevamo, da se ji pošteno sodi. Mislim, da bi mednarodna skupnost morala izvajati pritisk nad Iranom, da opusti te krute prakse.
<SPEAKER ID="256" NAME="Laima Liucija Andrikienė" LANGUAGE="LT">
Govorimo o Roxania Saberi, ameriško-iranski novinarki, ki je delala za ABC Radio, BBC in južnoafriško televizijo. Obtožena vohunstva in obsojena na osem let zapora je začela gladovno stavkati. 1. maja so jo zelo oslabelo premestili v zaporniško bolnišnico. Vemo, da pet tednov ni imela dostopa do odvetnika. Njeno sojenje ni bilo niti pošteno niti pregledno.
<P>
Včeraj je BBC oznanil, da bo naslednji teden, 12. maja, Prizivno sodišče obravnavalo priziv Roxane Saberi, vendar spet za zaprtimi vrati. Obsojamo neutemeljeno odločbo Iranskega revolucionarnega sodišča o Roxani Saberi. Poleg tega mislim, da je zelo pomembno, da še enkrat pozovemo iranske vladne ustanove, da spoštujejo določbe vseh mednarodnih dokumentov o človekovih pravicah, ki jih je Iran ratificiral, posebej Mednarodni pakt o državljanskih in političnih pravicah ter Splošno deklaracijo o človekovih pravicah, ki oba jamčita pravico do poštenega sojenja.
<SPEAKER ID="257" NAME="Justas Vincas Paleckis">
v imenu skupine PSE. - (LT) Na zadnji dan tega zakonodajnega obdobja, tako lep pomladni dan, bi bilo lepo upati, da nekega dne ta tema, kršitve človekovih pravic, ne bo več na dnevnem redu Parlamenta, da nam o njem ne bo več treba razpravljati v tej lepi dvorani. Vendar je na žalost to le iluzija in danes, kot vedno, je dnevni red prenatrpan in niti ne vsebuje vseh bolečih primerov iz različnih držav po svetu.
<P>
Danes ni prvič, ko na plenarnem zasedanju razpravljamo o Iranu. Tokrat smo zaskrbljeni zaradi nezakonitega zaprtja Roxane Saberi. Najprej je bila prijeta zaradi navidezno manjše kršitve - nakupa vina - čeprav je v Iranu to kršitev. Potem pa je prišla obtožba, da je delala kot novinarka brez uradne akreditacije, ki se je kasneje spremenila v obtožbo, da je vohunka ZDA. Iranska vlada je organizirala enodnevno sojenje za zaprtimi vrati brez prič ali konkretnih, javno objavljenih obtožb.
<P>
To ni prvič, da je iranska vlada poteptala človekove pravice, nezakonito zaprla ljudi in sprejela sodbe, ki nasprotujejo mednarodnim standardom. Usmrtitev Delare Darabi, pridržanje novinarke Maryam Malek in zagovornikov delavskih pravic - to je samo nekaj primerov. Priznati moramo, da iranski fundamentalisti še naprej organizirajo politična sojenja v poskusu, da bi še bolj ustrahovali svobodomiselne ljudi. Obžalovanja vredno je, da Iran nadaljuje s politiko samoizolacije na ta način in ne preskuša pobud mednarodne skupnosti ter nove administracije ZDA, da bi normaliziral odnose.
<P>
Vedno sem govoril, da sta dialog in medsebojno razumevanje boljša kot konfrontacija, pa vendar tokrat predlagam, da na ta primer reagiramo na zelo strog, trden način in da zahtevamo, da sodišče iranskega režima spoštuje vse mednarodne standarde.
<SPEAKER ID="258" NAME="Struan Stevenson" AFFILIATION="PPE-DE">
Gospa predsednica, zaprtje novinarke Roxane Saberi na osnovi izmišljenih obtožb vohunstva je sramoten in še en strašen zločin na dolgem seznamu kaznivih zlorab fašističnega režima v Teheranu.
<P>
Prejšnji petek, kot je povedal Paulo Casaca, so njihovi krvniki iz celice vzeli 23-letno dekle in jo peljali do vislic, brez da bi ji prej dovolili dostop do staršev. Dilaro Darabi so obesili zaradi zločina, za katerega je zanikala, da bi ga zagrešila v starosti 17 let.
<P>
Temu v Iranu pravijo pravica. Srednjeveško mučenje in usmrtitev žensk - celo nosečnic - ter otrok je nekaj vsakdanjega. Zloraba človekovih pravic je vsakodnevno dejstvo, pa še zmeraj nekateri ljudje v Parlamentu podpirajo ta pokvarjen in zloben režim: podobno kot tista evropska podjetja, ki še naprej poslujejo z Iranom, njihove oči in ušesa pa so zaprta za krike zatiranih. Sram naj bo njih in sram naj bo brutalne mule. Zapomniti bi si morali zgodovinske lekcije: vsak fašistični režim je obsojen na propad; svoboda in pravičnost zmeraj premagata zlo.
<SPEAKER ID="259" NAME="Erik Meijer" AFFILIATION="GUE/NGL">
(NL) Gospa predsednica, moj prvotni čas govora je bil nepravično skrajšan, ko se je približal omejitvi dveh minut in pol, toda zaključek mojega argumenta je bil, da ni mogoče sprožiti sprememb preko tujih intervencij ali drugih oblik vojaškega nasilja. Prav te vrste pristop je v preteklosti pripeljal k rojstvu trenutnega režima. Če Iranu grozite s tujimi intervencijami, se bodo mnogi ljudje, ki sovražijo trenutno vlado, zatekli po podporo prav k tej vladi, da bi branili svojo očetnjavo.
<P>
Vendar pa ne smemo iti v drugi ekstrem. Narobe je, če želimo sodelovati s tem režimom v prepričanju, da bo trenutna sestava ostala vedno na oblasti ali da bi podpora stabilnosti v tej državi koristila evropski preskrbi z energijo. Dosledno zavzemanje za človekove pravice in podpiranje demokratične opozicije sta edina načina za izboljšave. To bo prav tako prineslo izboljšanje, ki bo v korist žrtvi, ki je predmet te razprave.
<SPEAKER ID="260" NAME="Christopher Beazley" AFFILIATION="PPE-DE">
Gospa predsednica, želim podpreti svojega kolega - čeprav je Škot - Struana Stevensona.
<P>
Kot vemo, je Perzija bila ena od vélikih civilizacij naše celine in sveta. Mnogo Irancev je spodobnih in dobrih ljudi. Struan je govoril iz srca in prav ima. Noben človek ne ubija žensk in otrok ter živi dovolj dolgo, da bi se s tem hvalil. Kaj bomo storili? Smo samo poslanci Evropskega parlamenta. Lahko samo jezni kričimo proti tej obliki brutalnosti, tej obliki nečloveškosti.
<P>
Moj edini zaključek je, da moramo podpirati te demokratične, civilizirane Irance in z njimi delati, da bi zagotovili spodobno, človekoljubno in civilizirano vlado za dobre ljudi Irana, morilcem pa naj se sodi.
<SPEAKER ID="261" NAME="Leonard Orban">
član Komisije. - Gospa predsednica, komisija tesno spremlja primer gospe Roxane Saberi, vključno s pripravami na prizivni postopek, ki se bo začel v začetku naslednjega tedna. Komisijo skrbi za zdravje gospe Saberi, ki ga je oslabila gladovna stavka, začeta po obsodbi na osem let zapora, kot je povedal njen oče, zaradi obtožbe vohunstva, ki jo je izreklo revolucionarno sodišče v Teheranu prejšnji mesec.
<P>
Komisija meni, da sojenje gospe Saberi, ki se je odvijalo za zaprtimi vrati, ni izpolnilo minimalnih standardov, ki so potrebni za pravično in pregledno sojenje. Komisija je popolnoma podprla deklaracijo, ki jo je 22. aprila 2009 izdalo češko predsedstvo Svetu glede primera gospe Saberi. Upamo, da bo iransko sodstvo nemudoma zagotovilo pravičen in pregleden prizivni postopek, z vsemi jamstvi, ki jih predpisuje iranska zakonodaja.
<P>
Komisija je globoko zaskrbljena zaradi nenehnega slabšanja stanja človekovih pravic in temeljnih svoboščin v Iranu. Nedavna usmrtitev Delare Darabi, ki je bila 1. maja obešena zaradi zločina, ki naj bi ga zagrešila, ko je bila mladoletna, je še ena potrditev tega strašnega položaja. Tudi v tem primeru je EU izdala izjavo, ki močno obsoja usmrtitev.
<P>
Komisija je večkrat pozvala iranske oblasti in jih bo še naprej, naj spoštujejo svoje mednarodne zaveze glede človekovih pravic, vključno z Mednarodnim paktom o državljanskih in političnih pravicah ter Splošno deklaracijo o človekovih pravicah. Izboljšanje stanja človekovih pravic v Iranu je za Komisijo bistvenega pomena za povečanje njenega političnega dialoga in sodelovanja z Iranom v bližnji prihodnosti.
<SPEAKER ID="262" NAME="Predsednica">
Razprava je zaključena.
<P>
Glasovanje bo potekalo na koncu razprave.
<P>
Pisne izjave (člen 142)
<SPEAKER ID="263" NAME="Glyn Ford  " AFFILIATION="PSE">
v pisni obliki. - Obsodba Roxane Saberi 18. aprila 2009 zaradi "vohunjenja" je bila izrečena, brez da bi obtoženka imela dostop do odvetnika in na podlagi sojenja, ki ni bilo niti pravično niti pregledno.
<P>
Nisem naiven. ZDA ima res svoje vohune, toda če bi Roxana Saberi bila vohunka, iranske oblasti s svojimi dejanji niso naredile ničesar, kar bi kogar koli prepričalo, da je to res. Pristranskost in manipulativnost sojenja in v odnosu do obtožene sta zaznamovali to groteskno sojenje.
<P>
Lahko le pozdravim zahtevo resolucije, da mora biti Roxana Saberi nemudoma izpuščena na osnovi tega, da je sojenje potekalo brez prisotnosti javnosti, brez potrebnega pravnega postopka in da so bili mednarodni standardi popolnoma spregledani.
