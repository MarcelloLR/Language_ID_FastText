<CHAPTER ID="004">
Slavnostna seja - Dalajlama
<SPEAKER ID="085" NAME="Predsednik">
. - Gospe in gospodje, v veliko čast in veselje mi je, da lahko danes pozdravim njegovo svetost 14. dalajlamo na plenarnem zasedanju Evropskega parlamenta. Nestrpno pričakujemo vaša razmišljanja o evropskem letu medkulturnega dialoga in pomenu tega dialoga za mir in mednarodno razumevanje, ki jih boste danes delili z nami na plenarnem zasedanju Evropskega parlamenta.
<P>
V letu 2008 smo že imeli čast tu pozdraviti predstavnike krščanske vere, judovske vere in islama, in danes imamo priložnost slišati glavnega predstavnika budizma. Vaša svetost, v teh časih razmišljamo predvsem o krvavih napadih v Mumbaju in o ljudeh v Indiji, državi, v kateri živite v izgnanstvu. Prav v času tovrstnih velikih izzivov morajo verski vodje, kot ste vi, ki zagovarjajo dialog, mir in premirje, bistveno pripomoči k našemu družbenemu življenju.
<P>
Evropski parlament si je vedno prizadeval dvigniti svoj glas za človekove pravice in dostojanstvo. Kultura in svoboda verskega izražanja se neposredno dotikata identitete ljudi in sta zato neločljivo povezani s čovekovim dostojanstvom. V povezavi s tem si je Evropski parlament vedno prizadeval pozornost usmeriti na človekove pravice tibetanskega ljudstva.
<P>
Ko ste imeli vi, vaša svetost, leta 1988 v Evropskem parlamentu v Strasbourgu govor, ste spregovorili o mirovnem načrtu za Tibet v petih točkah. Obiskali ste nas tudi v letih 2001 in 2006. V tem obdobju je Evropski parlament sprejel številne resolucije, v katerih je prosil kitajsko vlado, naj začne takojšnji in vsebinski dialog in naj spoštuje kulturno in versko identiteto ter človekove pravice tibetanskega ljudstva. V imenu Evropskega parlamenta bi rad še enkrat poudaril: Evropski parlament priznava ozemeljsko celovitost Kitajske, kateri pripada Tibet. Vendar bomo vedno branili pravico tibetanskega ljudstva, da živi svojo kulturno in versko identiteto. Vedno bomo branili to pravico.
<P>
(Aplavz)
<P>
Kar se je dogajalo v Lasi in drugih mestih od 10. marca dalje, je dokaz, da je nujno potreben pravi dialog, ki bo usmerjen v sprejemljivo, trajnostno rešitev za vse strani, s spoštovanjem do kulture, vere in identitete Tibeta.
<P>
Zato smo globoko zaskrbljeni, da pogovori, ki so se začeli leta 2002 med vašimi posebnimi odposlanci in kitajskimi državnimi institucijami, še niso obrodili sadov. Izražamo svoje globoko pričakovanje, da bodo prihodnji pogovori obrodili željene sadove.
<P>
Kitajska je pomemben narod in nepogrešljiv partner Evropske unije. V našem dialogu s Kitajsko imamo dolžnost odprto in iskreno podpirati naše skupne vrednote demokracije, prava, človekovih pravic in svobode mnenja, osnovane na temeljnih načelih človekovega dostojanstva.
<P>
Gospe in gospodje, če bi prenehali podpirati ta načela, bi se tudi sami vdali. Ta načela sem izrazil tudi včeraj med pogovorom s predstavnikom Kitajske v Evropski uniji.
<P>
Kakor ste vi, vaša svetost, pred nekaj leti dejali: vsakdo od nas se mora naučiti delati ne le zase, za svojo družino ali za svoj narod, temveč za dobro celotnega človeštva.
<P>
Vi, vaša svetost, ste pomemben zagovornik dialoga. Vaša nenasilna drža daje odličen zgled zavzete, miroljubne zaveze dostojnemu načelu, in počaščeni smo, da boste danes spregovorili v Evropskem parlamentu.
<P>
Z velikim veseljem vas zdaj vabim, da spregovorite.
<P>
(Aplavz)
<SPEAKER ID="086" NAME="Njegova svetost 14. dalajlama">
Vaša ekscelenca, predsednik Pöttering, spoštovani poslanci Parlamenta, gospe in gospodje.
<P>
V veliko čast mi je danes spregovoriti pred vami in zahvaljujem se vam za povabilo.
<P>
Ob zadnji priložnosti mojega obiska sem imel govor v tibetanščini, potem pa sem prebral angleški prevod. Občutil sem zapravljeni čas, zato sem vam danes že posredoval svojo pisno izjavo. Ne bom ponovil napisanega. Po pravici povedano nekaterih besed ne morem pravilno izgovoriti, zato je bolje, da napisanega ne berem! Glavne točke sem že omenil v svoji pisni izjavi in teh stvari nočem ponavljati.
<P>
Sem le en sam človek izmed 6 milijard ljudi. S tega stališča verjamem, da si vsak človek želi srečno, uspešno življenje; vsi, ne glede na barvo, narodnost, veroizpoved ali družbeni položaj, vsi si želimo in vsi imamo pravico do srečnega življenja, uspešnega življenja.
<P>
Kot človek verjamem - in že vrsto let se veliko mojih prijateljev strinja z mojimi pogledi in občutji -, da se v sodobnem času preveč poudarja pomembnost materialnih vrednot. Nekako smo zanemarili svoje notranje vrednote. Zato, čeprav smo materialno visoko razviti, sem opazil, da obstaja veliko ljudi - celo milijarderji -, ki so zelo bogati, a so na osebni ravni nesrečni.
<P>
Zato je eden od najbolj pomembnih dejavnikov sreče ali radosti zelo tesno povezan z duševnim mirom, z mirnim duhom. Preveč napetosti, preveč nezaupanja, premočna želja po uspehu in pohlep so v mojih očeh prav tako dejavniki, ki uničujejo naš notranji mir. Zatorej, če želimo doseči srečno življenje, je nesmiselno zanemarjati naše notranje vrednote.
<P>
Te notranje vrednote niso neizogibno tisto, kar pridobimo z verskim naukom, vendar se zavedam, da so biološki dejavnik, s katerim smo že oskrbljeni: srčnost ali čut za odgovornost, čut za skupnost. Biološki dejavnik obstaja, ker smo družbene živali.
<P>
To običajno imenujem "sekularna etika" in gre za osnovo našega srečnega življenja, našega notranjega miru. Načini, ki jih večinoma poudarim, da bi to podprl, so sekularni načini: sekularna metoda pomeni uporabljati svoj zdrav razum in skupne izkušnje ter najnovejša znanstvena odkritja.
<P>
Tudi naše fizično dobro počutje, duševni mir je precej bistvenega pomena. To bi želel ponazoriti s svojo lastno manjšo izkušnjo. Nedavno sem prestal kirurški poseg za odstranitev žolčnika. Torej imam v nasprotju z mojim prejšnjim obiskom tu isti obraz, vendar mi en organ zdaj manjka! Ampak od takrat sem dobro, kar v formi!
<P>
(Smeh)
<P>
Resno, med posegom in tudi po posegu je prišlo do nekaj precej resnih zapletov. Običajno odstranitev žolčnika traja 15 do 20 minut, ampak v mojem primeru je zaradi zapletov trajala tri ure. Vendar sem po posegu v roku enega tedna popolnoma ozdravel. Zato so bili zdravniki malce presenečeni. Povedal sem jim, da nimam nič posebnega. Nobene čudežne moči. Nobene moči zdravljenja. Če bi imel čudežno moč ali moč zdravljenja, za začetek ne bi potreboval kirurškega posega. Prav dejstvo, da sem se podvrgel posegu, pomeni, da nimam nobenih tovrstnih čudežnih moči, mar ne? Toda resnično mislim, da je duševni mir dejavnik v hitrem ozdravljenju.
<P>
Torej je to moja zaveza številka ena, podpiranje človekovih vrednot.
<P>
Številka dve je podpiranje verske složnosti. V tem oziru - v mislih imam duševni mir - vse večje vere nosijo sporočilo, kako razviti notranji mir. Še zlasti, ko preživljamo težke okoliščine ali brezup, nas vera oskrbi z notranjo močjo in upanjem.
<P>
Torej se vse večje verske tradicije v bistvu uvrščajo v dve kategoriji: ena je teistična vera, druga pa neteistična vera. Budizem pripada neteističnim veram. Budizem in džainizem tvorita del indijske tradicije. Te različne filozofije, različni pristopi, navsezadnje nosijo isto sporočilo, isto izpoved, izpoved ljubezni, sočutja, odpuščanja, zadovoljstva in samodiscipline.
<P>
Zatorej imajo vse velike verske tradicije isto zmožnost, vendar izhajajo iz različnih krajev in različnih ljudi z različnimi duševnimi stanji. Potrebujemo različne načine pristopa. Teistična filozofija in neteistična filozofija sta se razvili: to ne šteje. Štejejo te filozofije, toda pomemben je pravi namen, pravo sporočilo. Torej v tem pogledu vse verske tradicije nosijo isto sporočilo, isto izpoved in isti učinek.
<P>
Torej je složnost med različnimi verskimi tradicijami dokaj mogoča. Pa vendar zdaj - ne samo v pretekli zgodovini, pač pa tudi danes - še vedno prihaja do sporov v imenu vere. Zato si moramo še posebej prizadevati, da bi podprli versko složnost.
<P>
Morda je to nebistveno, ampak vidim, da je med poslanci Parlamenta veliko žensk. Eno mojih prepričanj (in tega ne rečem le, da bi pomiril ženske tu!) je, da v človeški zgodovini, v najzgodnejših obdobjih, ni bilo pojma voditeljev. Vsi družinski člani so delali skupaj, vsi člani skupnosti so delali skupaj, lovili ali nabirali sadeže ali podobno, in vsi so si enakopravno delili. Sčasoma je število prebivalstva naraslo. Tedaj je prišlo do tatvin, ustrahovanja in podobnih reči. Potem je torej nastal pojem vodenja.
<P>
V tistem času pamet ni bila preveč pomembna. Najpomembnejša je bila fizična moč, kot pri drugih živalih. Mislim, da se je zato razvila moška prevlada.
<P>
Sčasoma je s pomočjo izobrazbe prišlo do razvoja možganov in pamet je postala pomembnejša kot fizična moč. Tako sta imela potem moški in ženska bolj ali manj enako težo. In tako je med tukajšnjimi poslanci veliko žensk. Nekatere so precej čedne!
<P>
(Smeh in aplavz)
<P>
Torej, kot sem omenil prej, moramo v našem stoletju, v našem času, podpirati človeško sočutje, človeško ljubezen, srčnost. V tem pogledu, mislim, da zaradi bioloških dejavnikov, so ženske bolj občutljive in sočutne do bolečine drugih. Se strinjate?
<P>
(Vzkliki: "Da!")
<P>
Mislim, da bi moral vprašati moške, ne ženske.
<P>
Nimam preveč časa, toda povedal vam bom kratko zgodbo. Nekoč, med dolgim osem ali deseturnim letom iz Indije v neko drugo državo, bil je nočni let, sem opazil par z dvema majhnima otrokoma, mislim, da je imel eden šest ali sedem let, drugi pa je bil zelo majhen. Vso noč je tisti mlajši res povzročal težave svojim staršem. Na začetku je oče tudi poskrbel za tistega malega fantka ali deklico. Potem, po dveh ali treh urah, je oče samo spal. Vendar je vso noč mati vedno posvečala pozornost tema porednima otrokoma. Vedno jima je namenila najpopolnejšo nego in potem sem naslednje jutro opazil, da so bile njene oči rdeče. To je en primer. Ženska je bolj sočutna do bolečine drugih.
<P>
Zato zdaj ne potrebujemo le pametnih glav in zamisli, pač pa potrebujemo tudi srčnost. V takšnih obdobjih mislim, da imajo ženske posebno vlogo. Zato sem zelo vesel, da tu vidim veliko žensk. To je nekaj, kar sem izrekel ob mnogih priložnostih in sem samo hotel zdaj to deliti z vami.
<P>
Zdaj pa k tibetanskemu vprašanju.
<P>
(Aplavz)
<P>
V osnovi nekateri kitajski uradniki naš pristop označujejo za separatistično gibanje, vendar to ni res. To je popolnoma napačno. Vsi vedo, da stremimo po pristni samoupravi znotraj Ljudske republike Kitajske, v našem lastnem interesu. Tibet je materialno zaostal - čeprav je duhovno seveda napreden -, zato zdaj vsak Tibetanec hrepeni po posodobljenem Tibetu. Zato je glede materialnega razvoja v našem lastnem interesu ostati znotraj velikega naroda - Ljudske republike Kitajske.
<P>
Zato želim najprej natančno razjasniti, da naš pristop ni separatistično gibanje. Nekatere pravice, za katere smo prosili kitajske uradnike, so pravzaprav že zagotovljene ali omenjene v njihovi ustavi, skupaj z nekaterimi manjšinskimi pravicami.
<P>
Naslednja točka, ki bi jo želel razjasniti našim braniteljem, je, da ko nam izkazujete podporo, zaskrbljenost v zvezi s tibetanskim vprašanjem, nekateri Kitajci mislijo, da to nasprotuje Kitajski. To je popolnoma napačno. Pravzaprav se trudimo prispevati k spodbujanju složne družbe, stabilnosti, enotnosti. Seveda je vprašanje zdravega razuma, skupne izkušnje: kako se lahko enotnost in složnost razvijata pod pritiskom strahu, pod pritiskom pušk? To je nelogično. Do pristne složnosti, enotnosti pride samo z zaupanjem, z vzajemnim spoštovanjem.
<P>
Naj navedem primer. Ker ne stremimo po samostojnosti in se držimo izključno nenasilnih načel, nekateri naši prijatelji iz Xinjianga, ki se prav tako bojujejo za svoje pravice, zdaj mislijo, da je naš pristop učinkovitejši.
<P>
Pred mnogimi leti sem spoznal nekaj ljudi iz Xinjianga - ne spominjam se posameznih imen -, zares so se bojevali za neodvisnost in, če je bilo potrebno, so uporabili celo nasilje. To je njihov pogled. Potem sem tem ljudem povedal: kar zadeva nas, Tibetance, ne stremimo po separaciji in držimo se izključno nenasilnega načina.
<P>
Končno se zdaj več ljudi iz Xinjiang strinja, da je naš pristop stvaren in najboljši pristop. Naš pristop je pravzaprav dal več spodbude tem ljudem, ki so nekoč ravnali nasilno in nas zato zavračali.
<P>
Pomagamo graditi zdravo, složno družbo.
<P>
Torej mi in naši branitelji ne nasprotujemo Kitajcem, Kitajski ali kitajski vladi. Pravzaprav jim pomagamo. Seveda je v totalitarnih režimih več senčnih strani: gre za zaprto družbo, ni svobode govora, ni svobode tiska. Torej so težave neizogibne.
<P>
Tibetanski pregovor pravi: "Če si res dober prijatelj, potem pojasni napake svojega prijatelja." Zato je za Evropsko unijo nedvomno zelo pomembno, da ohrani tesne stike z Ljudsko republiko Kitajsko; vendar pa ji morate istočasno pojasniti tiste senčne strani, tiste napake.
<P>
Zdaj nimam preveč časa. Včeraj sem srečal nekaj skupin za podporo Tibetu, katerim pripadajo poslanci. Povedali so mi, da se bodo 24 ur pòstili. Če se bodo nekateri izmed tistih ljudi držali posta, je to zelo dobro. To zelo cenim. Zato sem nemudoma odgovoril, da se bomo tudi mi pòstili. V mojem primeru kot budistični menih po kosilu nimam več obrokov. Zato sem mislil, da bi bilo bolj praktično, če se začnem pòstiti po zajtrku. Torej sem se danes zjutraj začel pòstiti po zajtrku. Ker sem budistični menih, je zajtrk zame nekaj zelo svetega, saj vedno jem, ko se zbudim, ker vedno začutim lakoto. Zato sem zdaj zajtrkoval in se do jutrišnjega zajtrka pòstim ter to delim z vašo odločnostjo.
<P>
Najlepša hvala.
<P>
(Parlament je govorniku namenil stoječo ovacijo.)
<SPEAKER ID="087" NAME="Predsednik">
. - Vaša svetost, ste osebnost dialoga. Imam 29 let izkušenj v Evropskem parlamentu, a še nikoli nisem izkusil okoliščin, kjer bi imel govornik, ki prevzema besedo, dialog s Parlamentom. Če kdor koli na svetu - vključno s kitajsko vlado - dvomi v to, da ste osebnost dialoga, je bil vaš današnji govor dokaz, da ste osebnost dialoga.
<P>
(Glasen in bučen aplavz)
<P>
V imenu Evropskega parlamenta se vam imam čast zahvaliti za vašo današnjo navzočnost in hvaležen sem, da ste zopet zdravi. Dokazali ste, da ste po svoji operaciji zopet zdravi, vendar nikoli nismo mislili, da boste z nami delili vse svoje izkušnje. To izkazuje vaše zaupanje poslancem Evropskega parlamenta. Dali ste nam jasno politično sporočilo in dali ste nam jasno človeško sporočilo. Rad bi se vam v imenu Evropskega parlamenta zahvalil za ta sporočila in zahvaljujemo se vam za vaš izvrsten humor.
<P>
Mislim, da je zdaj naša naloga, dragi kolegi, da njegovi svetosti 14. dalajlami pomagamo zagotoviti, da bodo imeli njegovi ljudje, Tibetanci, dobro prihodnost in bodo lahko živeli v okviru svoje kulture ter svoje vere. Vaša svetost, Evropski parlament je z vami. Hvala za vašo navzočnost in hvala za vaš govor.
<P>
(Glasen in bučen aplavz)
