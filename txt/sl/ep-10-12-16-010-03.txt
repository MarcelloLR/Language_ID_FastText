<CHAPTER ID="010-03">
3. Eritrejski begunci, ujeti kot talci na Sinaju
<SPEAKER ID="301" NAME="Predsednik">
Naslednja točka je razprava o šestih predlogih resolucije o eritrejskih beguncih, ujetih kot talci na Sinaju.
<SPEAKER ID="302" NAME="Marietje Schaake">
avtorica. - Gospod predsednik, domneva se, da je okoli 250 eritrejskih beguncev ujetih kot talci v sinajski puščavi, poroča pa se tudi o nečloveškem ravnanju in posilstvih, medtem ko te osebe čakajo na plačilo odkupnine, ki jo je treba za njihovo izpustitev plačati trgovcem z ljudmi.
<P>
Nedavni dogodki so del mreže, ki tihotapi podsaharske migrante skozi Egipt v Izrael in ki v Sinaju deluje od leta 2007. Egiptovske oblasti si močno prizadevajo raziskati informacije, ki jih je zagotovil Visoki komisariat Združenih narodov za begunce (UNHCR). Diplomatske postopke z egiptovskimi oblastmi mora pospešiti visoki komisar ZN za begunce, da se odpravi mreže za trgovino z ljudmi in prepreči tihotapljenje ljudi.
<P>
Obenem mora Egipt izboljšati ravnanje z begunci v skladu z mednarodnimi standardi. To pomeni, da se med utemeljeno obrambo mej ne sme uporabiti pretirane ali celo smrtonosne sile proti priseljencem ali beguncem, ta nasvet pa je nasvet, ki si ga lahko občasno damo tudi v EU.
<SPEAKER ID="303" NAME="David-Maria Sassoli" LANGUAGE="IT">
Gospod predsednik, razmere so zelo resne. Menimo, da morata to vprašanje - ki ga spremljajo tudi evropski mediji - obravnavati Evropska unija in Parlament, Komisijo pa je treba pozvati, naj ga preuči, saj gre za resnične izredne humanitarne razmere.
<P>
V tem primeru morajo države članice storiti vse, da bi pomagale tem beguncem, da zapustijo ozemlje, in menimo, da bi jih lahko sprejele evropske države. Komisijo pozivamo, naj stori vse, kar lahko, da izvede to posredovanje, vključno z uporabo sredstev, ki jih zagotavlja Evropski sklad za begunce.
<SPEAKER ID="304" NAME="Charles Tannock">
avtor. - Gospod predsednik, skupina ECR obsoja grozljivo ravnanje, ki ga trpijo te nedolžne in večinoma eritrejske žrtve sodobne oblike suženjstva, ki ga izvajajo trgovci z ljudmi. Tudi mi pozdravljamo prizadevanja egiptovske vlade, da razišče domneve in zagotovi izpustitev beguncev, vendar pa se moramo osredotočiti tudi na to, zakaj ti nesrečni posamezniki sploh bežijo.
<P>
Odgovor je, da zato, ker je režim eritrejskega predsednika Afevorkija najbolj represiven na svetu. Vsak, ki ima možnost pobegniti njegovi diktaturi, to tudi stori, in nekateri si lahko ustvarijo boljše življenje drugje. Tiste, ki ne morejo zapustiti Eritreje, se bodisi nenehno novači za vojsko ali pa morajo životariti na robu gospodarstva, ki je šla v stečaj zaradi dolgoletne nesmiselne vojne s sosedo Etiopijo, zelo razširjene korupcije in napačnega upravljanja gospodarstva. Eritreja nikoli ni imela nacionalnih volitev.
<P>
Nedavna razkritja na spletišču WikiLeaks kažejo, da so ameriški diplomati Afevorkija opisali kot okrutnega in kljubovalnega voditelja. Nimam nobenih zadržkov to javno povedati. Storiti moramo vse, kar lahko, da tega groznega afriškega tirana odstavimo s položaja, ustaviti moramo vso pomoč EU njegovemu režimu in začasno moramo ustaviti vse ugodnosti, ki izhajajo iz sporazuma iz Cotonouja in jih uživa njegova država.
<SPEAKER ID="305" NAME="Cristian Dan Preda" LANGUAGE="RO">
Gospod predsednik, vsako leto poskušajo tisoči ljudi, ki jih ženejo težke razmere na območju Afriškega roga, prestopiti mejo med Egiptom in Izraelom. Mnogi izmed teh ljudi žal pristanejo v rokah beduinskih trgovcev z ljudmi. Govorimo o kriminalnih združbah, ki niti najmanj ne spoštujejo človekovega dostojanstva, saj življenja teh ljudi postanejo sredstvo za pogajanje. Glede na informacije aktivistov nevladnih organizacij, ki si prizadevajo za zaščito teh emigrantov, so bili zahtevani neverjetni zneski, ki so dosegali do 8000 USD za izpustitev vsake osebe.
<P>
Vsekakor ne moremo ostati brezbrižni spričo trpljenja teh ljudi, s katerimi se izredno kruto ravna. Poleg tega bi vašo pozornost pritegnil k ranljivemu položaju žensk, ki se jih nenehno posiljuje. Obenem menim, da moramo imeti v tem primeru konstruktiven odnos. To pomeni, da moramo priznati prizadevanja egiptovskih oblasti za izpustitev talcev in to državo predvsem podpreti v boju proti trgovini z ljudmi. Zato ne potrebujemo samo ostrih besed, ampak tudi sodelovanje in konkretne ukrepe v tej izredno zapleteni situaciji, s katero se ena sama država ne more spopasti.
<SPEAKER ID="306" NAME="Rui Tavares">
avtor. - (PT) Gospod predsednik, gospe in gospodje, položaj eritrejskih beguncev, ki se trenutno nahajajo v sinajski puščavi, je zelo resen, kot so že opisali številni kolegi poslanci. Seveda se moramo ostro spopasti s trgovci z ljudmi, ki imajo trenutno te begunce za talce in zahtevajo izredno visoko odkupnino zanje. Vendar pa moramo obenem zaščititi tudi žrtve, saj se nočemo ostro spopasti s trgovci z ljudmi in pri tem popolnoma pozabiti na žrtve. Zavedati se moramo tudi razlogov, zaradi katerih so se znašli v sinajski puščavi: njihova migracijska pot je nekoč potekala čez Libijo, vendar pa sporazuma med Italijo in Libijo in EU in Libijo, ki ju je Komisija tu tolikokrat prikazala kot dobro novico, pomenita, da ljudje, ki prihajajo iz območja, ki je bilo - povsem upravičeno - imenovano "ogromno koncentracijsko taborišče" in "afriška Severna Koreja", nimajo kam pobegniti.
<P>
Zato je potrebno ukrepanje: ne samo ukrepanje v Egiptu, ki si jasno prizadeva precej manj, kot bi si moral, ampak tudi v sami Evropski uniji. Za začetek pozivam Evropsko komisijo, naj v Egipt hitro pošlje delegacijo, da se ugotovi, kakšne so razmere na kraju samem. Ukrepanje je potrebno tudi v vseh naših institucijah, ker so Eritrejci jasen primer za ponovno naselitev, politiko, ki jo vodimo poleg Evropskega sklada za begunce. Ti begunci se ne morejo vrniti v Eritrejo in ne morejo ostati v tranzitni državi: edina rešitev je ponovna naselitev. Gospe in gospodje, ali veste, zakaj sveženj o ponovni naselitvi ne napreduje? Ne napreduje, ker je maja Parlament že opravil svoj del postopka soodločanja o ponovni naselitvi, vendar pa Svet zaradi znanega spora o delegiranih aktih ni hotel opraviti svojega dela. Če bi bil sveženj o ponovni naselitvi že sprejet, bi zdaj speljali nujni postopek, ki ga je Parlament vstavil v poročilo, ki sem ga sam pripravil in je bilo tu sprejeto s 500 glasovi: Evropska komisija bi lahko začela nujni postopek za ponovno naselitev teh beguncev. Ker Svet ni opravil svojega dela v postopku, ki bi ga morali imenovati "postopek soneodločanja", bodo ti ljudje ostali v sinajski puščavi kdo ve, kako dolgo. Ta postopek soodločanja ima posledice za resnična življenja resničnih ljudi in čas je, da bi Svet opravil svoj del naloge.
<SPEAKER ID="307" NAME="Barbara Lochbihler" LANGUAGE="DE">
Gospod predsednik, zaradi telefonskega pogovora med eritrejskim duhovnikom v Italiji in eritrejskim talcem je evropska javnost izvedela, da nemoralni trgovci z ljudmi zdaj grozijo, da bodo ustrelili ujete eritrejske talce, če odkupnina ne bo plačana. Ugrabitelji se niso obotavljali in so že pretepli ali ustrelili nekaj ljudi.
<P>
Ta kruti zločin je spodbudil natančnejšo preučitev tega, kar se dogaja na meji med Egiptom in Izraelom, na območju, kjer pristane vse večje število beguncev, ko poskušajo vstopiti v Evropo ali Izrael, vendar nimajo potrebnih dokumentov. Na egiptovski strani je zaprto vojno območje. Kdor koli vstopi na to območje, odgovarja pred vojaškim sodiščem. Glede na podatke organizacije Human Rights Watch je bilo tam od leta 2007 pri poskusu prestopa meje ustreljenih vsaj 85 neoboroženih beguncev. Izraelska vlada poroča o več kot 1000 migrantih, ki poskušajo vsak mesec brez dokumentov vstopiti v njeno državo, in je povečala varnost in nadzor ob meji. Poleg tega je bil v puščavi Negev postavljen velik center za pridržanje.
<P>
Vpletene vlade pozivamo k sodelovanju z agencijo Združenih narodov za begunce in zagotavljanju zaščite in pravic beguncev na njihovih mejah. Vendar pa se tudi jasno zavedamo, da smo v Evropi odgovorni za usodo teh migrantov, ki se jih zavrne na naših zunanjih mejah in se ne morejo vrniti domov ter posledično trpijo kršitve človekovih pravic, tako kot v primeru teh eritrejskih beguncev.
<SPEAKER ID="308" NAME="Filip Kaczmarek" LANGUAGE="PL">
Gospod predsednik, položaj eritrejskih beguncev na Sinaju je tragičen. Iščejo boljše življenje, vendar pa se pogosto srečajo s smrtjo, mučenjem in zatiranjem. So izkoriščani in prevarani. Egiptovske oblasti si prizadevajo soočiti se s problemom trgovine z ljudmi, vendar pa njihov odziv ni vedno učinkovit. Pomagati moramo beguncem, talcem in vsem tistim, ki potrebujejo našo pomoč. Izraelske in egiptovske oblasti moramo podpreti v njihovem boju proti trgovini z ljudmi.
<P>
Vredno je tudi preučiti razloge, ki se skrivajo za temi nevarnimi dogodki. Menim, da ora biti naš cilj izboljšanje razmer v sami Eritreji in v drugih državah Afriškega roga, saj bo morda izboljšanje razmer v afriških državah morda zmanjšalo migracijski pritisk. Problema ne bomo rešili z bojem proti družbenim tegobam, ki jih povzroča migracija. Samo omejimo lahko manj želene učinke in obseg namere, da se zlorabi odločenost beguncev. Pozivam vas, da podprete predlog resolucije, ki ga je predložila skupina Evropske ljudske stranke (Krščanskih demokratov). Prepričani smo, da je naš predlog resolucije izboljšanje skupne resolucije na tem področju.
<SPEAKER ID="309" NAME="Ana Gomes">
v imenu skupine S&D. - (PT) Gospod predsednik, Egipt si ne zatiska oči spričo grozljivega ravnanja in izkoriščanja afriških beguncev, ki poskušajo iz svojih držav, zlasti Somalije in Eritreje, preko Sinaja pobegniti v Izrael. Egipt jih tudi izžene, čeprav očitno izpolnjujejo zahteve za begunce in prosilce za azil, ker prihajajo bodisi iz prve države, ki se bori s terorizmom in je brez reda in miru ali pa iz druge - Eritreje -, ki je ena izmed najbolj represivnih in tiranskih držav na svetu. Egiptovske oblasti pravzaprav izvajajo politiko streljanja z namenom ubiti in 85 migrantov je glede na poročilo organizacije Human Rights Watch od leta 2007 že umrlo na Sinaju.
<P>
Egiptovske oblasti pozivamo, naj izpolnijo svoje obveznosti v zvezi s človekovimi pravicami in migranti ter predvsem begunci in naj sodelujejo z visokim komisariatom Združenih narodov za begunce. Tudi evropske oblasti pozivamo, naj storijo enako in naj v celoti podprejo to, kar je o tej temi povedal gospod Tavares v zvezi z možnostjo ponovne naselitve.
<SPEAKER ID="310" NAME="Judith Sargentini" LANGUAGE="NL">
Gospod predsednik, gospe in gospodje, bodimo iskreni. Sedanje besedilo resolucij je razvodenela različica tega, kar smo imeli na začetku tedna.
<P>
Še enkrat jasno povejmo: "Razmere so resne". Poudarjamo tudi dejstvo, da so eritrejski begunci na Sinaju ujeti kot talci. Vendar pa nismo pripravljeni razpravljati o povezavah med Italijo in Libijo in zaprtju Evrope za migrante, zaradi česar so politični begunci morali pobegniti drugam. Zdaj morajo iti po poteh, ki so še nevarnejše kot prejšnje.
<P>
Vsak, ki zapusti Eritrejo, avtomatično postane politični begunec, ker se je nemogoče vrniti, če pa bi se, bi bila ogrožena družina. Moti me, da v Parlamentu nismo pripravljeni reči: če se hoče Evropa tako zelo zaščititi pred migranti, bo morala odpreti svoja veleposlaništva v Eritreji, da bi ljudje lažje zaprosili za azil. Tega predloga nam ni bilo dovoljeno vključiti v resolucijo.
<P>
Ko slišim, da skupina Evropske ljudske stranke (Krščanskih demokratov) omenja vse stvari, ki se morajo uresničiti v Egiptu, si mislim: kaj moramo storiti in kako lahko ne razumemo, da so tu ogroženi ljudje, samo zato, ker nočemo prevzeti odgovornosti? Ljudem zapiramo vrata, s tem pa ogrožamo življenja.
<SPEAKER ID="311" NAME="Jaroslav Paška" LANGUAGE="SK">
Gospod predsednik, sinajska meja je postala pot, prek katere poskušajo tisoči Eritrejcev, ki so pobegnili iz svoje države, priti do boljšega življenja.
<P>
Na svoji nezakoniti poti do svobode so odvisni od pomoči tihotapcev, ki so za določeno ceno pripravljeni beguncem pomagati prestopiti sinajsko mejo celo brez potrebnih dokumentov. V tej brezpravni trgovini begunci v rokah tihotapskih tolp skorajda nimajo pravic in so odvisni od sreče in od muhavosti tistih, v roke katerih so za plačilo zaupali svojo usodo.
<P>
Smrt sedmih eritrejskih beguncev, ubitih na meji med Egiptom in Izraelom, nam razkriva del hude stiske beguncev, ki nezakonito potujejo v iskanju svobode. Gospe in gospodje, zato je prav, da sodelujemo v rešitvi tega problema in skupaj z vladami vpletenih držav pomagamo najti civilizirano rešitev problema eritrejskih beguncev.
<SPEAKER ID="312" NAME="Monica Luisa Macovei" AFFILIATION="PPE">
Gospod predsednik, 7. decembra je UNHCR izrazil zaskrbljenost zaradi 250 eritrejskih beguncev, ki jih imajo beduinski tihotapci ujete kot talce na Sinaju.
<P>
Zavedamo se, da so morali ti begunci plačati določeno vsoto denarja za svojo željo, da bi živeli v boljših razmerah. Poroča se, da so begunci zaprti v kontejnerjih v puščavi in jih pogosto pretepajo. Vedenje eritrejske vlade je zaskrbljujoče: namesto da bi zaščitila svoje državljane, jih ima za neželene disidente.
<P>
Pozivamo k hitremu in skupnemu ukrepanju predvsem Egipta in Izraela, da se ustavi trgovce z ljudmi, razbije to mrežo organiziranega kriminala in vsekakor okrepi prizadevanja za zaščito sedanjih in prihodnjih beguncev z izvajanjem določb in standardov UNHCR.
<SPEAKER ID="313" NAME="Elena Băsescu" AFFILIATION="PPE">
(RO) Gospod predsednik, takoj na začetku bi rada poudarila, da brez pridržkov podpiram resolucijo, ki jo je predložila skupina Evropske ljudske stranke (Krščanskih demokratov). Kljub jasnosti besedila ni bil dosežen dogovor z drugimi skupinami glede sprejetja skupne resolucije, kar je vredno obžalovanja. Razmere na Afriškem rogu so zaskrbljujoče. Ta regija je glede na veliko število afriških emigrantov, ki so v tranziru preko tega območja, postala eden izmed pomembnih središč delovanja skupin organiziranega kriminala.
<P>
250 talcev je žrtev nečloveškega in ponižujočega ravnanja, njihov položaj pa se še slabša. Poleg tega niso izpolnjeni pogoji za takojšnjo izpustitev, ker družine talcev ne morejo plačati zahtevane odkupnine. Zato mora Evropski parlament poslati jasno sporočilo o njihovi izpustitvi. Proti kriminalnim združbam je treba sprejeti nujne ukrepe, treba jih je postaviti pred sodišče in taborišča za mučenje je treba trajno zapreti.
<SPEAKER ID="314" NAME="Csanád Szegedi" AFFILIATION="NI">
(HU) Gospod predsednik, gospe in gospodje, vsekakor globoko obsojam način, na katerega se ravna z eritrejskimi begunci, prav tako pa podpiram dejstvo, da mora Evropska unija čim prej sprejeti ukrepe za rešitev položaja teh beguncev. Vendar pa je smer, oblikovana v tem poročilu, slepa ulica, če povem enostavno. Dve točki se mi zdita nadvse nenavadni. Da vzpostavimo sklad, da bi pomagali tem beguncem, je zame povsem nesprejemljivo, saj trenutno milijoni državljanov EU živijo v eksistenčni negotovosti in skrajni revščini. Več kot trije milijoni ljudi na Madžarskem živijo pod pragom revščine, večina upokojencev si ne more privoščiti plačila zdravil in dejansko je ta trend v Evropi v porastu. Zato si moramo najprej prizadevati za pomoč ljudem v Evropi, obenem pa seveda izraziti tudi svoje sočutje do beguncev. Druga točka je, da morajo države članice begunce sprejeti prostovoljno. Kdaj boste dojeli, da je Evropska unija preplavljena s priseljenci? EU mora delovati kot posrednica med Eritrejo in eritrejskimi begunci, da bi zagotovila njihovo varno vrnitev domov.
<SPEAKER ID="315" NAME="Corina Creţu" AFFILIATION="S&amp;D">
(RO) Gospod predsednik, velika večina eritrejskih državljanov, ki se zdaj nahaja v sinajski puščavi, je pobegnila pred represivnim režimom in jih je zato treba v skladu s standardi ZN obravnavati kot begunce. Zato menim, da moramo vztrajati pri tem, da Egipt izpolni svoje mednarodne obveznosti in jim zagotovi pomoč. Vendar pa je po mojem mnenju zadeva, ki je najbolj zaskrbljujoča, nečloveško ravnanje s temi begunci, ki so ujeti kot talci v puščavi, medtem ko se pričakuje plačilo odkupnine. Predvsem so ostudna poročila o posilstvih na desetine žensk, kar bi moralo mobilizirati mednarodno skupnost.
<P>
Enako je trgovina z ljudmi v Afriki dosegla zaskrbljujoče razsežnosti. V zadnjih letih so desetine migrantov ubile egiptovske varnostne službe, medtem ko so hoteli nezakonito vstopiti v Izrael. Menim, da se je treba proti trgovini z ljudmi na tem območju boriti z drugimi metodami, in prepričana sem, da je potreben dostop visokega komisarja Združenih narodov za begunce (UNHCR), da se zagotovi ključno pomoč za te ljudi.
<SPEAKER ID="316" NAME="Zbigniew Ziobro" AFFILIATION="ECR">
(PL) Gospod predsednik, položaj eritrejskih beguncev je tragičen. Ko preučujemo to tragedijo, pa se moramo spomniti tudi na razlog za takšno stanje. Dejstvo je, da se v Eritreji hudo krši temeljne človekove pravice. Prihaja do obsežnega množičnega preganjanja, katerega žrtve so politični nasprotniki, kristjani in tudi tisoči navadnih ljudi. To je pravi razlog, ki se skriva za tragičnim problemom, o katerem razpravljamo danes, in zato moramo storiti vse, da spremenimo politiko EU do eritrejskih oblasti, še toliko bolj, če se spomnimo, da je sedanjega voditelja države Evropska komisija leta 2007 toplo sprejela v Bruslju, čeprav je odgovoren za tako grozno trpljenje tako številnih ljudi, ki jih prisili v bežanje in povzroči še več tovrstnih tragedij. Zato je čas za pragmatično in odločno politiko do tega tirana.
<SPEAKER ID="317" NAME="Andris Piebalgs">
član Komisije. - Gospod predsednik, Komisija se strinja s pomisleki Evropskega parlamenta. Prejeta poročila pišejo o več sto beguncih iz Eritreje, Etiopije, Sudana in Somalije, ki jih imajo domnevno kot talce na Sinaju ujete trgovci z ljudmi, ki zahtevajo precejšnje plačilo za njihovo izpustitev.
<P>
Od prvega obvestila spremljamo primer, ugotavljamo dejstva, ocenjujemo razmere in sprejemamo ustrezne ukrepe. Delegacija Evropske unije v Kairu ima tesne stike z lokalnimi organizacijami civilne družbe in je povezana z regionalnim predstavništvom visokega komisarja Združenih narodov za begunce v Kairu.
<P>
Oba pozorno spremljata primer. V sodelovanju z veleposlaništvi držav članic EU smo navezali stik z egiptovskim ministrstvom za zunanje zadeve. EU je izrazila svojo zaskrbljenost in tudi trdno prepričanje, da morajo egiptovske oblasti sprejeti ustrezne ukrepe za osvoboditev teh ljudi in zagotavljanje ustrezne zaščite. Poroča se o preiskavah, ki tečejo, da bi odkrili skupino beguncev, in upamo, da bodo zadeve v naslednjih nekaj dneh jasnejše.
<P>
Ta primer ni edini razlog za zaskrbljenost. Migranti in begunci v Egiptu še vedno trpijo zaradi številnih vrzeli v zaščiti. O najresnejših incidentih se poroča na Sinaju. Številne migrante, ki hočejo prek sinajske meje priti v Izrael, se zlorablja in z njimi slabo ravna. To vprašanje smo večkrat načeli z egiptovskimi sogovorniki v okviru rednih srečanj pododbora, na katerih smo razpravljali bodisi o migracijskih vprašanjih ali političnih zadevah, vključno s človekovimi pravicami.
<P>
Zadnja priložnost za to vprašanje je bila na srečanju Pridružitvenega odbora EU-Egipt 14. decembra v Kairu. EU je nenehno pozivala egiptovske oblasti, naj izboljšajo kakovost pomoči in zaščite, zagotovljenih prosilcem za azil in beguncem, in je pri tem ponudila finančno in tehnično pomoč. EU je egiptovske oblasti pozvala tudi, naj zagotovijo spoštovanje načela nevračanja za vse migrante, ki potrebujejo mednarodno zaščito, vključno z Eritrejci.
<P>
EU je zahtevala, da se UNHCR odobri izvajanje njegovega mandata na celotnem egiptovskem ozemlju, vključno z regijo Sinaj. Bilo je nekaj pozitivnih dosežkov, ki jih je treba izpostaviti. Spomladi letos je Egipt sprejel novo zakonodajo, ki je kriminalizirala trgovino z ljudmi in tudi zaščitila njene žrtve.
<P>
Še en dobrodošel dosežek je bilo sprejetje zakona o transplantacijah, ki kriminalizira trgovino z organi. Upamo, da bo egiptovska uprava zdaj sprejela učinkovite ukrepe za zagotavljanje učinkovitega izvajanja tega pravnega okvira, na tem področju pa smo ponudili tudi svoje sodelovanje.
<P>
Še naprej bomo podpirali delo UNHCR in organizacij civilne družbe in tudi ustrezno pravno zaščito za migrante in begunce, ki živijo v državi. Prav tako bomo še naprej pozorno spremljali primer beguncev, ujetih kot talci na Sinaju, in bomo v zvezi s tem ohranjali stike z egiptovskimi oblastmi.
<P>
Resnično upam, da bo ta primer kmalu rešen, in obžalujem dosedanjo izgubo osmih življenj.
<SPEAKER ID="318" NAME="Rui Tavares" AFFILIATION="GUE/NGL">
Gospod predsednik, komisar je prebral svoj dobro pripravljeni odgovor, kot da na Komisijo nihče ne bi naslovil določenih pripomb.
<SPEAKER ID="319" NAME="Predsednik">
Prosili ste za besedo o poslovniku. Govoriti morate o tem in ne o nečem drugem.
<SPEAKER ID="320" NAME="Rui Tavares" AFFILIATION="GUE/NGL">
Gospod predsednik, seveda gre za pravilnost postopka. Komisijo smo izrecno prosili, naj pove, ali namerava v Egipt poslati delegacijo, da bi ta preučila razmere na kraju samem. Komisija bi lahko vsaj zahtevala dokončanje ponovne naselitve. Soodločanje vam bo dalo pristojnosti...
<P>
(Predsednik je prekinil govornika)
<SPEAKER ID="321" NAME="Predsednik">
Žal ne gre za pravilnost postopka. Seveda lahko to vprašanje predložite Komisiji, ki se lahko odloči, ali vam bo odgovorila ali ne. Drugače pa ta zadeva ne sodi v okvir poslovnika.
<P>
S tem se je razprava zaključila.
<P>
Glasovanje bo potekalo na koncu razprave.
