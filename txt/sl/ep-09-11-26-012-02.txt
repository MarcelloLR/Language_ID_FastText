<CHAPTER ID="012-02">
2. Laos in Vietnam
<SPEAKER ID="237" NAME="Predsednik">
Naslednja točka so štirje osnutki resolucij o Laosu in Vietnamu.
<SPEAKER ID="238" NAME="Véronique De Keyser" LANGUAGE="FR">
Gospod predsednik, ponovno imamo nujno razpravo o Vietnamu in Laosu. V Evropskem parlamentu smo res imeli druge podobne razprave, vendar ne smemo dovoliti, da se ta nujna razprava ne upošteva.
<P>
Dejansko smo precej zaskrbljeni. Od leta 2006, ko je bil Vietnam odstranjen s črnega seznama Združenih držav v zvezi z zatiranjem in kršenjem človekovih pravic, se raven zatiranja borcev za človekove pravice povečuje.
<P>
Rada bi omenila le en primer, ki mislim, da je značilen, in sicer je to primer gospe Tran Khai Thanh Thuy. Je pisateljica, blogerka, novinarka in borka, ki je zdaj v zaporu zaradi nejasnih razlogov, med njimi je najverjetnejši ta, da je v svoji državi zagovarjala svobodo izražanja in človekovih pravic. Je diabetik in je v slabem zdravstvenem stanju. Bojimo se za njeno življenje in zahtevamo ne le ustrezno zdravstveno nego zanjo v zaporu, ampak tudi njeno takojšnjo izpustitev.
<P>
Rada imam Vietnam. Vietnam je imenitna država in bo leta 2010 prevzela predsedovanje združenju ASEAN. Menim, da bi sprejetje ukrepov, ki so bolj v skladu z mednarodnimi demokratičnimi standardi, lahko le pomagalo še bolj okrepiti njeno moralno veljavo.
<SPEAKER ID="239" NAME="Thomas Mann" LANGUAGE="DE">
Gospod predsednik, stanje človekovih pravic v Vietnamu je moteče. Versko preganjanje, zlasti kristjanov in budistov, je na dnevnem redu. Vsakdo, ki spregovori v prid svobodi in človekovim pravicam, je zastraševan in sistematično nadzorovan. Konec septembra je bilo napadenih več sto menihov iz samostana Bat Nha. Celoten kompleks samostana je bil močno poškodovan, policija pa je le sedela in gledala. Menihi, ki so iskali zatočišče v bližnjem templju Phuoc Hue, so bili pretepeni. Takšnega zlorabljanja ne smemo prenašati. Nezaslišano je, da so bili številni pozivi Evropske unije in drugih delov sveta za izboljšanje položaja na področju človekovih pravic preprosto zanemarjeni. Obstaja na stotine razlogov vsaj za uvedbo sprememb, zlasti zato ker bo naslednje leto Vietnam predsedoval skupini držav ASEAN.
<P>
Razmere v Laosu niso dosti boljše. Na začetku novembra je več kot 300 miroljubnih protestnikov, ki so pozivali k večjemu pluralizmu in demokraciji, okrutno pretepla tajna policija. Vsa prizadevanja za dosego političnega dialoga v tej državi takoj zatre edina vladajoča stranka.
<P>
5 000 beguncev iz Hmonga, ki zdaj živijo v taboriščih severne Tajske in so preganjana manjšina, je prav tako v groznem položaju. Niso dobili statusa beguncev. Organizacija "Zdravniki brez meja", katere predstavniki so bili ta teden tu v Parlamentu, je dejala, da je skoraj nemogoče, da bi nudila humanitarno pomoč v taboriščih, ker se neprestano in na splošno popolnoma samovoljno izvajajo aretacije ljudi, ki so se prisiljeni vrniti v Laos. Vsaka trditev, da se ti ljudje vračajo prostovoljno, preprosto ne drži.
<P>
Mi, poslanci Parlamenta, pozivamo Komisijo in Svet, da nam zagotovita točne podatke o tem, kateri od sporazumov, doseženih s tema dvema državama, o človekovih pravicah in demokraciji se upoštevjo. Kateri od sporazmov se vztrajno blokirajo? Zaradi državljanov Vietnama in Laosa mora biti mogoče izvajati pritisk na vladi teh dveh držav.
<P>
(Aplavz)
<SPEAKER ID="240" NAME="Heidi Hautala">
avtorica. - (FI) Gospod predsednik, dobrodošla novica je, da je Zveza držav jugovzhodne Azije ustanovila regionalno komisijo za človekove pravice. Glede na to ozadje je neverjetno srečati vietnamske menihe, ki so bili žrtve nasilnega napada. V Pododboru za človekove pravice smo jih imeli čast nedavno srečati.
<P>
Zdi se, da se položaj verskih skupnosti v Vietnamu vse bolj slabša. Resnično moramo obsoditi dejstvo, da je moralo več kot 300 menihov in nun iz dveh samostanov zaradi nasilja oditi in da so verske skupnosti neprestano nadlegovane. Pomembno je, da Vietnam upošteva priporočila Komisije Združenih narodov za človekove pravice, v katerih je na primer predlog, da je treba v državo povabiti posebne poročevalce Združenih narodov, ki bodo spremljali izvajanje svobode izražanja mnenja in vere, pa tudi drugih osnovnih človekovih pravic.
<SPEAKER ID="241" NAME="Cristian Dan Preda" LANGUAGE="RO">
V Vietnamu je več sto ljudi zadržanih v priporu zaradi njihovih političnih in verskih prepričanj. Seveda menim, da nasilni napad budističnih menihov konec septembra jasno kaže, da Vietnam noče izboljšati položaja človekovih pravic.
<P>
V Laosu, državi, ki ji vlada vojaška diktatura, so vodje gibanja študentov in profesorjev, ki je bilo ustanovljeno pred desetletjem, še vedno v skrivnem priporu. Nedavne mirne proteste, ki so potekali v podporo spoštovanju človekovih pravic, je zatrla tajna policija, medtem pa je skupnost Hmongov še vedno predmet preganjanja.
<P>
Laos in tudi Vietnam morata v celoti izpolnjevati mednarodne standarde v smislu zaščite človekovih pravic. Prenehati se mora preganjanje pripadnikov verskih skupnosti, manjšin in na splošno državljanov, ki le zagovarjajo svoje politične pravice.
<P>
Dolžnost Evropske unije je, da budno spremlja razvoj človekovih pravic in uporabi ves svoj vpliv, da to negativno težnjo obrne.
<P>
(Aplavz)
<SPEAKER ID="242" NAME="Lidia Joanna Geringer de Oedenberg">
v imenu skupine S&D. - (PL) Gospod predsednik, pogajanja, ki potekajo o novem Sporazumu o partnerstvu in sodelovanju med EU in Vietnamom, morajo vključevati tudi spoštovanje človekovih pravic in državljanskih svoboščin. Informacije, ki jih dobivamo, pa kažejo, da je položaj v zvezi s tem v Vietnamu izredno moteč, zlasti v zvezi z zatiranjem, ki se izvaja nad uporabniki interneta. Internet je medij, ki temelji na prosti izmenjavi informacij in stališč o vsaki temi in to na svetovni ravni. Medtem pa vietnamski pravni predpisi o uporabi interneta kaznujejo svobodo govora na področjih, ki štejejo za občutljiva, kot so človekove pravice in širjenje demokracije.
<P>
Pravila v zvezi z blogi, uvedena v letu 2008, zahtevajo, da se njihova vsebina omeji na osebne zadeve, in prepovedujejo širjenje protivladnih gradiv in gradiv, ki slabijo nacionalno varnost.
<P>
(Predsednik je pozval poslanko, naj govori počasneje)
<P>
Tuje nevladne organizacije poročajo, da so blogerji, ki izpostavljajo politične teme, priprti v zaporu. Institucije Evropske unije ne smejo biti brezbrižne glede teh motečih dejstev, ki prihajajo iz Vietnama in poleg političnih ukrepov so potrebni tudi pravni ukrepi. Zato pozivam, da se v novi sporazum med EU in Vietnamom vključi zavezujoča klavzula o človekovih pravicah.
<SPEAKER ID="243" NAME="Johannes Cornelis van Baalen">
v imenu skupine ALDE. - Gospod predsednik, skupina ALDE meni, da Laos in Vietnam nista demokraciji. Človekove pravice niso zagotovljene v nobeni od obeh držav, pa tudi ne verske in druge pravice. To pomeni, da popolnoma podpiramo to resolucijo in prosimo Svet in Komisijo, naj enako tudi ukrepata.
<SPEAKER ID="244" NAME="Ryszard Antoni Legutko" LANGUAGE="PL">
Gospod predsednik, ponovno bi rad pouradil dramatičen položaj kristjanov v Laosu in Vietnamu. V obeh državah je bila celotna struktura države in represivnega aparata usmerjena v uničenje krščanstva - katoliške cerkve in tudi protestantskih skupin.
<P>
V Laosu je to rezultat programa vladajoče komunistične stranke, ki grozi krščanstvu kot veri, ki prestavlja zahodni imperializem. To, kar se dogaja v Vietnamu, je v nasprotju z obstoječim uradnim pravom. Zatiranje se dogaja v različnih oblikah: aretacije, mučenja, odvzem prostosti, zastraševanje in zaprtje v psihiatrične ustanove.
<P>
Ne smemo dovoliti, da se takšne prakse izvajajo brez močnega odziva Evropskih institucij. Čeprav se precejšnje število ljudi v Evropi bori proti krščanstvu s pravnimi sredstvi, je naša dolžnost, dolžnost vseh nas, da ukrepamo proti barbarstvu, ki smo mu priča v nekaterih azijskih državah.
<SPEAKER ID="245" NAME="Eija-Riitta Korhola" AFFILIATION="PPE">
(FI) Gospod predsednik, Laos je septembra naredil pomemben korak naprej pri izboljševanju človekovih pravic z ratifikacijo Mednarodnega pakta o državljanskih in političnih pravicah. V paktu so zajeta področja, kot je svoboda vere, združevanja in govora, in daje posameznikom pravico do izražanja njihovih političnih mnenj.
<P>
Vendar pa sta teorija in praksa včasih močno oddaljeni druga od druge in potovanje od prve do druge je lahko zelo dolgo. Ponovno je potrebne ogromno politične volje. Vodje študentskega gibanja, ki so bili aretirani na protestih oktobra 1999, in ostali zaporniki vesti morajo biti takoj osvobojeni, prav tako pa tudi tisti, ki so bili aretirani na mirnih protestih, ki so potekali 2. novembra letos.
<P>
Še zlasti pomembno je, da oblasti Laosa čim prej pokažejo svojo demokratično naravnanost z oblikovanjem in izvajanjem zakonodajnih reform. Nacionalna zakonodaja mora biti usklajena z mednarodnimi sporazumi, h katerim se je zavezal Laos. Le zakonodajna reforma in večstrankarske volitve lahko prinesejo demokracijo in hkrati spoštovanje človekovih pravic v Ljudski demokratični republiki Laos.
<SPEAKER ID="246" NAME="Marc Tarabella" AFFILIATION="S&amp;D">
(FR) Gospod predsednik, julija 2007 sem v tej dvorani slavil dejstvo, da je bilo leto 2006 leto politične odprtosti za Vietnam. Vietnam sem pozval, naj ugodi vsem veram, ki so zastopane na njegovem ozemlju, in svojemu prebivalstvu dovoli, da svobodno izbira svojo obliko čaščenja.
<P>
Več kot dve leti kasneje opažam, da položaj ni napredoval v pravo smer. Svoboda čaščenja v Vietnamu še vedno ni resničnost, pri tem pa se na primer veča število aretacij budističnih menihov, da ponazorim le z enim primerom.
<P>
Ravno zdaj, ko se Vietnam bliža prevzemu predsedovanja združenju ASEAN - in v tem Parlamentu moram pozdraviti njegova prizadevanja na področju zdravja, izobraževanja in zmanjševanja neenakosti -, pa želimo uporabiti to resolucijo, da to državo spomnimo na pomembnost človekovih pravic in od nje zahtevamo, naj bo za zgled kot prihodnja predsedujoča država združenju ASEAN.
<P>
Nadalje pozdravljam dejstvo, da je vlada Laosa ratificirala Mednarodni pakt o državljanskih in političnih pravicah. Zato upam, da bo lahko popolnoma upoštevala ta pakt, zlasti glede svobode izražanja in združevanja.
<P>
Nazadnje pa zahtevamo od vlade Laosa, da si po najboljših močeh prizadeva za izpust vseh, ki so bili aretirani 2. novembra 2009 med poskusom mirnih protestov, pa tudi vodij študentskega gibanja, ki je potekalo 26. oktobra 1999.
<SPEAKER ID="247" NAME="Ryszard Czarnecki" AFFILIATION="ECR">
(PL) Gospod predsednik, v tem Parlamentu smo govorili o Vietnamu, zlasti v okviru verskega preganjanja budistov v prejšnjem parlamentarnem mandatu. Danes je prišel čas, da ponovno spregovorimo o kršitvah verskih pravic v obeh državah, tokrat proti kristjanom. Žal je to trajna lastnost politične stvarnosti v teh dveh državah. Evropski parlament, ki je tako občutljiv za kršenje človekovih pravic in pravic manjšin, mora podati izjavo glede te zadeve.
<P>
Obstaja še ena stvar, danes nisem prišel sem le kot politik, ampak tudi kot bloger, kot precej dobro poznan bloger na Poljskem. Kot bloger bi rad protestiral proti preganjanju naših kolegov uporabnikov interneta in blogerjev v Vietnamu. Odločno jih moramo zagovarjati.
<SPEAKER ID="248" NAME="Mario Mauro" AFFILIATION="PPE">
(IT) Gospod predsednik, gospe in gospodje, preganjanje in dikriminacija na podlagi vere nista v Vietnamu nič novega. Dogajata se ne le en dan ali en mesec, pač pa že 50 let.
<P>
Omejil se bom na najbolj nedavne epizode, kot je rušenje katedrale v mestu Vinh Long, ki jo je zamenal javni park, ali uporaba policije in buldožerjev za umik kipa device Marije iz katoliškega pokopališča v Hanoju. Še več, duhovnik in njegovi verniki so bili ovadeni, ker so pripeljali na policijsko postajo nekoga, ki je grozil duhovniku. Tako se kristjani iz žrtev spreminjajo v zločince.
<P>
Širjenje avtoritarizma dosega zaskrbljujoče razsežnosti. Hanojska vlada je dejansko zahtevala, da se 10 spletnih strani, ki redno širijo nevarno politično gradivo, blokira zaradi varnostnih razlogov in boja proti tistim gibanjem, ki nasprotujejo stranki.
<P>
V Laosu so prav tako izredno zaskrbljujoče razmere, kjer so neizprosno preganjani kristjani z aretacijami in grožnjami do točke, ko jih včasih celo izganjajo iz njihovih vasi.
<P>
Gospod predsednik, verska svoboda je naravna človekova pravica za vsakogar. To ni usluga, ki jo zagotavljajo tisti, ki imajo v rokah oblast. Zato sta nujna naše posredovanje in zaveza.
<SPEAKER ID="249" NAME="Zbigniew Ziobro" AFFILIATION="ECR">
(PL) Gospod predsednik, z zadovoljstvom bi morali upoštevati vsak ukrep, ki je namenjen poudarjanju pomena človekovih pravic in izpostavljanja primerov, kjer se ne upoštevajo v nekaterih delih sveta, v državah, kjer so kršene temeljne pravice ljudi. Vendar pa, ko bomo svojo pozornost preusmerili h kršitvam teh pravic, moramo posebno pozornost nameniti tistim razmeram v določenih državah, kjer prihaja do kršitev človekovih pravic različnih ver in njihove pravice do svobodnega izražanja njihove vere in predanosti na področju verske svobode, in pokazati svoja prepričanja na tem področju. Zato bi morali sprožiti preplah v vsakem primeru drastičnih kršitev na tem področju.
<P>
Prav tako bi si morali zapomniti, da bi morali biti tu v Evropi vedno primer kraja na svetovnem zemljevidu, ki ostaja vzor velike tradicije, neodvisnosti, svobode in spoštovanja drugih ver. Zato z določenim nezadovoljstvom opažam nekaj. To je nekaj, česar seveda ne moremo primerjati z dejstvi, ki so bila navedena tu v tem Parlamentu. V mislih imam težnjo, ki se pojavlja v pravnih odločitvah Evropskega sodišča za človekove pravice, ki se zdi, da posega v področje verske svobode in tradicije določenih držav, v tem primeru sodba o Italiji in križih. Mislim, da lahko takšna sodba ustvari določeno slabo vzdušje, kjer je mogoče nekatere simbole in poudarke napačno interpretirati.
<P>
Če povzamem, vsaka gesta oziroma vsako dejanje, ki povečuje pomembnost človekovih pravic, je pomembno in o tem bi morali odprto govoriti, zlasti ko gre za države, kjer so kršene temeljne človekove pravice.
<SPEAKER ID="250" NAME="Charles Tannock" AFFILIATION="ECR">
Gospod predsednik, Vietnam in Laos žal poleg Kube in Ljudske republike Kitajske ostajata edini preostanek enostrankarskih komunističnih diktatur, kjer so parlamentarna demokracija, pluralizem na področju razpravljanja - tudi svoboda medijev in internetnih blogov - ter mirno izvajanje vere tuji pojmi.
<P>
V Vietnamu hanojska vlada ne prenaša odkritih budističnih menihov in katoličanov, v Laosu pa je preganjano ljudstvo Hmong in mnogi med njimi so pobegnili na Tajsko. Strinjam se, da kljub vsej dobri volji na svetu in kljub neskončnim mednarodnim zavezam in zavezam ZN, vključno s tistimi, ki so bile nedavno podane EU v trgovinskih sporazumih, komunistične diktature ne morejo biti nikoli liberalne demokracije.
<SPEAKER ID="251" NAME="Karel De Gucht">
član Komisije. - Gospod predsednik, Komisija upošteva, da se je splošen politični položaj v Laosu v zadnjih letih močno izboljšal, in se strinja s Parlamentom, da je ratifikacija Mednarodnega pakta o državljanskih in političnih pravicah (ICCPR) dobrodošel korak v smeri proti spoštovanju prvic vere, združevanja, govora in tiska. Komisija prav tako pozdravlja ratifikacijo Konvencije o pravicah invalidov in Konvencije ZN proti korupciji.
<P>
Aprila je vlada Laosa odobrila odredbo, ki dopušča ustanavljanje in registracijo nacionalnih organizacij civilne družbe. To pomeni pomemben korak k doseganju svobode združevanja in dopuščanju vloge civilne družbe v razvoju države.
<P>
Vendar pa se strinjamo s skrbmi Parlamenta glede političnih zapornikov. Kar zadeva tri posameznike, ki so bili omenjeni v Parlamentu, so oblasti oktobra 2009 ponovile svojo predhodno izjavo naši delegaciji v Vientianu, in sicer, da je bil gospod Keochay že izpuščen leta 2002. Dva od preostalih treh, gospod Seng-Aloun Phengphanh in gospod Tongpaseuth Keuakaoun, pa naj bi bila po poročanju v dobrem zdravstvenem stanju. Oblasti trdijo, da ne vedo ničesar o gospodu Bouvanhu Chanmanivongu.
<P>
Komisija se je posvetovala z diplomati, ki tam živijo, in z drugimi o domnevnih aretacijah več sto protestnikov v začetku decembra 2009. Vendar pa nismo mogli potrditi navedenih informacij.
<P>
Komisija je enakega mnenja kot Parlament, da je za pripor 158 ljudi, pridržanih v Nongkhaiu potrebna nujna rešitev. Komisija poziva Laos in tajsko vlado, naj zapornikom dovolita, da se naselijo v tretjih državah, ki so jim ponudile azil.
<P>
V zvezi z drugimi laoškimi Hmongi v taboriščih na Tajskem se je treba lotiti ustreznega pregleda, da bi določili status kaznivih dejanj.
<P>
Naj se zdaj posvetim Vietnamu. Komisija se strinja s skrbmi Parlamenta glede nedavnih znakov tršega odnosa vietnamske vlade do človekovih pravic. Nedavne aretacije in sojenja miroljubnim blogerjem in zagovornikom človekovih pravic, pa tudi napetosti do verskih skupin, kot sta miroljubna budistična skupnost in samostan Batna, so povzročile upravičeno zaskrbljenost v Evropi.
<P>
Vietnam kot podpisnico Mednarodnega pakta o državljanskih in političnih pravicah pozivamo, naj spoštuje svoje mednarodne zaveze glede človekovih pravic in izpusti vse tiste zapornike, zlasti odvetnika za človekove pravice Le Cong Dinha, zagovornice demokracije in pisateljica Tran Khai Thanh Thuy, in katoliškega duhovnika, očeta Nguyena Van Lya.
<P>
Prav tako se strinjamo, da bi morali bolj neodvisni mediji igrati koristnejšo vlogo za miroljubno usmerjanje družbenega nezadovoljstva v časih gospodarskega stresa. Zato Vietnam spodbujamo, naj sprejme zakon o tisku, ki bo v skladu s členom 19 ICCPR o svobodi izražanja.
<P>
Kljub vsemu pa smo prepričani v naš zrel dialog o človekovih pravicah in sodelovanje z Vietnamom. Verjamemo v konstruktivmo sodelovanje. Vendar pa morata, da bi takšno sodelovanje ostalo trajnostna možnost, dialog in sodelovanje pokazati otipljive rezultate.
<P>
Najboljši dokaz, da je dialog najboljša možnost, bo lastna uspešnost Vietnama.
<SPEAKER ID="252" NAME="Predsednik">
Točka je s tem zaključena.
<P>
Glasovanje bo potekalo na koncu razprave.
