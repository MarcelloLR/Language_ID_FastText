<CHAPTER ID="003">
Izjave predsedujočega
<SPEAKER ID="007" NAME="Predsednik">
Najprej želim podati nekaj pripomb in posredovati nekaj informacij.
<P>
Dne 26. aprila bo minilo 25 let od nesreče v Černobilu, ki je bila najhujša jedrska nesreča v zgodovini človeštva. Še vedno se spominjamo tistih, ki so žrtvovali svoje zdravje ali celo življenje, medtem ko so se spopadali z nesrečo, pa tudi več sto tisoč ljudi, ki so morali zapustiti svoje domove. Takratne oblasti nekdanjih držav vzhodnega bloka so pred svetom, predvsem pa pred svojimi državljani, predolgo skrivale informacije o nesreči. Zaradi tega je bilo veliko težje izvesti kakršne koli ukrepe za omejevanje posledic nesreče. Pozneje pa je Černobil postal simbol učinkovitega sodelovanja med oblastmi držav, ki jih je nesreča prizadela, in mednarodno skupnostjo. Medtem ko se danes spominjamo nesreče v Černobilu, mislimo tudi na Japonsko, ki se bori s posledicami cunamija in nesreče v jedrski elektrarni Fukušima.
<P>
Naslednja informacija je prav tako boleč spomin. Čez nekaj dni, 10. aprila, bo minilo eno leto od letalske nesreče pri Smolensku. V nesreči je umrlo šestindevetdeset ljudi, tudi poljski predsednik in njegova žena ter 18 članov poljskega parlamenta. Eden od teh poslancev naj bi prevzel sedež v Evropskem parlamentu kot eden izmed 18 dodatnih poslancev v EP. Večina ljudi, ki je umrla, je v državi zasedala visoke položaje. Mnogi v Parlamentu so te ljudi poznali osebno. Sam sem jih poznal vsaj polovico. Razlogi za nesrečo še vedno niso povsem jasni in še vedno čakamo na informacije v zvezi s tem. Ponovno se pridružujemo tistim, ki še vedno žalujejo za svojimi najbližjimi.
<P>
Tretja informacija je povezana z dejstvom, da je Evropski parlament zaskrbljen zaradi tega, ker je vrhovno sodišče v ZDA zavrnilo zahtevo Troya Davisa o odložitvi usmrtitve in o ponovni obravnavi njegovega primera. Ustrezne ameriške oblasti v zvezni državi Georgia pozivam, da uporabijo pravico in spremenijo smrtno kazen, izrečeno gospodu Davisu pred 20 leti, v dosmrtno zaporno kazen. Smrt ni nikoli sredstvo za doseganje pravice.
<P>
Naslednje informacije so povezane z dejstvom, da smo globoko zaskrbljeni zaradi dogodkov v Republiki Slonokoščeni obali. Predsedniške volitve so namesto miru, prihodnosti in napredka, ki ga pričakujejo državljani, v državo prinesle nasilje in napade. Laurent Gbagbo mora priznati rezultate volitev in predati oblast. Obe strani pozivamo, da nemudoma prenehata z uporabo nasilja nad civilisti. Mednarodna skupnost mora storiti vse, kar je v njeni moči, da bi zaustavila pobijanje prebivalstva. Vsi, ki so zakrivili zločine, bodo privedeni pred sodišče. V to smo trdno prepričani, Evropski parlament pa bo glede tega storil vse, kar je v njegovi moči.
<P>
Zadnje informacije so povezane z mojo obljubo, da bom seznanjal Parlament z najnovejšim dogajanjem pri preiskavah o obtožbah o korupciji zoper nekatere poslance Parlamenta, in opozoriti vas želim, da vam bom v četrtek, po srečanju s predsedniki političnih skupin, poslal pismo z najnovejšimi informacijami o tem. Prav tako odločno ukrepamo pri pripravi kodeksa ravnanja za interesne skupine in lobiste, pa tudi za poslance Evropskega parlamenta. Na današnjem zasedanju predsedstva ob 18.30 bomo razpravljali o tej zadevi in sprejeli odločitev o naslednjih korakih, ki jih bomo v zvezi s tem izvedli.
<P>
Gospod Nicholson je prosil za besedo. Gospod Nicholson, beseda je vaša.
<SPEAKER ID="008" NAME="James Nicholson" AFFILIATION="ECR">
Gospod predsednik, to priložnost želim izkoristiti in se spomniti sobotnega umora mladega policista na Severnem Irskem, ki je svojo delo opravljal šele nekaj tednov. V 22 letih delovanja v Parlamentu sem moral že velikokrat obsoditi teroriste, ki zagrešijo takšne zločine. Mislil sem, da so ti časi za nami in da mi tega nikoli več ne bo treba storiti. Sočustvujemo z družino mladeniča, ki je imel pred sabo svetlo prihodnost in poklicno kariero. Šlo je za očiten in nameren poskus ponovne destabilizacije moje regije.
<P>
Jasno želim povedati, da verjamem, da si velika večina ljudi na Severnem Irskem ne zdaj ne v prihodnje ne želi tega, kar smo doživeli v preteklosti. Ljudje v kraju Omagh so veliko pretrpeli. Ne dvomim, da tudi njih ta dogodek spominja na mnoge strašne dogodke. Ali lahko ob tem zelo žalostnem dogodku za mojo regijo družini in vsem prizadetim izrečemo sožalje?
<P>
(Aplavz)
<SPEAKER ID="009" NAME="Predsednik">
Hvala za vaše pripombe o tej zadevi. Poslance želim seznaniti, da sem včeraj zjutraj dal posebno izjavo glede te teme - izjavo predsednika Evropskega parlamenta, v kateri obsojam ta dogodek, predvsem pa dejstvo, da je bila žrtev tako mlada. Prav tako sem izrazil upanje, da bo Severna Irska živela v miru, kar ji je v zadnjem času tudi uspelo. Poslanci lahko mojo izjavo o tej zadevi od včeraj zjutraj preberejo na spletnem mestu Evropskega parlamenta.
<SPEAKER ID="010" NAME="Bairbre de Brún" AFFILIATION="GUE/NGL">
(GA) Gospod predsednik, tudi jaz obsojam uboj Ronana Kerra v bombnem napadu konec tedna v kraju Omagh, v mojem volilnem okrožju. Bil je 25 let star mladenič, ki se je pridružil novi policijski službi in je bil zaradi tega tudi ubit. Ne gre le za napad na tega mladeniča in njegovo družino, ampak tudi na mirovni proces v mojem volilnem okrožju. Ljudje, ki so ubili Ronana Kerra, poskušajo ovirati napredek mirovnega procesa, vendar jim tega ne bomo dovolili. Želim se zahvaliti predsedniku Parlamenta in Parlamentu za izrečeno sožalje družini. Poleg tega sočustvujem z družino Ronana Kerra in močno obsojam njegov uboj.
<SPEAKER ID="011" NAME="Pat the Cope Gallagher" AFFILIATION="ALDE">
Gospod predsednik, najprej se vam želim zahvaliti, da ste včeraj izrekli obsodbo. Podpiram današnje izjave poslanca Nicholsona in poslanke de Brún. V celoti ju podpiramo pri prizadevanjih, da bodo odgovorni privedeni pred sodišče.
<P>
Mirovni proces je bil ob podpori Evropske unije zelo uspešen. Vsi razumni ljudje na Irskem so obsodili to grozljivo dejanje - umor policista Ronana Kerra - ar dheis Dé go raibh a anam. Predvsem želim čestitati njegovi materi za pogumno izjavo, s katero je včeraj zvečer podprla nadaljevanje mirovnega procesa.
