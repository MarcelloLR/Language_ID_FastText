<CHAPTER ID="013-01">
1. Gvineja Bissau
<SPEAKER ID="308" NAME="Predsednica">
Naslednja točka je razprava o šestih predlogih resolucije o razmerah v Gvineji Bissau.
<SPEAKER ID="309" NAME="José Ribeiro e Castro">
avtor. - (PT) Gospa predsednica, komisar, gospe in gospodje, žal v tem Parlamentu spet razpravljamo o razmerah v Gvineji Bissau, ki so zares zaskrbljujoče. Gre za državo, v kateri kronična nestabilnost vlada že vrsto let in ki je poskusila stopiti na pot demokracije v začetku devetdesetih let prejšnjega stoletja. Nič ni šlo po načrtu, prišlo je do upora in manjše državljanske vojne, vse od takrat pa tam vladajo razmere resne politične in vojaške nestabilnosti, napetosti in močnega rivalstva. Nedavno je bilo mogoče opaziti zaskrbljujočo prisotnost interesov trgovanja z drogami, ki jo vse pogosteje zaznavajo vsi opazovalci.
<P>
Nedavne napade strogo obsojamo: bombni napad, v katerem je bil ubit vrhovni poveljnik vojske, general Tagme Na Waie, in še posebej kruto, če ne že barbarsko, usmrtitev predsednika Nina Vieire. Ne glede na njuni preteklosti, izrekamo sožalje njunima družinama in sočustvujemo z ljudmi v Gvineji Bissau ter obžalujemo in strogo obsojamo te napade.
<P>
Želimo, da se stvari normalizirajo. Lekcija, ki sem se je naučil in ki jo želim poudariti v tej resoluciji je, da nekaznovanje ni pravi odgovor. Kako smo si lahko v preteklosti, v zvezi z umorom Ansumaneja Manéja in generala Veríssima Seabre, zatiskali oči pred dejstvom, da storilci niso bili nikoli prijeti in obsojeni? Jasno je, da to ni rešitev. Zaradi tega moramo pritisniti na vlado Gvineje Bissau, da poišče odgovorne za umore. Krivci morajo biti obsojeni, mi pa moramo pri tem zagotoviti vso potrebno pomoč.
<P>
Prav tako bi rad opozoril, da smo zaskrbljeni zaradi trgovanja s prepovedanimi drogami v regiji, tveganja, ki predstavlja za Evropsko unijo in zaradi zaskrbljujoče prisotnosti, ki je v Gvineji Bissau že opazna. Prav tako želim v tem kontekstu pozvati k tesnejšim stikom z Zelenortskimi otoki. Z Zelenortskimi otoki, ki imajo tesne stike z in dobro poznavanje Gvineje Bissau, smo vzpostavili posebno partnerstvo, ki pa je tudi zelo krhko. Zaradi tega je to ključnega pomena tudi za Evropsko varnost. V tem kontekstu je tudi krepitev tega posebnega partnerstva z Zelenortskimi otoki zelo pomembna.
<SPEAKER ID="310" NAME="Justas Vincas Paleckis">
avtor. - (LT) Umori v Gvineji Bissau so hud udarec ne le za demokracijo v državi, ki jo izčrpava promet s prepovedanimi drogami, ampak tudi za celotno zahodnoafriško regijo. Umor predsednika in načelnika štaba je državo porinil še v globljo stisko vse slabše delujočih institucij, vse bolj krhke demokracije, naraščajoče korupcije in kultov osebnosti. Prebivalci države živijo v kaosu, kjer primanjkuje vode, zdravil in šol. Trgovina s prepovedanimi drogami ne pozna omejitev ali meja in vse bolj ogroža celotno regijo, ter sega celo v Evropsko unijo.
<P>
Čeprav so do sedaj poveljniki oboroženih sil držali svojo obljubo glede nevmešavanja v notranje zadeve države, lahko nedavni dogodki popolnoma uničijo še tisto malo demokracije v Gvineji Bissau. Nova vlada mora spoštovati ustavni red, se spopasti z konflikti na miroljuben način in temeljito raziskati umore. S pomočjo varnostne in obrambne misije Evropske unije moramo doseči preobrat v razvoju države, ki bo omogočil stabilnost in dostojno življenje. Upajmo, da bodo predsedniške volitve izvedene v nekaj mesecih in da bodo v skladu z mednarodnimi standardi glede organizacije volitev. Države Evropske unije in celotno mednarodno skupnost pozivamo, da Gvineji Bissau zagotovi finančno in strokovno pomoč, ki je potrebna za izvedbo demokratičnih volitev. V tem težkem času za državo morajo opozicijske politične sile v Gvineji Bissau poiskati skupno stališče in kompromise, ter nujno sprejeti odločitve glede varnosti, volilnih postopkov in javne uprave v državi. Pozivamo jih, da se učinkoviteje zoperstavijo korupciji in se posvetujejo s civilno družbo in drugimi organizacijami glede notranje sprave v državi.
<SPEAKER ID="311" NAME="Ewa Tomaszewska" LANGUAGE="PL">
Gospa predsednica, 2. marca letos je bil predsednik Gvineje Bissau, João Bernardo Vieira, ustreljen v napadu, ki so ga izvedli vojaki, zvesti vrhovnemu poveljniku vojske. En dan prej je general Batista Tagme Na Waie, vrhovni poveljnik vojske, umrl po tem, ko je bil ranjen v eksploziji. Obe smrti sta povezani s političnim konfliktom v Gvineji Bissau, ki traja že mnogo let in ima za posledico tragedijo in pomanjkanje stabilnosti v državi. Čeprav so volitve leta 2008 potekale mirno, je kmalu po njih prišlo do poskusa umora. Predsednik je preživel napad. Gvineja Bissau, nekdanja portugalska kolonija, je ena izmed najrevnejših držav na svetu. Istočasno skozi državo poteka pot za tihotapljenje kokaina.
<P>
Obsojamo poskuse reševanja konfliktov s pomočjo državnega udara; pozivamo k predsedniškim volitvam, do katerih naj v Gvineji Bissau pride v dveh mesecih; hkrati pozivamo, da te volitve ustrezajo demokratičnim standardom in da se ponovno vzpostavi ustavni red.
<SPEAKER ID="312" NAME="Ilda Figueiredo">
avtorica. - (PT) Pri analiziranju političnih razmer v Gvineji Bissau ne smemo pozabiti, da so bili ljudje te mlade afriške države žrtve portugalskega kolonializma, proti kateremu so bili zelo pogumen boj. V zvezi s tamkajšnjim dogajanjem, ki ga obžalujemo, predvsem umor predsednika in vrhovnega poveljnika vojske, ne smemo pozabiti, da je to rezultat vseh težav in vseh delitev, ki so obstajale več let in še vedno obstajajo, in ki izhajajo iz kolonialne preteklosti. Prav tako ne smemo pozabiti, da še vedno spada med najrevnejše države v Afriki, kar pomeni, da bi morala Evropska unija več pozornosti nameniti sodelovanju na področju javnega zdravstva in izobraževanja, da bi tako bilo mogoče izboljšati življenjske pogoje prebivalstva in premagati težave, s katerimi se mora še vedno soočati velik del prebivalstva Gvineje Bissau, predvsem žensk, mater in otrok.
<P>
Ključnega pomena je, da Evropska unija okrepi podporo tem ljudem. Prav tako moramo podpreti izobraževanje, varno oskrbo s pitno vodo in v nekaterih primerih tudi kmetovanje, da bi celotnemu prebivalstvu zagotovili dostop do hrane. Vendar pa mora biti pomoč zagotovljena brez zunanjega vmešavanja in ob popolnem spoštovanju suverenosti in volje ljudi.
<SPEAKER ID="313" NAME="Marios Matsakis">
avtor. - Gospa predsednica, v tej koloniji, ki jo pesti revščina, že več desetletij vladata politična nestabilnost in kriza, ki sta posledica globokega in dolgotrajnega trpljenja njenih državljanov.
<P>
Njen prehod v demokracijo in boljše čase za ljudi se je zdela obetajoča možnost po tem, ko so bile leta 2008 izvedene na videz mirne in poštene parlamentarne volitve. Vendar se po tem, ko so odpadniki 2. marca, dan po uboju poveljnika vojske, ustrelili predsednika Vieiro, nad državo ponovno zbirajo temni oblaki razvijajočega se sovraštva in nasilja. Obsojamo oba umora in le upamo lahko, da bodo nasprotujoče si stranke v Gvineji Bissau našle potrebno voljo in moč za rešitev sporov z dialogom za pogajalsko mizo za dobrobit svojih državljanov. Ker je Gvineja Bissau v zadnjih letih postala pomembna država trgovine s prepovedanimi drogami, pozivamo tako državne oblasti, kot tudi mednarodno skupnost, da storijo vse kar je v njihovih močeh v boju proti temu smrtonosnemu prekletstvu.
<SPEAKER ID="314" NAME="Marie Anne Isler Béguin">
avtorica. - (FR) Gospa predsednica, komisar, gospe in gospodje, v skupini Zelenih/Evropske svobodne zveze močno obsojamo umor predsednika Gvineje Bissau, Joãoja Bernarda Vieire in vrhovnega poveljnika vojske, generala Tagmeja Na Waieja, 1. in 2. marca 2009.
<P>
Zahtevamo izvedbo obsežne preiskave in da so storilci obsojeni, prav tako to velja za morilce generalov Manéja in Correie, ubitih leta 2000 in 2004, ki še danes ostajajo neidentificirani.
<P>
Kot ena izmed najrevnejših držav z zelo nizko pričakovano življenjsko dobo, se Gvineja Bissau danes sooča s trgovino s prepovedanimi drogami. Kot prehodna pot za tihotapce mamil iz Južne Amerike, je Gvineja Bissau postala prehodna država za droge, ki so namenjene Evropi, ki predstavlja največjega potrošnika. Dobro se zavedamo, da to negativno vpliva tudi na celotno podregijo, kot na primer v Mavretaniji, kjer so odkrili velike količine drog celo na letališču.
<P>
Evropska unija mora pomagati tej državi, da obrne hrbet tej trgovini tako, da se proti njej bori tako tu, kot tudi tam, in z vračanjem na razvoj, ki temelji na lastnih virih države.
<P>
Čeprav je mednarodna skupnost zadnje volitve pozdravila, Evropska unija pa je podprla proces spoznavanja in vzpostavljanja demokracije v Gvineji Bissau, lahko nedavni dogodki pripomorejo h krepitvi pri zagotavljanju te pomoči.
<P>
Tudi vojska, ki se ni vmešala v volilni postopek, mora še naprej strogo spoštovati ustavni red, kot je obljubila.
<P>
Sedaj, ko so sosednje zahodnoafriške države po dolgih letih težav in kaosa ponovno odkrile pot k demokraciji, spoštovanju institucij in človekovih pravic, se Gvineja Bissau ne sme ujeti v past nedopustnih praks. Evropska unija mora pokazati in uporabiti svoj vpliv in mora bit zgled pri zagotavljanju pomoči tej državi, da ostane na poti demokracije.
<SPEAKER ID="315" NAME="Laima Liucija Andrikienė">
v imenu skupine PPE-DE. - Gospa predsednica, poleg tega, kar je že bilo povedano glede razmer v Gvineji Bissau, bi rada komentirala dve zadevi.
<P>
Prvič, umora predsednika Gvineje Bissau, Joãoja Bernarda Vieire in vrhovnega poveljnika vojske, generala Tagmeja Na Waieja, je treba temeljito preiskati, odgovorni pa morajo biti obsojeni.
<P>
Drugič, danes smo v resoluciji izrazili upanje, da bo do izvedbe predsedniških volitev v državi prišlo v roku 60 dni. Danes moramo pozvati države članice EU in mednarodno skupnost, da zagotovijo finančno in tehnično pomoč Gvineji Bissau, ki jih potrebuje za izvedbo verodostojnih volitev.
<SPEAKER ID="316" NAME="Leopold Józef Rutowicz">
v imenu skupine UEN. - (PL) Gospa predsednica, v revnih afriških državah, kot je Gvineja Bissau, zelo hitro pride do destabilizacije s tragičnimi posledicami. Umora predsednika Joãoja Bernarda Vieire in generala Tagmeja Na Waieja, vrhovnega poveljnika vojske v marcu letos vsekakor predstavljata del poskusa destabilizacije v državi, v ozadju tega hujskanja pa verjetno stoji mamilarska mafija. Zaradi pomanjkanja učinkovitih varnostnih sil v tej državi so različne oblike ubojev praktično nekaznovane. Vladi te države moramo zagotoviti vso ključno pomoč, ki jo potrebuje, in na to vprašanje se resolucija tudi nanaša.
<P>
Poleg tega in z namenom, da bi preprečili tovrstne incidente, moramo razglasiti neusmiljeno vojno trgovini z drogami, ki je vzrok destabilizacije v številnih revnih državah Afrike, Azije in Južne Amerike, podpira terorizem in zaradi zasvojenosti z drogami uničuje življenja na stotine milijonov ljudi po celem svetu. Če ne bomo mogli premagati tega problema, bomo zaradi svoje nemoči plačevali vse višjo ceno.
<SPEAKER ID="317" NAME="Benita Ferrero-Waldner">
članica Komisije. - Gospa predsednica, naj najprej v imenu Evropske komisije povem, da močno obžalujemo umor njegove ekscelence, predsednika republike Gvineja Bissau, Joãoja Bernarda Vieire. Najstrožje obsojamo ta umor, prav tako pa tudi napade, ki so bili vzrok smrti vrhovnega poveljnika vojske, generala Batiste Tagmeja Na Waieja in drugih vojakov. Prav tako želim njihovim družinam izreči sožalje.
<P>
Prisotnost prekupčevalcev z mamili in toliko nasilja sta več kot zaskrbljujoča. V skladu z osmim ERS in drugimi instrumenti, poleg 2 milijonov EUR, ki jih je prispevala Uradu za droge in kriminal pri ZN, je Komisija podpisala zelo ambiciozen načrt za boj proti mamilom. Menimo, da je to res zelo pomembno, kot je tudi razvidno iz dogodkov.
<P>
Nujno pozivamo k pomiritvi in preprečevanju, nacionalne organe Gvineje Bissau pa pozivamo, da v celoti raziščejo te dogodke in poskrbijo, da bodo odgovorni obsojeni. Kazni morajo biti izrečene. Žal so ta nasilna dejanja sledila uspešnim parlamentarnim volitvam, ki so omogočile večjo mednarodno pomoč in pomoč s strani EU pri prizadevanjih države za vzpostavitev miru. Ti napadi so se zgodili v času povečanih mednarodnih naporov za izgradnjo demokratične in stabilne Gvineje Bissau.
<P>
Komisija v teh izjemno težkih razmerah še vedno ostaja popolnoma zavezana k zagotavljanju močne podpore nacionalnim organom, da bi tako bilo mogoče ponovno vzpostaviti stabilnost, pa tudi trajnostni razvoj. Mislim na izobraževanje, na najrevnejše, na osnovne potrebe in osnovne storitve, pa tudi na gospodarsko rast v državi. Začeli smo z izvajanjem najrazličnejših instrumentov, ki so nam na voljo, ter tako nameravamo pomagati Gvineji Bissau doseči trajnosti mir in, upajmo, ponovno zagnati demokratični proces.
<P>
Lani je bil odobren dokument o ambiciozni strategiji države v vrednosti 100 milijonov EUR za obdobje 2008 - 2013. Poudarek bo na reformi varnostnega sektorja - vključno z bojem proti drogam, ki sem ga omenila že prej - in izboljšanjem nacionalnih suverenih institucij.
<P>
Lani se je Svet odločil, da bo vzpostavil misijo EU, ki bo namenjena podpori pri reformi varnostnega sektorja v okviru evropske varnostne in obrambne politike. Prihajajoče predsedniške volitve - ki naj bi bile 60 dni po imenovanju novega predsednika - bodo verjetno izvedene še pred poletjem. Ob upoštevanju tega izjemno tesnega časovnega razporeda Komisija pozorno preučuje možnost vzpostavitve misije za spremljanje volitev. Kljub temu pa zagotavljanje pomoči po izvedbi volitev, ki bo potrebna za izvedbo zahtevanih reform volilnega okvira v skladu s priporočili, ki izhajajo iz EU-ZN 2008 in pomoč, namenjena za spremljanje prihajajočih volitev s strani regionalnih organizacij, še vedno ostajata, med drugim, naši ključni prednostni nalogi.
<SPEAKER ID="318" NAME="Predsednica">
Razprava je končana.
<P>
Glasovanje bo potekalo po koncu razprav.
