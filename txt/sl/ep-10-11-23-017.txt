<CHAPTER ID="017">
Ukrepi, ki jih je treba sprejeti za osvoboditev nobelovega nagrajenca za mir Liuja Xiaoba (razprava) 
<SPEAKER ID="574" NAME="Predsednica">
Naslednja točka so izjave o ukrepih, ki jih je treba sprejeti za osvoboditev nobelovega nagrajenca za mir Liuja Xiaoba.
<SPEAKER ID="575" NAME="Olivier Chastel" LANGUAGE="FR">
Gospa predsednica, spoštovani poslanci - če sem tokrat prav razumel - imam čast, da vam spregovorim v imenu lady Ashton, naše visoke predstavnice.
<P>
Evropska unija prek svoje delegacije v Pekingu in dvostranskih ambasad nadaljuje dnevno spremljanje položaja gospoda Liuja Xiaoboja, nobelovega nagrajenca za mir, njegove žene Liu Xia, pa tudi njunih prijateljev in odvetnikov. Njihov položaj je deležen stalne pozornosti. Hišni pripor, v katerem so gospa Liu Xia in številni aktivisti za človekove pravice na Kitajskem od 8. oktobra, nas skrbi in smo razočarani ter ga obsojamo.
<P>
Kot veste, Evropska unija ni čakala, da bi gospod Liu Xiaobo dobil to prestižno nagrado, da bi opomnila kitajsko vlado na njene mednarodne zaveze v zvezi s svobodo izražanja. V tem posebnem primeru je Evropska unija vedno menila, da je Listina 08 miroljubni manifest, ki zahteva več spoštovanja človekovih pravic na Kitajskem. Še več, Unija je od decembra 2008 objavila štiri deklaracije, ki zahtevajo, da se Liu Xiaobo izpusti.
<P>
Naše stališče ne bi moglo biti nič drugačno, ko je Nobelov odbor 8. oktobra popolnoma neodvisno, to moram poudariti, razglasil svojo odločitev. Čestitali smo Liuju Xiaoboju prek visoke predstavnice Unije za zunanje zadeve lady Ashton in prek predsednika Evropske komisije Joséja Manuela Barrosa in poudarili, kako pomembna je za nas njegova izpustitev. Obžalujemo, da kitajske oblasti niso upoštevale pozivov, ki jih hoče mednarodna skupnost okrepiti.
<P>
Obžalovanja vredno je, da mora Evropska unija ponovno zaskrbljeno sprejeti na znanje ustrahovanje in hišni pripor žene gospoda Liu Xiaoboja, gospe Liu Xia, v zadnjih šestih tednih. Prav tako ostro obsojamo grožnje, nadzor in prepoved, da bi zapustil državo, ter pripor, ki so ga deležni številni Liu Xiaobojevi sorodniki in prijatelji, odkar je dobil Nobelovo nagrado.
<P>
Gospa predsednica, Evropska unija si bo še naprej stalno in odločno prizadevala, tako kot zdaj že skoraj dve leti, da bi Liu Xiaoboja osvobodili, da bi lahko v celoti uveljavil svoje pravice in se udeležil, če to želi, javne razprave, ki jo je sprožil na Kitajskem z Listino 08. Še naprej upamo, da bo lahko 10. decembra osebno prevzel Nobelovo nagrado za mir. Pozivamo Kitajsko, naj odpravi omejitve svobode gibanja in izražanja, ki jih je naprtila njegovi ženi Liu Xia in številnim prijateljem.
<SPEAKER ID="576" NAME="Dacian Cioloş" LANGUAGE="FR">
Gospa predsednica, minister, spoštovani poslanci, Komisija v celoti podpira izjavo belgijskega predsedstva. Evropska unija je večkrat izrazila svoje mnenje, da je Listina 08 zakonit način svobode izražanja in predsedstvo je pravkar opozorilo, da je Evropska unija že večkrat ponovila, da je resno zaskrbljena zaradi prijetja, sojenja in zaprtja Liu Xiaoboja.
<P>
Oba, predsednik Barroso in podpredsednica Komisije in visoka predstavnica EU Cathy Ashton, sta pozdravila podelitev Nobelove nagrade za mir Liuju Xiaoboju 8. oktobra. Komisija vsekakor obžaluje dejstvo, da so se kitajske oblasti odzvale tako, da so dale njegovo ženo, gospo Liu Xia, v hišni pripor in omejile svobodo gibanja številnim od njegovih prijateljev.
<P>
Komisija ponavlja svoj poziv Kitajski, naj takoj izpusti Liuja Xiaoboja iz zapora in odpravi nalog za hišni pripor njegove žene ter odpravi tudi vse omejitve svobode gibanja njegovih prijateljev. Komisija, kot je omenila podpredsednica Komisije in visoka predstavnica EU, Cathy Ashton, v svoji izjavi, upa, da bo Liu Xiaobo lahko osebno prevzel v Oslu Nobelovo nagrado za mir 2010.
<SPEAKER ID="577" NAME="Cristian Dan Preda" LANGUAGE="RO">
Gospa predsednica, pred desetimi meseci sem v tem parlamentu dejal, da je 11-letna zaporna kazen, ki so jo kitajske oblasti naložile Liuju Xiaoboju zgolj zaradi izražanja njegovih pogledov, simptomatična za krepitev kampanje kitajskih oblasti proti aktivistom za človekove pravice.
<P>
Mislim, da je v tem trenutku prav podelitev Nobelove nagrade Liuju Xiaoboju primerno dejanje za poudarek, da je pravi znak napredka, čeprav je Kitajska zelo napredovala v gospodarskih in včasih socialnih zadevah, v spoštovanju človekovih pravic. Državo je mogoče občudovati zaradi njenih gospodarskih dosežkov. Vendar ne bo dosegla spoštovanja drugih držav, če bo svobodo omejevala, namesto, da bi jo zaščitila.
<P>
Resnično se mi zdijo ukrepi, ki jih je sprejela kitajska vlada, ko poskuša ustrahovati države, povabljene, da se udeležijo slovesnosti, izredno zaskrbljujoči. Prav tako zaskrbljujoče je, da so se nekatere države vdale temu izsiljevanju.
<P>
Opraviti imamo z nesprejemljivim položajem, kajti država sprejema v svojih mednarodnih odnosih stališče proti enemu od lastnih državljanov. Dejansko bi Kitajska pridobila, kot sem rekel, spoštovanje drugih držav, če bi zdaj dovolila Liuju Xiaoboju, da gre v Oslo sprejet svojo nagrado, namesto, da grozi drugim državam.
<P>
Vendar se zdi, da je stališče kitajskih oblasti zaenkrat veliko trdovratnejše od sovjetskega, saj ne dovolijo niti članu Liu Xiaobojeve družine ali njegovemu odvetniku, da bi odšel v Oslo. Zato pozdravljam pobudo, ki jo je predlagal Lech Wałęsa, da bi kitajskega dizidenta simbolično predstavili v Oslu. Vendar upam, da se bodo kitajske oblasti odločile in v zadnjem trenutku izpustile Liu Xiaoboja.
<SPEAKER ID="578" NAME="Richard Howitt">
v imenu skupine S&D. - Gospa predsednica, nocoj bomo v skupini socialistov in demokratov dali polno podporo tej zahtevi Evropskega parlamenta, da se Liuju Xiaoboju dovoli oditi v Oslo, saj si ne zasluži, da kot prvi nagrajenec v stoletni zgodovini ali vsaj njegov zastopnik ne bi mogel sprejeti Nobelove nagrade za mir. Liu Xiaoboja, ki so ga prijeli zaradi sodelovanja v demonstracijah, mu prepovedali poučevanje, ga poslali na prevzgojo in ga zdaj zaprli, ker je skušal uveljaviti svobodo izražanja, Kitajci imenujejo zločinec, preostali svet pa mu dodeljuje priznanje za mir.
<P>
Osebno sem šel na Kitajsko v imenu tega parlamenta in videl, da so ljudje tam pripravljeni stopiti v dialog z nami o vprašanjih pravic delavcev in družbene odgovornosti podjetij. A dejstvo ostaja, da pododbor tega parlamenta za človekove pravice ni nikoli dobil odgovora, ko je zaprosil za vizume iz Kitajske; ko pa je EU pritiskala za sestanek glede dialoga o človekovih pravicah s Kitajsko, so Kitajci namenoma ponudili datum med letošnjim božičem in novim letom. Zdaj se zdi skoraj gotovo, da sestanka v okviru tega predsedstva ne bo.
<P>
To ni resno. Vsi, ki so želeli nocoj izraziti solidarnost z Liujem, njegovo ženo Liu Xia in vsemi zaporniki vesti na Kitajskem, morajo spoznati, da je preostali svet vse prepogosto postavljal trgovinske interese s Kitajsko pred naše skupne obveznosti glede človekovih pravic. To lepo kaže primer britanskega predsednika vlade Camerona, ki je ta mesec odpeljal močno delegacijo 48 ljudi v Peking, vendar ni vključil nikogar, ki bi zastopal interese ali strokovno znanje o zmanjšanju revščine, propadanju okolja ali pravicah delavcev.
<P>
Resnica je, da je pet družbeno ozaveščenih posameznikov, ki sestavljajo odbor za nagrade na Norveškem, očitno storilo več, kot ta Evropska unija, ZDA in preostala mednarodna skupnost, in pritisnilo na kitajsko vlado, naj se reformira. Ne pozabimo, da so bili Andrej Saharov, Lech Wałęsa in Nelson Mandela vsi nobelovi nagrajenci, ki so nekoč živeli v represivnih državah, ki so bile na koncu preoblikovane, in nocoj izražamo svoje upe, da se bo lahko Liu Xiaobo pridružil temu seznamu ne samo v današnji Kitajski, temveč v Kitajski, v kateri bodo nekega dne v prihodnosti v celoti spoštovane človekove pravice.
<SPEAKER ID="579" NAME="Edward McMillan-Scott">
v imenu skupine ALDE. - Gospa predsednica, ta razprava v nekem smislu usmerja večletna prizadevanja številnih poslancev, ki so tu navzoči in drugih, naj se potrudijo in osredotočijo pozornost na resnično Kitajsko. Občutek enotnosti, ki sta ga pokazala Svet in Komisija in diplomatski predstavniki v Oslu glede slovesnosti, ki bi lahko potekala 10. decembra, je spodbuden. Seveda upamo, da bo Liu Xiaobo navzoč, vendar je to malo verjetno.
<P>
Kar smo videli v zadnjih nekaj tednih v diplomatskem smislu, je udarec, ki ga je zadal Peking. To je ena največjih pogubnih, nerodnih epizod v zgodovini diplomacij. Vendar je bistvo tega navzkrižje med svobodnim svetom in tistim, kjer ostaja diktatura.
<P>
Vse ljudi, s katerimi sem imel stik na svojem zadnjem obisku v Pekingu, so pozneje prijeli, zaprli in v nekaterih primerih mučili. Na Kitajskem je zaprtih med sedem in osem milijonov ljudi in vsako leto je najmanj 5000 usmrtitev. Videl sem seznam več kot 3400 ljudi, ki so v zadnjih 10 letih umrli v tem režimu, ker so jih mučili zaradi verskega prepričanja.
<P>
Skratka, to je država terorja. Želimo čestitati odboru za Nobelovo nagrado za mir za njegov pogum pri določitvi te nagrade. Upam, da bomo imeli 10. decembra v Oslu, če bo slovesnost potekala, najmočnejšo navzočnost v imenu Evropske unije, ki bo zastopala prednostne naloge svoje zunanje politike glede človekovih pravic in demokracije. Država z največjim številom prebivalcev na svetu si zasluži, kar uživamo v Evropi.
<SPEAKER ID="580" NAME="Reinhard Bütikofer">
v imenu skupine Verts/ALE. - (DE) Gospa predsednica, Liu Xiaobo je dobil Nobelovo nagrado za mir in mi smo tega veseli, kajti to je dokaz o univerzalnosti človekovih pravic, ki so v središču našega političnega samorazumevanja. Veseli smo tudi, ko vidimo, da veselje z nami delijo številne države po vsem svetu in številni ljudje na Kitajskem.
<P>
Kitajska vlada se je ostro odzvala na podelitev Nobelove nagrade za mir. Njen odziv je bil izjemno oster, navznoter in navzven. Mislim, da je to predvsem obžalovanja vredno. Ne zdi se mi pametno, da bi priznali ta negativen odziv, če se lahko tako izrazim, s spodbujanjem sedanjega stališča Kitajske. Z vsem dolžnim spoštovanjem moram jasno povedati, čeprav soglašam s prejšnjim govornikom glede podpore pozivu, naj se Liu Xiaobo izpusti, da po mojem mnenju ni samo narobe, ampak tudi škodljivo opisovati današnjo Kitajsko kot teroristično državo. Mislim, da to ni res, pa tudi ne pripomore k pozitivnemu odnosu, za katerega je pomembno, da ga imamo s Kitajsko.
<P>
Kitajska bo morala sprejeti, da podpiramo univerzalne človekove pravice, ker bomo to počeli še naprej. Vendar ne smemo mešati tega s strategijo spopada. Od tega ne bi imel koristi nihče, še najmanj podporniki človekovih pravic na Kitajskem.
<P>
Rekel sem že, pa bi še enkrat povzel, da se je Kitajska izjemno ostro odzvala na podelitev Nobelove nagrade za mir. Poskuša izvajati diplomatski pritisk na druge države, da se ne bi udeležile slovesnosti v Oslu. To je preprosto nesprejemljivo. Parlament tega ne bo sprejel in zato me veseli, da se predsednik strinja, da bo Evropski parlament zastopan v Oslu.
<SPEAKER ID="581" NAME="Marek Henryk Migalski" LANGUAGE="PL">
Gospa predsednica, prihajam iz države, kjer je samo 20 let nazaj vladala komunistična diktatura. Imel sem nesrečo, da sem živel v tistem sistemu, in vem, kakšen je položaj v takšni državi. Res se spominjam, kako pomemben je bil za nas takrat glas tistega, čemur smo rekli "svobodni svet". Mislim na glas, ki je prihajal od tukaj - iz zahodne Evrope in Združenih držav. Spominjam se, da je v tistih časih ustvarjal občutek, da je imelo tisto, kar smo počeli takrat - boj za svobodo in demokracijo - nek smisel.
<P>
Mislim, da je danes naša dolžnost, da pomagamo ljudem, kot je Liu Xiaobo. Sploh pa, saj se je zavestno skliceval na izkušnje demokracije in tistih, ki so se bojevali za demokracijo v srednji Evropi. Ime Listina 08 je navsezadnje zavesten sklic na Listino 77. Mislim, da imamo vsi mi tukaj lahko različna gospodarska ali politična stališča, a pri vprašanjih človekovih pravic moramo biti povsem enotni. Upam, da bo v tem parlamentu tako.
<SPEAKER ID="582" NAME="Rui Tavares">
v imenu skupine GUE/NGL. - (PT) Gospa predsednica, po izpustitvi Aung San Suu Kyi je zdaj Liu Xiaobo edini nobelov nagrajenec, ki je zadržan v priporu, v zaporu. Govori, ki smo jih slišali že v Svetu in tukaj v Parlamentu, kažejo, da mi vsi tukaj upamo, da bo lahko sprejel Nobelovo nagrado na svobodi ali da bo čim prej osvobojen. To bi bila čast za človeka, kakršen je: predan miroljubni preobrazbi Kitajske; literarni kritik, učitelj in avtor, ki si je vedno prizadeval, da bi na Kitajsko prinesel svobodo izražanja in demokracijo skozi svet idej in besed. Dokument Listina 08, zaradi katerega je bil Liu Xiaobo zaprt, je, kot nas je spomnil že gospod Chastel, konstruktiven in miroljuben, vendar je povzročil, da so Liu Xiaoboja zadržali v priporu.
<P>
Vemo, kaj moramo zdaj storiti: se truditi za izpustitev Liu Xiaoboja in vseh kitajskih političnih zapornikov. Truditi se moramo tudi za izpustitev Liu Xiaobojeve žene Liu Xia, ki je zaprta, in končati napadanje njune družine, prijateljev in odvetnikov. Da bi bilo to doseženo, se mora Kitajska na primer vprašati, zakaj se je ob nedavni izpustitvi Aung San Suu Kyi odzvala tako, da jo je imenovala pomembno politično osebnost, čeprav ne priznava, da številni ljudje po svetu menijo, da je tudi Liu Xiaobo pomembna politična osebnost. Vendar mora Kitajska predvsem spoznati, kakšno žalostno, obupno sliko je pokazala s svojo zagrenjeno diplomatsko kampanjo po vsem svetu, da bi preprečila najvišjim svetovnim diplomatskim predstavnikom navzočnost na slovesni podelitvi Nobelove nagrade v Oslu. Očitno si lahko ljudje, ki vodijo Kitajsko, želijo živeti v domišljijskem svetu, in razumemo, zakaj si želijo živeti v domišljijskem svetu, kjer ni nobenega nasprotovanja. To, česar ne morejo storiti, pa je, da bi nas prisilili, da živimo po pravilih tega domišljijskega sveta. To, mislim, da je v osnovi glavno vprašanje. Za nas v tej dvorani je zelo preprosto, da prenesemo svoje ogorčenje na kitajske oblasti in jim povemo vse svoje pritožbe, vendar mislim, da bi morali najprej pogledati evropske oblasti in začeti pri svojih vladah. Ko je moja država, Portugalska, pred kratkim dobila obisk visokih kitajskih dostojanstvenikov, je usmerila demonstracije Amnesty International stran od tam, kjer naj bi šlo spremstvo, nekam par sto metrov proč; enako se je zgodilo v Franciji, kjer so demonstracije umaknili k Eiffelovemu stolpu. Poleg tega, kot smo že videli, je David Cameron pred kratkim potoval na Kitajsko, zelo zainteresiran za poslovanje s to državo, vendar je pozabil enkrat samkrat močneje omeniti človekove pravice.
<P>
Vemo, da so tu v Evropi dvojni standardi. Mi povemo nekaj minljivih besed o Liu Xiaoboju, naše vlade pa so zainteresirane za posle. Zato moramo začeti pospravljati doma.
<SPEAKER ID="583" NAME="Gerard Batten">
v imenu skupine EFD. - Gospa predsednica, težko si predstavljamo že sam telesni in moralni pogum, ki ga je potreboval gospod Liu, da se je uprl morilski tiraniji kitajske komunistične stranke. Tisti od nas, ki uživamo večino osnovnih svoboščin prostega govora, prostega združevanja in demokratične politike, smo dolžni javno spregovoriti v bran gospodu Liuju in tistih, ki ga imajo radi. Gospod Liu ni hotel za Kitajsko nič več, kot te osnovne svoboščine in državljanske pravice, ki jih imamo mi za samoumevne.
<P>
Vrednote, ki jih zagovarja, so najboljše upanje za svobodo, mir in demokracijo na Kitajskem in v svetu, zato je primerno, da mu je dodeljena Nobelova nagrada za mir v priznanje za njegova prizadevanja in žrtve. Ne želi nič drugega kot demokratično reformo in konec enostrankarske komunistične vladavine na Kitajskem. Nikogar ne bi smelo presenetiti, da želi kitajska komunistična stranka preprečiti njemu ali predstavniku njegove družine, da bi prišel po nagrado.
<P>
Kitajska komunistična stranka je stranka morilskih gangsterjev, ki nimajo nobenega drugega namena, kot nadaljevanje lastnega obstoja. Kitajska je velika in močna država in za naše vlade je neizogibno, da morajo z njo vzdrževati politične, diplomatske in trgovinske odnose. Kitajska komunistična stranka svari tuje vlade, naj se ne udeležijo slovesnosti. Naše vlade morajo poslati predstavnike in pokazati svojo in našo podporo gospodu Liuju in kitajskemu demokratičnemu gibanju kot celoti. Zastopam številne kitajske izgnance v Londonu in sem vesel, da lahko ponudim tisto malo podpore, kar je lahko, s tem da zagovarjam gospoda Liuja in njegove demokratične želje.
<SPEAKER ID="584" NAME="Róża Gräfin von Thun und Hohenstein" AFFILIATION="PPE">
(PL) Gospa predsednica, res je zelo dobro, da sta se Parlament in Komisija odločila, da se je treba na plenarnem zasedanju Evropskega parlamenta pogovoriti o položaju Liuja Xiaoboja. Škoda, da nas je tako malo tukaj za to razpravo. Navsezadnje bi morala biti mednarodna skupnost, v kateri smo ena najpomembnejših članic, v takih primerih enotna in bi morala podpreti boj za spoštovanje človekovih pravic, ker je ključna beseda v tej razpravi solidarnost.
<P>
Leta 1989, ko je moja država dokončno premagala komunistično diktaturo, je Liu Xiaobo protestiral na Trgu nebeškega miru in zahteval natanko tiste demokratične svoboščine, ki naj bi jih v kratkem uživala skoraj vsa Evropa. Ni si prenehal prizadevati in čeprav je preživel več let v zaporu, je podpisal poziv za demokratizacijo države, zaradi katerega je bil obsojen na nadaljnjih 11 let zapora. Prav tako kot Liu, si je naš voditelj, Lech Wałęsa, prizadeval za nekrvav prehod in za svobodo. Uživali smo podporo demokratičnih držav. Tudi Wałęsa ni mogel osebno prevzeti Nobelove nagrade za mir, pa je bila kljub temu ta nagrada za nas Poljake upanje na svobodo. Tista Nobelova nagrada je postala katalizator za spremembe.
<P>
Danes je primeren čas, da se pritegne pozornost svetovnega mnenja k prav takšnim ljudem, kot je Liu Xiaobo. Ne smemo pozabiti, da je poleg takih vodilnih osebnosti, kot je on, še veliko drugih, o katerih se ne govori, na primer aktivist za človekove pravice Mao Hengfeng, ki je trenutno v prevzgojnem/delovnem taborišču prav zaradi protestiranja proti zaporni kazni Liuja Xiaoboja. Evropska unija bi morala največji pomen v stikih s Kitajsko nameniti človekovim pravicam. To bi morala biti prednostna naloga za srečanja kot je vrh Evropska unija-Kitajska, ki je bil 6. oktobra. Rada bi izrazila svoje razočaranje nad opustitvijo tega temeljnega vprašanja. Pokazati moramo, da nismo slepi za človekove pravice in možnost, da to storimo, bo slovesna podelitev Nobelove nagrade v Oslu, na kateri bo, upam, navzoč ves svet in vsi ambasadorji.
<SPEAKER ID="585" NAME="Ana Gomes" AFFILIATION="S&amp;D">
(PT) Gospa predsednica, nobelov nagrajenec Liu Xiaobo je bil vztrajen in pogumen zagovornik človekovih pravic vse od pokola na Trgu nebeškega miru. Parlament se zato pridružuje zahtevi baronice Ashton in Komisije, da ga je treba takoj osvoboditi, da bo lahko šel decembra v Oslo sprejet Nobelovo nagrado, in zahteva svobodno gibanje za njegovo ženo, družino in prijatelje, ki jih omejujejo zlasti po objavi Nobelove nagrade 8. oktobra.
<P>
Grožnje kitajskih oblasti in njihovi ustrahovalni manevri, da bi preprečili slovesnost v Oslu, so sramota. Nobena vlada, ki je popustila temu neokusnemu izsiljevanju, ni vredna spoštovanja. Kitajska je stalna članica Varnostnega sveta Združenih narodov in v skladu z Ustanovno listino ZN ima posebno odgovornost, da spoštuje in spodbuja spoštovanje človekovih pravic doma in na tujem. Kitajska je že veliko storila za nekatere gospodarske, socialne in kulturne pravice milijonov Kitajcev, ki jih je potegnila iz revščine in bede, vendar se ne more ustaviti pri tem, ampak mora spoštovati in spodbujati spoštovanje državljanskih in političnih pravic svojih državljanov. Če jih ne bo, bo s tem sčasoma ovirala lasten razvoj.
<P>
Liu Xiaobo ni zločinec, je pogumen in zavzet državljan, ki prinaša ugled prek sveta na Kitajsko in h kitajskim ljudem, na katerega bi morali biti Kitajci samo ponosni. Peking mora osvoboditi Liuja Xiaoboja, njegovo ženo in prijatelje, osvoboditi mora Saharovega nagrajenca Huja Jia in vse druge pogumne kitajske državljane, ki se upajo bojevati za demokracijo, za svobodo in za svoje najosnovnejše pravice. Če ne bodo osvobojeni, bo Kitajska tista, ki bo izgubila ugled. Kitajski režim se je izkazal za nezmožnega spremeniti državo v spoštovano in vplivno silo na mednarodnem prizorišču.
<P>
Ne bomo nehali glasno zahtevati, naj izpustijo Liuja Xiaoboja in vse tiste, ki se bojujejo za svobodo na Kitajskem.
<SPEAKER ID="586" NAME="Heidi Hautala" AFFILIATION="Verts/ALE">
Gospa predsednica, podelitev Nobelove nagrade za mir 2010 Liuju Xiaoboju priča o osebni ceni, ki jo ima zagovarjanje človekovih pravic danes na Kitajskem. Nujno je, da se njega in vse druge zagovornike človekovih pravic na Kitajskem nemudoma izpusti. V teku so še drugi primeri. Boleče se zavedam položaja Dhondupa Wangchena, tibetanskega filmskega ustvarjalca, ki ima hepatitis B in nujno potrebuje medicinsko pomoč v zaporu.
<P>
Odločitev, da se Nobelova nagrada za mir podeli Liuju Xiaoboju, je treba upoštevati kot močno podporo boju za svobodo izražanja na Kitajskem. Služi tudi kot opomin mednarodni skupnosti o potrebi po reformiranju Kitajske. Celo kitajski premier, Wen Jiabao, je opozoril, da lahko Kitajska izgubi tisto, kar je že dosegla z gospodarskim prestrukturiranjem, če ne bo sledilo še politično prestrukturiranje - in kolegi, cenzurirali so ga kitajski mediji.
<P>
Odlaganje takšne reforme ima hude posledice za ljudi. Poleg tega pritisk na države, naj se ne udeležijo slovesne podelitve nagrade za mir, kaže, da Kitajska še ni zrela kot mednarodni akter. Kitajska je velesila in bi se morala začeti odgovorno vesti kot taka. Z vso ponižnostjo povem, da sem bila povabljena na slovesnost kot ena od 50 ljudi, ki bodo zastopali Luja Xiaoboja na tej slovesnosti.
<SPEAKER ID="587" NAME="Roberta Angelilli" AFFILIATION="PPE">
(IT) Gospa predsednica, gospe in gospodje, Alfred Nobel, ustanovitelj nagrade za mir, je napisal v svoji oporoki, da so človekove pravice predpogoj za bratstvo med narodi in da je treba nagrado take velikosti podeliti nekomu, ki se je bojeval in žrtvoval v imenu svobode, demokracije in človekovih pravic.
<P>
Liu Xiaobo, kitajski dizident, ki je dobil Nobelovo nagrado za mir, je bil v svojem življenju velik zagovornik uporabe teh vrednot. V času svojega dolgega in nenasilnega boja je vedno poudarjal, kako so vse te pravice na Kitajskem nenehno kršene z nasilnimi represivnimi metodami. Imel je izkušnjo iz prve roke, ko je bil obsojen na prisilni zapor brez možnosti poštenega sojenja ali stikov z zunanjim svetom.
<P>
Prav zato moramo kot evropske ustanove storiti vse, kar lahko, da zajamčimo njegovo svobodo. Najprej pravice in potem gospodarske in trgovinske odnose, drugače lahko tudi Evropejci štejemo sebe za premagane.
<SPEAKER ID="588" NAME="Ulrike Lunacek" AFFILIATION="Verts/ALE">
(DE) Gospa predsednica, odnos med Evropsko unijo in Kitajsko ni vedno preprost. To je predvsem zaradi dejstva, da različno razumemo pomen človekovih pravic, svobode in svobode govora. Evropska unija je prevzela odgovornost za spodbujanje teh vrednot po vsem svetu in zato podpira zagovornike človekovih pravic v drugih državah, kot je Liu Xiaobo na Kitajskem, da bodo lahko povzročili spremembe stanja v svojih državah. Zato sem prepričana, da je zelo pomembno, da se Parlament, pa tudi Svet in Komisija jasno zavežejo, da se bodo udeležili slavnostne podelitve Nobelove nagrade za mir. Heidi Hautala se bo udeležila kot posameznica, vendar iskreno upam, da bodo evropske vlade, Svet, belgijsko predsedstvo in Komisija zastopani na najvišji ravni. To je edini način, da jasno pokažemo, da so naši argumenti razumski in da je naš poziv po spoštovanju človekovih pravic po vsem svetu verodostojen.
<SPEAKER ID="589" NAME="Olivier Chastel" LANGUAGE="FR">
Gospa predsednica, spoštovani poslanci, s sklenitvijo te pomembne razprave in odgovorom na vprašanja, ki jih imajo številni poslanci, bi rad povedal dvoje.
<P>
Prvič, Evropska unija bo seveda navzoča v celoti, tako kot je bila vsako leto, v najmanj enakem številu kot lansko leto - na primer vse diplomatske delegacije Unije - na podelitvi Nobelove nagrade za mir gospodu Liuju Xiaoboju v Oslu 10. decembra. To je prvo, kar sem vam želel danes povedati.
<P>
Drugič, Evropska unija ima že 15 let redne pogovore s Kitajsko o vprašanju človekovih pravic in čeprav bi lahko človek v tem pogledu vedno naredil še več, se nam zdi, da je ta naloga zdaj, ko se oglašajo ljudje iz Kitajske in pozivajo, naj se razširi obseg človekovih pravic, še pomembnejša kot kdaj koli prej. Na podlagi vzajemnega spoštovanja in globokega razumevanja kitajskih političnih okoliščin bomo s kitajskimi oblastmi še naprej načenjali vprašanja človekovih pravic, zlasti primer gospoda Liuja Xiaoboja, nobelovega nagrajenca za mir.
<SPEAKER ID="590" NAME="Predsednica">
Razprava je končana.
