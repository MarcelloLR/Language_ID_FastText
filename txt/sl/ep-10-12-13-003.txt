<CHAPTER ID="003">
Izjave predsedstva
<SPEAKER ID="007" NAME="Predsednik">
Pred našim zasedanjem želim podati nekaj uvodnih pripomb. Opozoriti vas želim, da je bilo prejšnji četrtek na Konferenci predsednikov sprejeto, da bo jutri, v četrtek ob 16.00 uri, potekala razprava o poročilih gospe Jędrzejewska in gospe Trüpel o novem osnutku proračuna za leto 2011. Glasovanje o poročilih naj bi potekalo v sredo. Drugič, jutri bo prav tako potekala razprava o rezultatih 16. podnebne konference pogodbenic. Mednarodna skupnost je v Cancúnu dosegla določen napredek. Pogajanj se je udeležila tudi precej velika delegacija Evropska parlamenta in ti kolegi poslanci so danes z nami. Skupaj s komisarko Hedegaard bomo danes preučili, kako zadovoljni smo s pripravljenim sporazumom in kakšni naj bodo naslednji koraki v zvezi s to temo pred konferenco v Republiki Južna Afrika.
<P>
Tretjič, 21. oktobra je bil razglašen dobitnik letošnje nagrade Saharova za svobodo misli, ki jo podeljuje Evropski parlament. Kot veste, je dobitnik kubanski oporečnik Guillermo Fariñas. Na žalost bo gospod Fariñas le težko odpotoval in prihodnjo sredo osebno prejel nagrado, kljub dejstvu, da sem v zvezi s tem osebno posredoval v pismu predsedniku Kube, Raulu Castru. Predvidevamo, da bo težave gospoda Fariñasa pri potovanju v Strasbourg obravnavala gospa Ashton in to dejstvo upoštevala v prihodnjih odnosih s Kubo. Še vedno upam, da bo dobitnik prišel po nagrado. Če v naslednjih nekaj urah poleti s Kube, se še vedno lahko udeleži naše seje v sredo.
<P>
Četrtič, prav tako vas želim opozoriti, da je bila pred 30 leti, natančno 13. decembra 1981, na Poljskem razglašena vojaška uprava, s katero so komunistične oblasti skušale zadušiti vse močnejše gibanje Solidarnost. Aretiranih je bilo več tisoč aktivistov opozicije, življenje pa je izgubilo več kot 100 ljudi. Skoraj tri desetletja po tem se spominjamo tistih, ki so bili dovolj pogumni in so žrtvovali življenja, da bi osvobodili Evropo izpod komunističnega jarma. In petič, v zvezi z ravnanjem gospoda Blooma na plenarnem zasedanju 24. novembra in ob dejstvu, da ni upošteval nobene zahteve, da se opraviči za svoje besede, sem se odločil, da mu na podlagi člena 9 in 153 Pravilnika izrečem kazen, v skladu s katero bo izgubil pravico do prejetja vseh dnevnic za obdobje sedmih dni. Gospoda Blooma sem s to odločitvijo že seznanil.
<P>
Še nekaj objav: podpis zakonodajnih aktov, sprejetih v skladu z rednim zakonodajnim postopkom. Seznanjam vas, da bova v sredo s predsedujočim Svetu podpisala 10 zakonodajnih aktov, sprejetih po rednem zakonodajnem postopku v skladu s členom 74 Poslovnika Evropskega parlamenta. Naslovi teh zakonodajnih aktov bodo objavljeni v zapisniku seje. Drugič, gospa Gruny me je pisno obvestila, da je njen mandat poslanke Evropskega parlamenta potekel, ker je bila izvoljena v francosko Nacionalno skupščino. Parlament je s tem seznanjen in v skladu s členom 7(2) Akta o volitvah poslancev Evropskega parlamenta s splošnimi neposrednimi volitvami ter s členom 4(1) in (4) Poslovnika potrjuje sprostitev sedeža z začetkom veljavnosti dne 14. decembra 2010. Tretjič in zadnjič: od Skupine zavezništva liberalcev in demokratov za Evropo sem prejel zahtevo glede imenovanja Cornelisa van Baalena v medparlamentarno Delegacijo za odnose z Afganistanom namesto gospoda Haglunda. Imate kakršne koli pripombe? Ne vidim nobene. Imenovanje je bilo sprejeto.
