<CHAPTER ID="002">
Izjava predsedujočega
<SPEAKER ID="006" NAME="Predsednik">
Gospe in gospodje, kosovski parlament je včeraj razglasil neodvisnost Kosova. Ta odločitev je bila pričakovana in odraža voljo državljanov Kosova, da sami odločajo o svoji politični usodi in na miren način oblikujejo neodvisne institucije.
<P>
Pred približno letom dni se je Evropski parlament, kot posledica Ahtisaarijevega načrta, sporazumel o nadzorovani neodvisnosti Kosova. Pogajanja med Beogradom in Prištino so bila zelo težka in na žalost niso vodila do rešitve, ki bi bila politično sprejemljiva vsem sodelujočim. Kot se pogosto dogaja v politiki, ni bilo mogoče uporabiti nobene čarobne formule. K tej situaciji je prispevalo težko breme nedavne zgodovine. Vendar primer Kosova ni precedens. Situacija Kosova kot protektorata ZN je edinstvena in je poseben primer, ki ga ni mogoče primerjati z ostalimi.
<P>
Obračam se na vse tiste, ki jih to zadeva, in jih pozivam k razumu in mirnosti. Prepričan sem, da vsi na Kosovu - Srbi in Kosovarji - želijo doseči stabilnost in blaginjo v svoji regiji. Dejansko je to prednostni cilj Evropske unije in Evropskega parlamenta. Naša naloga in dolžnost je, da spodbujamo politične vodje na Kosovu, da prevzamejo svojo odgovornost in oblikujejo demokratične politične institucije, ki spoštujejo pravice in svoboščine vseh državljanov v okviru večetničnega Kosova, ki ima dobre odnose s svojimi sosedami.
<P>
V zvezi s tem prav tako pozdravljam odločitev Sveta, da na Kosovo pošlje misijo EULEX, ki jo vodi Yves de Kermabon. Naloga misije bo zagotoviti pomoč prebivalcem Kosova na področju policijskih dejavnosti in pravne države, da se zagotovi gladek prehod.
<P>
Prav tako pozdravljam imenovanje Pietra Feitha kot posebnega predstavnika EU za Kosovo. To kaže na jasno in odločno zavezanost Evropske unije in naša prizadevanja, da storimo nekaj praktičnega za trajno stabilnost na Balkanu.
<P>
Zaupam v modrost odločitve, ki jo mora sprejeti svet za splošne zadeve na srečanju to popoldne. Države zahodnega Balkana imajo obete glede Evrope. Do njihovega pristopa še ne bo prišlo v bližnji prihodnosti, vendar ima vsaka od teh držav ta pričakovanja. Na podlagi tega moramo pomagati ljudem v Srbiji in na Kosovu, da presežejo medsebojne razlike z vidika evropskega združevanja, kot se je že zgodilo v drugih delih Evrope. Razprava, predvidena v sredo, bo začetna priložnost za to.
