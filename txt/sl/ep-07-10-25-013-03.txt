<CHAPTER ID="013-03">
3. Sudan: Umori pripadnikov mirovnih sil Afriške unije
<SPEAKER ID="236" NAME="Predsednik">
Naslednja točka je razprava o šestih predlogih resolucij o Sudanu in zlasti umorih pripadnikov mirovnih sil Afriške unije.
<SPEAKER ID="237" NAME="Marios Matsakis  " AFFILIATION="ALDE">
avtor. - Gospod predsednik, Parlament redno obravnava razmere v Darfurju, zadnjo resolucijo je sprejel šele sredi septembra tega leta. Novice o morilskem napadu na bazo predstavnikov Afriške unije na jugu Darfurja, pri čemer je bilo umorjenih 10 pripadnikov mirovnih sil, 8 pripadnikov je bilo ranjenih, 40 ljudi pa so ugrabili, so grenko opozorilo, da si moramo kljub dosedanjim naporom še bolj prizadevati za zagotavljanje miru in stabilnosti v tem delu sveta.
<P>
Spomnimo se, da je bilo v štiriletnem konfliktu v Darfurju umorjenih več kot 200 000 ljudi, medtem ko je moralo dva milijona ljudi zapustiti svoje domove. Septembrski napad na pripadnike mirovnih sil Afriške unije mora spodbuditi EU in ZN k zagotavljanju ustreznega števila usposobljenih mirovnih sil, ki bodo popolnoma opremljene in bodo imele na voljo ustrezno logistično in drugo potrebno podporo za varno in učinkovito izpolnjevanje nalog.
<P>
Pošiljanje neusposobljenih in slabo opremljenih civilistov Afriške unije na zelo nevarna območja ni koristno, kot se je izkazalo v tem primeru, ker čeprav zmanjšuje stroške, je zato število izgubljenih življenj večje. Mednarodna skupnost mora zadevo takoj znova preučiti in oblikovati nove načrte.
<P>
Končno ne smemo pozabiti na 40 ljudi, ki so še vedno pogrešani in za katere menimo, da so bili ugrabljeni. Prizadevati si moramo za njihovo varno izpustitev.
<SPEAKER ID="239" NAME="Alain Hutchinson  " AFFILIATION="PSE">
avtor. - (FR) Gospa predsednica, gospa komisarka, kolegi, potem ko smo izgubili 10 mož v napadu na mesto Haskanita, je vodja misije Afriške unije v Darfurju general Martin Luther Agwai izpostavil nujnost razmer ter s tem poudaril dejstvo, da so njegove sile slabo opremljene in maloštevilne, zato so lahko zelo hitro poražene. Do zdaj se razmere niso spremenile, pri čemer so mogoči nadaljnji napadi, podobni tistemu 29. septembra. Generalov poziv morata upoštevati mednarodna skupnost in zlasti Evropska unija, ki zagotovo lahko pozove k učinkovitim skupnim ukrepom vseh držav članic, vključenih v zagotavljanje obljubljene podpore EU:
<P>
V Libiji se bodo čez dva dni odvijali pomembni pogovori med sudansko vlado in različnimi uporniškimi silami. Še vedno ni jasno, ali se bo teh pogovorov udeležil gospod Abdel el-Nur, ustanovitelj sudanske osvobodilne vojske, ki je zdaj v izgnanstvu v Franciji. Tudi glede ostalih podatkov za čete uporniških skupin obstaja negotovost, saj se njihovo število dnevno spreminja. Vendar moramo prednostno obravnavati razprave, ki lahko omogočijo premirje. Zato ponovno pozivamo organe Evropske unije, da čim bolj poudarijo pomembnost tega srečanja in namen Evrope, da bo podprla vsak pozitiven razvoj, ki bo pri tem dosežen, tako vojaški in tudi v zvezi z izboljšanjem razmer za humanitarne delavce, ki delujejo v zlasti težkih razmerah.
<P>
Prav tako poudarjam, da je vlada v Kartumu prek svojih dejanj do zdaj v veliki meri odgovorna za današnje tragične razmere - ne le, ker podpira milicije džanžavidov, ki prinašajo smrt in grozo temnopoltim afriškim skupnostim. Prav tako je vlada več mesecev kategorično zavračala prisotnost Zahodnih sil v Sudanu. Poleg tega je novinarjem in tujim opazovalcem onemogočila dostop do najbolj prizadetih regij, čeprav bi lahko njihovo delo znatno pomagalo pri mobilizaciji mednarodnega javnega mnenja. Mobilizacija je jasno nujna, če želimo zagotoviti, da bomo vsi v Evropi izpolnili svoje obveznosti v boju proti tem zločinom, ki jih moramo obravnavati kot genocid.
<P>
Dodatno je pomembna nova evropska sila, ki bo napotena v vzhodni Čad in na sever Srednjeafriške republike, pri čemer bo upornikom otežila prosto čezmejno gibanje v teh državah ter njihovo politiko pridobivanja bojevnikov po lastni volji ali pod prisilo iz begunskih taborišč in taborišč za razseljene osebe. Ker nekatere oborožene skupine predvidevajo to oviranje svojih dejavnosti, so pozornost začele usmerjati v drugo stran Darfurja, tj. v sosednjo regijo Kordofan, pristop do katere je čez Haskanito. Tudi na tem območju bo podpora Evropske unije zagotovo koristna, čeprav se lahko v tako kratkem času izkaže za nezadostno.
<P>
Zato je del naše naloge, da si vztrajno prizadevamo za oblikovanje političnih razmer, v katerih bi bilo posredovanje Evrope lahko učinkovito. Zagotovo smo videli dovolj nasilja in bolečine v tej regiji sveta. Izgubljenih je bilo že več tisoč življenj in družbena struktura Darfurja je skrajno prizadeta, zato je naloga obnove vsak dan bolj zahtevna.
<SPEAKER ID="240" NAME="Predsednica">
Razumem, da imamo danes več časa za to razpravo, vendar vas prosim, da ne pretiravate.
<SPEAKER ID="241" NAME="Tobias Pflüger  " AFFILIATION="GUE/NGL">
avtor. - (DE) Gospa predsednica, napad, ki ga obravnava ta resolucija je bil usmerjen proti diplomatski rešitvi razmer v Sudanu. Okoliščine so precej pomembne, ker se je napad zgodil ne dolgo pred pomembnimi pogovori v Darfurju, pri katerih naj bi sodeloval gospod Desmond Tutu. Očitno je, da je bil napad načrtovan tako, da je premišljeno onemogočil prizadevanja za diplomatsko rešitev, ki je v tej regiji nujna. Temu je sledilo dolgotrajno razglabljanje o identiteti uporniške skupine, ki je izvedla ta napad, v katerem je 10 vojakov mirovniške misije Afriške unije izgubilo življenje. Znaki kažejo, da so najverjetnejši storilci prozahodna uporniška skupina.
<P>
Pri obravnavanju vprašanja Darfurja ne smemo biti preozko osredotočeni in si moramo zapomniti, da poleg lokalnih oboroženih sil obeh strani na tem območju delujejo tudi različne uporniške skupine iz Sudana, Čada in Srednjeafriške republike.
<P>
Zanimivo je, da so prizadevanja Evropske unije, da se odzove na konfliktne razmere v Darfurju prek misije v Čadu, zdaj v slabem stanju. Na začetku se je razpravljalo o tem, da bi se v regijo napotilo sile EU. Dejansko so bile v regijo pod zastavo EU napotene francoske sile z nekaj dodatnimi enotami. Do zdaj mi še ni uspelo pridobiti primernih informacij glede dejanskega področja delovanja tel sil. Čeprav nam še vedno zagotavljajo, da je naloga sil varovanje beguncev, se večino beguncev nahaja na obmejnem območju, na katero čadska vlada ne želi napotiti sil EU. Morda lahko pri tem pomaga Komisija z nekaj informacijami.
<P>
EU si zdaj ne prizadeva za ublažitev sedanjih razmer, pri čemer moramo jasno poudariti, da bi morali tu podpirati diplomatsko rešitev, za kar si je prizadeval tudi gospod Desmond Tutu.
<SPEAKER ID="242" NAME="Mieczysław Edmund Janowski" AFFILIATION="UEN">
avtor. - (PL) Gospa predsednica, gospa komisarka, po svoji neodvisnosti leta 1956 naj bi postal Sudan, največja država v Afriki po površini, dom za vse, tako za arabski sever in temnopolti jug, za muslimane, kristjane ter animiste.
<P>
Vendar je državljanska vojna, ki je trajal skoraj 50 let v tej državi terjala vsaj dva milijona žrtev. Več kot 4,5 milijona ljudi je moralo zapustiti svoje domove. V Darfurju, v katerem se je spor začel v začetku leta 2003, je umrlo okrog 200 000 ljudi, skoraj dva milijona ljudi pa je moralo zapustiti svoje domove. To je rezultat groznih spopadov, čistk in terorja. To je zdaj najbolj tragična humanitarna kriza v svetu, pri čemer jo še poslabšujeta lakota in pomanjkanje vode.
<P>
Zato moramo biti hvaležni vsem tistim, ki spodbujajo mirovne pobude v tej trpeči deželi. Zahvaliti se moramo Afriški uniji, ki je na to območje napotila mirovno misijo 7 000 mirovnikov. Zadnji napad na to misijo, ki se je zgodil v Haskaniti, je spodbudil močne ugovore. Vsaj deset mrtvih oseb in okrog 50 pogrešanih ali ugrabljenih. To je očitna kršitev obstoječih sporazumov in tudi resolucij Združenih narodov. Družinam teh oseb izrekam sožalje.
<P>
Kot Evropska unije moramo zahtevati, da se odgovorne kaznuje in se ponovno vzpostavi mirovni proces. Načrtovane sile misije ZN skupaj s silami Afriške unije bodo predstavljale še dodatnih 20 000 vojakov. Vendar morajo imeti možnost nevtralizirati oborožene spore in vzpostaviti stabilnost v tej nevarni regiji Afrike. Upam, da bo sklep Evropskega parlamenta, da podeli nagrado Saharov sudanskemu odvetniku gospodu Salihu Mehmoudu Osmanu pomagal spodbuditi spremembe v sudanskih razmerah.
<SPEAKER ID="243" NAME="Raül Romeva i Rueda  " AFFILIATION="Verts/ALE">
avtor. - (ES) Gospa predsednica, pridružujem se tistim, ki so močno obsodili uboje pripadnikov mirovnih sil.
<P>
Vendar hkrati želim izpostaviti tudi vse civilne žrtve in žrtve razmer v Darfurju, pri čemer zlasti poudarjam brutalnost, s katero se izvajajo nekateri napadi z očitnimi elementi spolnega nasilja in resne kršitve v smislu izkoriščanja žensk na različnih področjih, vključno spolnim.
<P>
Menim, da vse to zahteva ne le ukrepe in izjave, ampak temeljito preiskavo, ki jo morajo izvesti zadevne strani v tej regiji in tudi Mednarodno kazensko sodišče. Menim, da je to ključni vidik te razprave.
<P>
Drugič, ugotavljam, da moramo pozdraviti dejstvo, da imamo zdaj dovoljenje sudanske vlade, če ga lahko tako poimenujem, da sprejme enote operacije Afriške unije/ZN v Darfurju (UNAMID), vendar je treba hkrati ugotoviti tudi, da ob nekaterih priložnostih te obljube niso izpolnjevali, zato moramo v zvezi s tem ohraniti določeno raven previdnosti.
<P>
Seveda menim,da moramo nadaljevati z vztrajanjem, medtem ko hkrati zagotavljamo, kot je dejal gospod Pflüger, da se napotenim silam zagotovijo široke pristojnosti Združenih narodov, ki ne bodo le podpirale interesov zlasti ene posamezne države.
<P>
Tretjič, menim, da se je bistveno in nujno spomniti, da mora biti na voljo vsa pomoč, pri čemer je to lahko politična, finančna ali tehnična pomoč, kot bodo zahtevale naloge, s katerimi se bo misija soočila na terenu. Misije na teren ni mogoče napotiti brez zagotovil, da bo lahko izpolnila svoje pristojnosti.
<P>
Končno spet zelo pomembno ugotavljam in pri tem nedvomno presegam besede resolucije, ki sudansko vlado poziva, da upošteva zahteve glavnega tožilca Mednarodnega kazenskega sodišča gospoda Luisa Morena Ocampa, da je treba aretirati Ahmeda Harouna, sudanskega ministra za humanitarne zadeve, da bo lahko odgovarjal za razselitev dveh milijonov ljudi v Darfurju, s čimer se bo spodbudilo mednarodno sojenje, ki bi se moralo začeti že pred nekaj časa.
<SPEAKER ID="244" NAME="Jürgen Schröder  " AFFILIATION="PPE-DE">
avtor. - (DE) Gospa predsednica, gospa komisarka, gospe in gospodje, dejstva so znana: 30. septembra je v napadu na mirovne sile Afriške unije življenje izgubilo 10 vojakov, 8 jih je bilo resno ranjenim, 40 pa jih je še vedno pogrešanih.
<P>
Z delegacijo našega parlament sem julija obiskal Darfur. Med našim obiskom smo se srečali s predstavniki misije Afriške unije v Sudanu (AMIS). Ta misija je bila in je še vedno zelo težka, kot so nam povedali nekateri predstavniki Amisa. Eden od vojaških poveljnikov, nigerijski general, nam je na primer povedal, da ima tu bolj vlogo duhovnika in ne vojaka. Rekel je, da si lahko prizadeva samo za pozivanje ljudi, naj se vzdržijo zlobnih dejanj; nima pravih pristojnosti, zato ni presenetljivo, da so uporniške skupine to pomanjkljivost izkoristile.
<P>
Zahod se ne osredotoča dovolj na Afriko. Med obsegom tragedije v Darfurju in ravnijo pozornosti, ki mu jo namenjamo, je ravnovesje. Vojaške operacije v Afriki so dobre, vendar obstaja nevarnost, da Afrika postane testno območje za take vrste misij. Kadar izvaja EU tu operacije, morajo imeti njene sile močne pristojnosti, primerno opremo in zadostno število pripadnikov. Trajanje misije mora biti odvisno od njenih ciljev.
<P>
Ne smemo se skrivati za drugimi, izpolniti moramo svoje obveznosti. To zadeva financiranje Amisa in podporo logistiki, vojaški opremi in tudi osebju. Vendar najbolj potrebujemo politično voljo vseh, zato menim, da se lahko mir v Darfurju in celotnem Sudanu doseže le s sodelovanjem s Kitajsko.
<SPEAKER ID="245" NAME="José Ribeiro e Castro">
v imenu skupine PPE-DE. - Gospa predsednica, prebral bom članek: "29. septembra je po večernem obroku, ki je naznanil konec ramazanskega posta za ta dan 30 vozil z več sto sudanskimi uporniki vdrlo v bazo pripadnikov mirovnih sil Afriške unije, ki se nahaja na obrobju mesta Haskanita na jugu zahodne sudanske pokrajine Darfur, v kateri je od začetka upora leta 2003 umrlo od 200 000 do 300 000 ljudi."
<P>
Več sto vojakov, večinoma Nigerijcev, je odbilo prvi napad, nato pa se umaknilo v strelske jarke, od koder so streljali vso noč, dokler jim ni zmanjkalo streliva. Deset vojakov je bilo pri tem ubitih. Vsaj 40 jih je zbežalo v grmovje. Napadalci so plenili po bazi do prihoda sudanskih čet, ki so rešile preživele. Teden dni za tem so zdaj še neznani storilci razdejali mesto Haskanita. Ko je na prizorišče prispela misija ZN, sta stali samo še šola in mošeja. Pobegnilo naj bi okrog 7 000 ljudi. Nato so 8. oktobra spopadi izbruhnili v mestu Muhadžirija, ki je v rokah darfurskih upornikov. Veliko ljudi je bilo umorjenih.
<P>
Nihče ne ve, kdo so bili napadalci. Sumili so celo vlado Omarja Al Baširja. Odgovorni bi lahko bili tudi uporniki. Vemo samo, da se bodo takšne razmere nadaljevale, dokler ne bomo tja poslali mednarodnih sil s pristojnostmi in učinkovitimi sredstvi. Vsi vemo, da je čas, da se prenehamo igrati skrivalnice s kartumsko vlado.
<SPEAKER ID="246" NAME="Ana Maria Gomes">
v imenu skupine PSE. - Gospa predsednica, grozljivemu napadu uporniških sil na pripadnike mirovnih sil Afriške unije v Sudanu v Haskaniti je sledilo več povračilnih ukrepov sudanske vojske na vasi, v katerih naj bi se skrivali uporniki, pri čemer je bilo umorjenih veliko civilistov.
<P>
Zavedati se moramo, da to ustreza genocidni strategiji Baširjeve vlade v Kartumu, ki želi razdeliti ter uničiti darfurske skupnosti in uporniške skupine, da bi lahko vzpostavila mirovna pogajanja, kot na primer ta, ki se bodo začela ta teden v Libiji.
<P>
Grozoviti napad in nasilje, ki mu je sledilo sta dokaz, da so zmogljivosti afriških sil v Darfurju, kot je mirovna misija Afriške unije v Darfurju (AMIS), omejene. Zato je ključno, da ima mešana operacija ZN in Afriške unije (UNAMID), ki bo v Darfur odposlana v začetku Januarja, jasna pooblastila in je ustrezno opremljena za delovanje.
<P>
Zato je zelo zaskrbljujoče, da predsednik komisije Afriške unije gospod Konare vztraja na tem, da morajo misijo sestavljati samo afriške sile, in je zavrnil celo vključitev enot, ki so jih ponudile Urugvaj, Tajska in Norveška, kar je v nasprotju z odločitvijo Varnostnega sveta ZN in odraža manevre kartumske vlade.
<P>
Prav tako je zaskrbljujoče, da Evropska unija, ZDA in druge bogate države niso ustrezno in pravočasno podprle izvedbe misije, in sicer da niso zagotovile finančnih sredstev ter drugih logističnih in vojaških zmogljivosti, potrebnih za njeno delovanje. Celo napotitev misije v Čad, ki naj bi bila nujna, je odložena.
<P>
Gospodu Baširju bodo v Lizboni izrekli toplo dobrodošlico: prav tako kot bo dobrodošel gospod Mugabe. Upam, da bodo organi Evropske unije, Komisija, predsedstvo in države članice izkoristili to priložnost in ga dejansko soočili s to veliko odgovornostjo, zaradi katere se bo nekega dne znašel v Haagu.
<SPEAKER ID="247" NAME="Carl Schlyter" LANGUAGE="SV">
Sočustvujemo s sinovi, brati in ljubljenimi osebami tistih, ki so pogrešani po grozljivem napadu na sile AMIS. Ti ljudje so umrli med tem, ko so pomagali ljudem v sosednji državi. Številne so prizadeli nasilje, posilstva, umori in velika revščina v tej regiji. Kolikokrat smo tu že razpravljali o tem? Kolikokrat smo zahtevali, da vlada ali ostali ukrepajo? Naj vas spomnim, da je glavna naloga vsake vlade varovati človekove pravice svojega civilnega prebivalstva. Odkar je na oblasti, si ta vlada za to ni nikoli prizadevala. Vendar moramo biti kljub razočaranju potrpežljivi, ker nam lahko uspe le z dolgoročno gospodarsko in politično podporo tistim, ki si prizadevajo rešiti ta spor. Skupaj moramo namenoma prezreti naše gospodarske interese. Včasih dejansko naše naftne družbe posredno ali neposredno podpirajo določene skupine. Tudi to vprašanje moramo obravnavati. Vlada ima pri tem veliko odgovornost, medtem ko moramo mi izpostavljati dodatne zahteve. V celoti se strinjam s kolegom gospodom Raülom Romevo, da mora imeti Mednarodno kazensko sodišče popolne pravice dostopa in popolne pravice za preiskavo, da bodo ljudje te nesrečne države doživeli pravico. Hvala.
<SPEAKER ID="248" NAME="Kathy Sinnott">
v imenu skupine IND/DEM. - Gospod predsednik, odhod irskih vojakov v Čad, v katerem bodo ščitili begunce pred sosednjo državo Sudan, me je znova spomnil na genocid v Sudanu, ki mu ni videti konca. Podpiram ta predlog, ki obsoja nasilje in podpira misije ZN in Afriške unije v Sudanu. Predlog pravi, da si moramo skupaj prizadevati za rešitev spora, in čeprav pozdravljam to trditev, ne razumem, kako nam bo to uspelo. ZN glede tega vprašanja namreč niso enotni.
<P>
S prizadevanji lahko le omejeno napredujemo, medtem ko Kitajska, ki je pri tem odločujoča partnerica, z dobavo orožja regiji vzdržuje in podaljšuje spor. Znova poudarjam, da moramo izpostaviti Kitajsko kot glavno podpornico kartumske vlade. Kitajska menjava orožje za sudansko nafto in popolnoma jasno je, da se na ta način spor podaljšuje.
<P>
Ne smemo dopustiti, da bi kitajska politika izvažanja orožja še naprej ostajala skrivnost. Peking ne objavlja nobenih informacij o prenosu orožja v tujino in tudi Registru ZN za konvencionalno orožje ni predložil v zadnjih osmih letih nobenih podatkov. Kitajska naj bi na leto izvozila za več kot 2 milijardi USD orožja, nekaj ga je bilo uporabljenega tudi v prej omenjenem napadu, in to njeno neodgovorno početje je treba obravnavati.
<P>
Če tega vprašanja ne bomo rešili, ne bo trpel samo Sudan. Kitajska orožje izvaža tudi v Avstralijo, Malezijo, Južno Afriko, na Tajsko; orožje redno dobavlja Burmi in Nepalu. Končno pozivam Parlament, da obsodi vlogo Kitajske pri podpiranju genocida sudanskih prebivalcev. Strinjam se s podpiranjem miru in vlogo ZN, vendar moramo to početi bolj dejavno, drugače bomo prispevali k trpljenju ljudi v Sudanu.
<SPEAKER ID="249" NAME="Koenraad Dillen">
v imenu skupine ITS. - (NL) Gospa predsednica, smrt desetih vojakov mirovne misije Afriške unije v Darfurju je še en tragičen dogodek. Ta parlament že mnogo let izraža svojo zaskrbljenost v zvezi s to regijo.
<P>
Vendar obžalujem, da smo ponovno zamudili priložnost izpostaviti odgovornost in škodljivo vlogo Kitajske v tem sporu, ker je treba ponovno poudariti, da Kitajska pri vzpostavljanju svojega vpliva v Afriki ogroža razmere v vojnem Sudanu. To počne prek žrtev, umorjenih v Darfurju in zdaj tudi neposredno, s krvjo vojakov, ki pomagajo stabilizirati regijo.
<P>
S svojimi dvomljivimi naložbami so Kitajci pomembno prispevali k vojaškemu prizadevanju tamkajšnjega režima. Evropa mora ugotoviti, da večja moč Kitajske v Afriki pomeni šibkejša sporočila demokracije, svobode in dobrega upravljanja, ki jih tja širimo z Zahoda. Vendar je Kitajska preveč pomembna evropska trgovska partnerica, pri čemer je pogovor o človekovih pravicah in demokraciji prepogosto odrinjen v ozadje, kadar nastopi realpolitika.
<SPEAKER ID="250" NAME="Colm Burke" AFFILIATION="PPE-DE">
Gospa predsednica, ostro obsojam umor 10 pripadnikov mirovnih sil Afriške unije na dan 30. septembra 2007 v Haskaniti na jugu Darfurja. Vsaj osem članov misije Afriške unije v Sudanu (AMIS) je bilo težko ranjenih, medtem ko jih štirideset še vedno pogrešajo. Sudansko vlado pozivam, da v celoti sodeluje z neodvisno preiskavo o napadu in odgovorne privede pred sodišče.
<P>
Ti umori so dokaz, da so varnostne razmere v regiji resne. Žal v sedanjih razmerah ni miru, da bi ga lahko vzdrževali, vendar si mora mednarodna skupnost vključno z ZN in EU kljub temu prizadevati, da se ta regija čim prej zavaruje ter se s tem omogoči vzpostavitev miru v prihodnosti.
<P>
Misija Evropske unije v Čadu, Srednjeafriški republiki in ob meji z Darfurjem se mora zavedati nevarnosti izgube življenja. Nihče ni rekel, da bo to lahek podvig. Bistveno je, da države članice EU irskim, belgijskim, poljskim in drugim četam, ki sestavljajo misijo, zagotovijo politično, finančno, logistično in tehnično podporo. Naše sile ne smejo biti slabo opremljene, tako kot napadene mirovne sile Afriške unije v Sudanu. Če pošiljamo vojake na nevarna območja, potem jim moramo zagotoviti sredstva, da se bodo lahko branili. Misija EU bo imela čvrst mandat, ki bo v skladu s sedmim poglavjem Ustanovne listine ZN dovoljeval uporabo sile, pri čemer je treba sile spodbuditi k uveljavljanju tega pooblastila. Ohranjanje miru je plemenito početje in vedno je tragično, ko pripadnik mirovnih sil izgubi življenje, medtem ko ščiti življenje drugih.
<P>
Zato moramo še naprej izvajati pritisk na različne vpletene strani ...
<P>
(Predsednica je prekinila govornika.)
<SPEAKER ID="251" NAME="Lidia Joanna Geringer de Oedenberg" AFFILIATION="PSE">
(PL) Spor, ki se v Darfurju odvija že od leta 2003 predstavlja največjo humanitarno katastrofo našega časa. Dva tisoč ljudi je izgubilo življenje zaradi etničnega čiščenja in pogromov, dodatna dva in pol milijona ljudi je bilo razseljenih. Več milijonov beguncev živi v strahu pred prihodnjim dnem, pri čemer jih ščiti le 7 000 slabo opremljenih vojakov mirovnih sil Afriške unije, ki so tudi sami vedno pogosteje žrtve krvavih napadov, kot je bil napad v Haskaniti septembra lani.
<P>
Razmere v regiji se dramatično zaostrujejo, pri čemer predstavniki humanitarnih mirovnih organizacij postajajo žrtve ugrabitev. V teh razmerah je pomembno čim hitrejše ukrepanje v zvezi z izvajanjem skupne misije ZN in Afriške unije, ki mora imeti zdaj, ko jo je podprla sudanska vlada, močne pristojnosti, ki ji bodo omogočile zagotavljanje popolne zaščite civilnega prebivalstva. Misija mora imeti primerno število vojakov in primerno količino orožja ter sredstev. Evropska unija, ZN in Afriška unija si morajo skupno prizadevati za obnovitev mirovnega procesa v Darfurju, pri čemer morajo oblikovati pravičen in trajen sporazum, ki ga bodo podpisale vse zainteresirane strani.
<SPEAKER ID="252" NAME="Benita Ferrero-Waldner">
komisarka. - Gospa predsednica, tako kot Evropski parlament tudi Komisija ostro obsoja umor pripadnikov mirovnih sil Afriške unije v Haskaniti in ostale incidente, ki so se zgodili v zadnjem letu ter seveda dejstvo, da je veliko ljudi še pogrešanih.
<P>
Ne smemo se sprenevedati, da se bo večja mirovna misija, ki bo prevzela delovanje sedanje misije Afriške unije v Sudanu (AMIS), lahko brez težav branila ter izvajala človekoljubno operacijo, ki jo podpirajo Evropska komisija in številni drugi donatorji ter ohranjala mir, če miru ni. To je vprašljivo.
<P>
Pozdravljamo odločitev sudanske vlade, da dovoli namestitev mirovnih sil ZN v Sudanu. Celotna mednarodna skupnost bo sudansko vlado držala za besedo. Podpiramo namero vlade o prenehanju sovražnosti z začetkom pogajanj v Libiji 27. oktobra, toda vlada mora storiti še več. Evropska komisija poziva sudansko vlado, da se aktivno vključi v pogajanja, da se zagotovi pravična delitev oblasti in premoženja v Darfurju. Skupaj s preostalo Evropsko unijo uporniška gibanja pozivamo k prenehanju ubijanja in ropanja, ki zaznamujeta njihov boj. Prav tako jih pozivamo, da aktivno sodelujejo na pogajanjih v Sirti.
<P>
Poleg tega resolucija Varnostnega sveta ZN št. 1778, ki je bila sprejeta 25. septembra mednarodni mešani misiji zagotavlja pristojnosti, s katerimi bo lahko prispevala k stabilizaciji vzhodnega Čada in severovzhodne Srednjeafriške republike ter s tem zagotovila varnost lokalnemu civilnemu prebivalstvu, beguncem in razseljenim osebam ter stabilizirala razmere v Sudanu.
<P>
Svet za splošne zadeve in svet za zunanje zadeve sta se na podlagi te resolucije odločila za napotitev začasne in mešane evropske misije EUFOR Čad, v kateri bo sodelovalo 3 000 vojakov, do napotitve kontingenta ZN. Menim, da je ob upoštevanju regionalne razsežnosti darfurske krize napotitev nove misije EUFOR Čad in policijskih enot ZN, ki bodo sodelovale z misijo UNAMID v Sudanu, bistven korak k zagotavljanju trajne rešitve spora v Darfurju in ne nazadnje tudi prostovoljne vrnitve sudanskih beguncev, ki so se naselili v Čadu. Sporočam, da je v tem trenutku tam irski general, ki ocenjuje razmere in preučuje, kam točno naj bi sile EUFOR napotili.
<P>
Kar zadeva vprašanje samega Sudana, smo trdno prepričani, da je prihodnost Sudana odvisna od delitve moči in premoženja v okviru zvezne vlade in zvezne ureditve. Dogovor o tem so vlada in uporniki sprejeli januarja 2005 v Naivashi s podpisom celovitega mirovnega sporazuma, s čimer se je končala več desetletij trajajoča državljanska vojna med severom in jugom. Mednarodna skupnost mora podpreti ta celoviti mirovni sporazum. Ker bo uveljavitev tega sporazuma, ki se sicer v tem trenutku sooča s težavami, ki jih je treba odpraviti pokazala, da je podoben dogovor mogoče doseči tudi v primeru Darfurja.
<P>
Celovit mirovni sporazum podpiramo z zagotavljanjem pomoči tudi v okviru evropskega razvojnega sklada za obnovo in sanacijo južnega Sudana ter dolgoročno pravičnim in trajnostnim razvojem celotne države. Podpiramo tudi prizadevanja posebnega predstavnika EU v Sudanu za vzpostavitev miru v Darfurju ter bomo skupaj z drugimi donatorji takoj po obnovitvi mirovnega sporazuma zagotovili podporo za obnovo in sanacijo Darfurja.
<P>
Menimo, da je v interesu vseh zadevnih strani, vlade, darfurskih upornikov, držav Afriškega roga in mednarodne skupnosti, da Sudan ostane ena država. Tudi v primeru napornih in težavnih pogajanj v Sirti si moramo prizadevati za čim prejšnjo vzpostavitev miru v Sudanu. Lahko zagotovimo enotnost te države.
<SPEAKER ID="253" NAME="Predsednica">
Ta razprava je končana.
<P>
Glasovanje bo potekalo po razpravah, med časom glasovanja, ki je dejansko naslednja točka.
