<CHAPTER ID="018">
Izobraževanje odraslih: za učenje ni nikoli prepozno (razprava).
<SPEAKER ID="317" NAME="Predsednik">
Naslednja točka je poročilo Doris Pack v imenu odbora za kulturo in izobraževanje o izobraževanju odraslih: za učenje ni nikoli prepozno.
<SPEAKER ID="318" NAME="Doris Pack">
poročevalka. - (DE) Gospod predsednik, gospod komisar, naslov sporočila Komisije in akcijskega načrta o izobraževanju odraslih "Za učenje ni nikoli prepozno" ter nemški naslov "Man lernt nie aus" (celo življenje se učimo) sta splošno znana pregovora, vendar ko beremo med vrsticami v sedanjem kontekstu, dejansko pomenita potrditev preteklih opustitev na področju evropske izobraževalne politike. Kljub temu smo zadovoljni, da Komisija s tem sporočilom in akcijskim načrtom vstopa v čas, za katerega je značilna vedno večja ozaveščenost o potrebi po vseživljenjskem učenju, čas, ko se je treba soočiti z novimi demografskimi izzivi.
<P>
Gospodarske in družbene spremembe v EU zahtevajo pomembne prilagoditve poklicnim veščinam in kvalifikacijam. Treba se je soočiti z izzivi trga dela, s čimer mislim, da mora biti zaposljivost posameznikov eden glavnih ciljev izobraževanja odraslih.
<P>
Vendar je izobraževanje in zlasti izobraževanje odraslih tudi dejavnik pri osebnem razvoju ljudi, njihovi samozavesti, državljanskemu vključevanju, socialni vključenosti in sodelovanju v medkulturnem dialogu. Več sklopov ugotovitev v raziskavah je pokazalo, da ima učenje pomembne negospodarske koristi, kot je spodbujanje zdravja, pospeševanje sodelovanja v družbenem življenju med vsemi starostnimi skupinami ter seveda zniževanje stopenj kriminala.
<P>
Zato je moja politična prednostna naloga povečati motivacijo ljudi, da se vključijo v vseživljenjsko učenje. Medijske kampanje, informacijski in svetovalni centri ter prilagojeni načini komuniciranja za prikrajšane skupine so zelo pomembni. Posebne telefonske številke in spletne strani so se v nekaterih državah prav tako pokazale kot zelo uspešne.
<P>
V zvezi s tem je zelo pomembno tudi prizadevanje, da se uskladi delo, družinsko življenje in vseživljenjsko učenje. Naj na kratko naštejem le nekaj sredstev za dosego tega: prilagoditev delovnih ur, gibljiv delovni čas, programi za učenje na daljavo, načini priložnostnega učenja. Uporabo novih tehnologij je treba nenehno izpopolnjevati, zlasti z vzpostavitvijo širšega dostopa do interneta, da se spodbudi uporaba takih novih učnih metod. Število javnih in zasebnih otroških jasli ter jasli v podjetjih mora nenehno naraščati.
<P>
Drug pomemben dejavnik je po mojem mnenju solidarnost med generacijami in kulturami. Odrasli in starejši državljani, ki prenašajo znanje ter tehnično znanje in izkušnje na mlajše ljudi, zlasti strokovno znanje na področju trgovine ali podjetij, lahko imajo učinkovito podporno vlogo. Lahko nudijo praktične nasvete, mora pa biti tudi možnost za oblikovanje mrež za ta namen. Menim, da se na ta način vsak lahko uči od drugih.
<P>
Vendar pa obstaja tudi pristop k učenju, ki temelji na družini. Starše se spodbuja, da se začnejo ponovno učiti, da lahko pomagajo svojim otrokom v šoli. Poleg tega je izobraževanje odraslih odvisno tudi od prostovoljcev, ki ga bogatijo s svojimi izkušnjami in zagotavljajo strokovno poučevanje.
<P>
Upoštevati je treba tudi posebne potrebe migrantov, kar me pripelje do teme jezikovnih tečajev. Te jezikovne tečaje potrebujemo, da se migrantom omogoči, da se naučijo jezik države gostiteljice, potrebujemo pa jih tudi, da se odraslim omogoči, da se naučijo jezik sosednje države ali drug tuj jezik, kar smo od nekdaj zagovarjali.
<P>
Odraslim s praktičnimi poklicnimi izkušnjami je treba tudi olajšati dostop do visokošolskih ustanov. Zelo pomembno sporočilo je, da je treba izboljšati kakovost obstoječih centrov za izobraževanje odraslih in izobraževanja, ki ga nudijo. Potrebni so dobro usposobljeni učitelji na področju izobraževanja odraslih in posebni programi tečajev, namenjeni tem učiteljem. Lahko govorim le za Nemčijo, ki ima univerziteten tečaj, na katerem se pridobi diplomo iz izobraževanja odraslih. Mislim, da moramo vsi opozoriti ponudnike tečajev, da lahko za predlagane tečaje pridobijo sredstva na primer iz Evropskega socialnega sklada ali katerega drugega strukturnega sklada. Seveda pričakujem, da bo Komisija ta program vseživljenjskega učenja ponudila v okviru programov Grundvig in Leonardo, da se zagotovi, da lahko tudi mi naredimo nekaj, da se akcijski načrt spravi v tek.
<P>
Menim, da je načinov za izvajanje dobrega dela na tem področju veliko in da pri tem ne smemo zgubljati časa.
<P>
Naj na koncu poudarim še eno stvar: uspešnost izobraževanja odraslih mora biti merljiva, sicer nihče ne bi vedel, kaj kdo počne. Na tem področju je veliko udeležencev in vse je treba upoštevati ne glede na to, ali so zasebne, univerzitetne ali javne izobraževalne ustanove. Na kratko, veliko je treba še storiti in predlagam, da se lotimo dela.
<SPEAKER ID="319" NAME="Ján Figeľ">
komisar. - Gospod predsednik, rad bi izrazil spoštovanje do tega poročila in čestital poročevalki gospe Pack za njeno predanost, prizadevanje in prispevke, gospodu Anderssonu iz odbora za zaposlovanje in socialne zadeve ter gospe Flasarovi iz odbora za pravice žensk in enakost spolov.
<P>
Zelo sem zadovoljen, da se je Parlament na naši sporočili iz leta 2006 in 2007 konkretno in močno odzval. Prvo je bilo o izobraževanju odraslih, drugo pa o evropskem akcijskem načrtu za to zadevo in je bilo sprejeto septembra. Kot ste spoznali, postaja izobraževanje odraslih vedno bolj pomembno. Prvič, svetovna konkurenca je realnost. Vlagati moramo v izobraževanje na vseh stopnjah življenja, odrasli pa morajo nenehno nadgrajevati znanja, spretnosti in kompetence. Drugič, demografske spremembe pomenijo, da morajo ljudje delati vsaj nekaj let dlje in da to dosežejo, morajo ohraniti ustreznost svojih znanj in spretnosti. Tretjič, izobraževanje odraslih pomaga v boju proti socialni izključenosti. Preveč odraslih z nizko izobrazbo tvega izključenost s trga dela.
<P>
Zato ima izobraževanje odraslih ključno vlogo pri vseživljenjskem učenju. Vašo podporo pozdravljam iz mnogih razlogov, zlasti zaradi izboljšanja kakovosti in dostopnosti izobraževanja odraslih, vključno s pomočjo boljšega otroškega varstva in e-učenja, ter zlasti za skupine s posebnimi potrebami, zaradi spodbuditve ocenjevanja znanj in spretnosti ter cenitve priložnostnega učenja ter zaradi prilagajanja potrebam žensk, priseljencev in starajočega se prebivalstva. In nenazadnje zaradi razvoja zanesljivih in primerljivih podatkov za merjenje izobraževanja odraslih, kot je omenila gospa Pack. Vse te elemente bomo spremljali pri izvajanju evropskega akcijskega načrta.
<P>
Kot predlagate, so to dobre prakse vseh vrst v državah članicah, ki jih bomo uporabili v našem sodelovanju. Te dobre prakse bomo podprli prek dejavnosti in študij vzajemnega učenja, programa vseživljenjskega učenja ter Evropskega socialnega sklada, da se izmenjujejo znanje in izkušnje. Pri izvajanju akcijskega načrta v sodelovanju z državami članicami bomo analizirali učinke nacionalnih reform na področju izobraževanja odraslih, zlasti glede na nedavno sprejet evropski kvalifikacijski okvir. Razvili bomo tudi standarde za strokovnjake na področju izobraževanja odraslih in mehanizme zagotavljanja kakovosti na podlagi obstoječe dobre prakse. Želimo spodbuditi države članice, da določijo cilje za dvigovanje ravni znanja in spretnosti ter da pospešijo proces ocenjevanja in priznavanja neformalnega in priložnostnega učenja za ogrožene skupine. Nenazadnje bomo predlagali nabor osnovnih podatkov za izboljšanje spremljanja sektorja. Veselim se razprave, zlasti pa stalno podporo v tej smeri.
<SPEAKER ID="320" NAME="Jan Andersson">
poročevalec za mnenje odbora za zaposlovanje in socialne zadeve. - (SV) Gospod predsednik, gospod komisar, poročevalki se zahvaljujem za odlično poročilo. Iz celotne strategije, ki jo imamo v EU, in celotnega lizbonskega procesa izhaja, da mora biti usposabljanje ključno ne samo za zagotavljanje rasti in zaposlovanja v prihodnosti, ampak tudi za boj proti socialni izključenosti. Da bodo države EU kos svetovni konkurenci, usposabljanje, ne samo več delovnih mest, ampak tudi boljša delovna mesta in visoko usposobljeni ljudje igrajo ključno vlogo. Zato pozdravljamo to poročilo.
<P>
Imam še nekaj pripomb. Pomembno je, da uporabimo vse razpoložljive vire, da se olajša usposabljanje za različne skupine. Primer za to je otroško varstvo. Moškim in ženskam, ki so starši majhnih otrok, mora biti omogočeno, da se udeležijo usposabljanja. Torej je treba oblikovati tudi strategijo za otroško varstvo. Pomembno je, da obravnavamo posebne skupine, na primer starejše. Delovna sila danes vsebuje zelo malo starejših. V veliki meri je vzrok za to dejstvo, da nimajo dostopa do nadaljnjega usposabljanja in izobraževanja odraslih. Moramo se osredotočiti na to skupino. Druga skupina so ljudje, ki začenjajo z nizko stopnjo izobrazbe. Če preučimo sedanje razmere na področju usposabljanja ter pri tem obravnavamo nadaljnje usposabljanje in izobraževanje odraslih, ugotovimo, da so največ usposabljanja deležni tisti, ki so že dobro izobraženi. Pomembno je, da tudi pri usposabljanju veljajo enake možnosti. Ker imam malo časa za govor, bom za zaključek samo poudaril, da je pomembno dobro sodelovanje in vključitev socialnih partnerjev v ta proces.
<SPEAKER ID="321" NAME="Věra Flasarová">
pripravljavka mnenja odbora za pravice žensk in enakost spolov. - (CS) Gospe in gospodje, pozdravljam poročilo kolegice gospe Pack in ji čestitam za način, na katerega je obravnavala to temo. Rada bi poudarila, da je treba pozornost nameniti izobraževanju žensk, socialno ranljivih, priseljencev in manjšin. Želela bi omeniti še en vidik izobraževanja. V svetu, kjer je večina stvari podrejena financam, trgovini, oglaševanju, poklicnim potem in konkurenci na trgu dela, se izobraževanje pogosto zdi le sredstvo za dosego boljšega družbenega položaja. Če izobrazba izpolni ta praktični cilj, če osebo bolje pripravi za delo in če lahko ta oseba sledi konkurenčnemu okolju, je to zagotovo dobra stvar. Vendar je najpomembnejši vidik izobraževanja to, da osebo notranje obogati in jo izuči za razlikovanje dobrega od slabega. Družba doživlja krizo vrednot. Namesto tradicij in oblasti imamo svobodo posameznika, za katero smo si prizadevali skozi celotno sodobno zgodovino. Vendar je to tudi svoboda, da vemo ali ne vemo, svoboda, da vidimo, in svoboda, da imamo oči zaprte, svoboda, da si izoblikujemo svoje mnenje, in svoboda, da sprejmemo ideje drugih. Izobrazba sama ne bo rešila naših težav, lahko pa nas spodbuja, da o njih razmišljamo.
<SPEAKER ID="322" NAME="Pál Schmitt">
v imenu skupine PPE-DE. - (HU) Hvala, gospod predsednik. Gospod komisar, evropske demografske razmere zahtevajo preoblikovanje pokojninskih sistemov in dvig starostnih mej, vse več pa se govori o nadzoru nad priseljevanjem, namesto da bi se zavedali skritega potenciala naših državljanov, starih nad 50 let.
<P>
Dobro organizirano izobraževanje odraslih strokovnjakom, ki že več desetletij delajo, omogoča, da osvežijo svoje znanje in se prilagodijo spremenjenim okoliščinam. Omogoča tudi, da odrasli, ki so izključeni iz trga dela, niso pa še dosegli starostne meje za upokojitev, začnejo delati s pomočjo preusposabljanja, usposabljanja na področju jezikov in informacijske tehnologije ter drugega strokovnega usposabljanja. Ta funkcija izobraževanja odraslih je aktualna predvsem v državah srednje in vzhodne Evrope, v katerih so indeksi zaposlovanja precej pod povprečjem EU-15.
<P>
Poleg pomena za trga dela ima izobraževanje odraslih tudi tretjo, in sicer družbeno in osebno razsežnost, ker jezikovni tečaji, ki potekajo prek interneta, tečaji plesa, ali kuharski tečaji za starejše prispevajo k izboljšanju kakovosti njihovega življenja in k njihovemu pozitivnemu razpoloženju.
<P>
Menim, da sta za učinkovito izobraževanje odraslih pomembni zlasti dve stvari: na eni strani izboljšave v zvezi z informacijami in dostopom, predstavitvami uspešnih projektov ter izmenjavo izkušenj z udeleženci. Ne pozabimo, da majhen delež starejših v novih državah članicah uporablja internet in da moramo uporabljati konvencionalne, tradicionalne metode, ki jih lahko razumejo. Pomembno vlogo pri tem imajo lokalne vlade, ki podrobno poznajo lokalne razmere in potrebe.
<P>
Na drugi strani je ocenjevanje potreb pomembna naloga, kar pomeni, da morajo države članice doseči dogovor z gospodarskimi subjekti, podjetji in delodajalci, kadar oblikujejo programe izobraževanja odraslih. Treba je upoštevati gospodarske potrebe zadevne države, da znesek, ki se porabi za izobraževanje odraslih, ni po nepotrebnem zapravljen denar, ampak ima dokazano vrednost za posameznika, družbo in gospodarstvo.
<P>
Čestitam gospe Pack za njeno pomembno in časovno primerno poročilo. Hvala za vašo pozornost.
<SPEAKER ID="323" NAME="Maria Badia i Cutchet">
v imenu skupine PSE. - (ES) Gospod predsednik, gospod komisar, gospe in gospodje, najprej bi rada čestitala poročevalki gospe Pack za odlično delo in za njeno sodelovanje v zvezi z našimi predlogi.
<P>
Rada bi poudarila primeren čas tega poročila v obdobju, ko vrsta socialno-ekonomskih sprememb, hiter prehod k informacijski družbi in demografski razvoj, povezan s staranjem evropskega prebivalstva, zahtevajo veliko prizadevanje na področju izobraževanja in usposabljanja odraslih ter vseživljenjskega učenja. So ključni vidiki doseganja tega, kar imenujemo cilji lizbonske strategije.
<P>
V samem poročilu bi rada opozorila na potrebo po spodbujanju motivacije pri ljudeh, da nadaljujejo učenje. Da bo to učinkovito, pa menim, da morajo biti prisotne dejavne politike, ki predvsem pomagajo pri združevanju učenja z družinskim in poklicnim življenjem, zlasti za ženske.
<P>
Ti ukrepi morajo biti v obliki spodbud za sodelovanje v programih usposabljanja in zlasti za razširitev javnih storitev izobraževanja, varstva otrok in oskrbe starejših, skratka vzdrževanih oseb, da se družine reši bremena, ki ga v mnogih primerih še vedno nosijo ženske.
<P>
Poleg tega sem prepričana, da je treba spodbujati kulturo učenja, ki priznava odlike in izboljšuje možnosti za zaposlovanje nizko usposobljenih ljudi ter pomaga povečevati socialno vključenost in osebni razvoj. Ta pristop je pomemben zlasti za ogrožene skupine.
<P>
Menim tudi, da je bistveno, da se posodobi visokošolske sisteme in se zagotovi njihova večja prilagodljivost, da bodo bolj odzivni na naraščajoče in raznolike socialne potrebe, ter hkrati izboljša kakovost izobraževanja in zagotovi večjo ponudbo.
<P>
Končno, rada bi opozorila na pomembnost razširitve ponudbe usposabljanja na področju digitalnih tehnologij, da se zmanjša digitalni razkorak, ki tudi v naših družbah obstaja med spoloma, generacijami in prebivalstvi različnih geografskih območij.
<P>
Na kratko, pozdravljam predlog Komisije in upam, da upošteva predloge Parlamenta, zato da lahko skupaj povečamo ozaveščenost držav članic glede potrebe, da je treba na tem področju čim prej ukrepati: po eni strani zaradi odstranjevanja ovir pri vključevanju odraslih v izobraževanje, po drugi strani zaradi spodbujanja izobraževanja, priznanja njegove gospodarske, družbene in kulturne vrednosti v vseh državah ter izmenjave nacionalnih podatkov, ki omogočajo primerjavo in merjenje napredka.
<SPEAKER ID="324" NAME="Jolanta Dičkutë" LANGUAGE="LT">
Vseživljenjsko učenje v sodobni družbi postaja vse bolj pomembno. Razveseljivo je, da se pomembnost in nujnost izobraževanja odraslih vse bolj dejavno preučujeta ter da sta širše priznani v vseh državah članicah EU in glavnih institucijah. Strokovnjaki za izobraževanje odraslih v Litvi dejavno pripravljajo predloge za to sporočilo. Vladni program načrtuje razširitev storitev priložnostnega izobraževanja za odrasle v občinskih izobraževalnih ustanovah, pri čemer poskuša zagotoviti sodobnost in privlačnost stavb izobraževalnih ustanov in okolja za izobraževanje odraslih ter sodobne pripomočke za poučevanje v centrih. Rada bi tudi poudarila, da morajo imeti učitelji odraslih in njihove organizacije več priložnosti, da izrazijo svoje mnenje, ter da morajo politiki to mnenje poslušati in ga podpirati, če želijo doseči napredek, kar zadeva kvalitativne spremembe na področju izobraževanja odraslih. Težav, ki se pojavijo, ne smemo samo obravnavati, ampak jih moramo tudi ustrezno reševati, ker bo to določilo, kako se bo v prihodnjih letih izobraževanje odraslih razvijalo.
<P>
Problem v Litvi je v tem smislu pomemben in ga je nujno treba rešiti - vključevanje ranljivih skupin in zlasti invalidov v družbo. Poleg tega se še niso našle možnosti za izobraževanje odraslih, ki vzgajajo otroke, stare od 9 do 13 let, po končanem delovnem času. Starši se pogosto ne morejo izobraževati le zato, ker nimajo kje pustiti svojih otrok. Prav tako sistem izobraževanja odraslih ni prilagodljiv. Včasih želijo ljudje, ki niso končali srednje šole in so mlajši od 18 let, nadaljevati šolanje v okviru programov izobraževanja odraslih, pa tega ne morejo, ker je tako izobraževanje mogoče le po dopolnjenih 18 letih. Pomemben problem je zagotovo tudi nezadostno financiranje. Strinjam se s predsednikom Litve Valdasom Adamkusom, ki je dejal, da vse več ljudi v Litvi razume, da izobraževanje ni samo obveznost mladih. Danes postaja vseživljenjsko učenje izziv za našo državo in njene državljane. Moramo izkoristiti to priložnost, ker bomo tako lahko hitro spreminjajočemu se svetu pokazali, da je Litva pri ustvarjanju možnosti in načinov za izobraževanje ustvarjalna, odprta za novosti in da se ne boji zastaviti si ambicioznih ciljev.
<SPEAKER ID="325" NAME="Mikel Irujo Amezaga">
v imenu skupine Verts/ALE. - (ES) Gospod predsednik, tudi jaz bi se najprej rad zahvalil gospe Pack in ji čestital za njeno poročilo - zaradi njene pripravljenosti je bila vanj vključena tudi večina predlogov sprememb, ki jih je vložila naša skupina. Rad bi povedal, da je bilo izobraževanje odraslih vedno eden najboljših načinov, da se vpliva na družbeni in gospodarski razvoj ter prispeva k boljši razporeditvi premoženja.
<P>
Zdaj sta v tej spreminjajoči se informacijski družbi, v kateri moramo nenehno obnavljati svoje znanje, začetno osnovno izobraževanje odraslih in nadaljnje stalno usposabljanje eni najpomembnejših potreb. Odrasli se morajo prilagajati nenehnim spremembam, ki jih povzroča globalizacija, in sprejemati odločitve, da lahko preživijo, pri tem pa ohraniti zadostno kakovost življenja.
<P>
Vendar večina izobraževalnih sistemov ne odgovarja ustrezno zahtevam ljudi na tak način, da bi lahko ustrezno sledili spreminjajoči se družbi, v kateri živijo. V nasprotju z drugimi obdobji vloga izobraževanja ni pridobitev spoznanj, ki jih uporabimo v poznanem svetu, ampak v svetu nenehnih sprememb, ki lahko ustvarijo nepredvidljive okoliščine.
<P>
Bistvo je torej zagotovitev izobraževalnega sistem, ki lahko odgovarja potrebam odraslih v družbi, ki se nenehno spreminja. Na kratko, izobraževanje mora ljudi pripraviti na razmišljanje o prihodnosti in na novosti ter se ne sme več osredotočati le na to, da je ustrezno.
<P>
Smo na prehodu iz industrijske v postindustrijsko družbo in vrsta družbe, ki se ji približujemo, bo oblikovala okvir izobraževanja za odrasle; v zvezi s tem sem čestital poročevalki in bi rad čestital tudi Komisiji, ker po mojem mnenju to označuje tudi to poročilo.
<SPEAKER ID="326" NAME="Thomas Wise">
v imenu skupine IND/DEM. - Gospod predsednik, Združeno kraljestvo se je na področju vseživljenjskega učenja vedno odlikovalo. Naša organizacija Open University je bila prva taka ustanova na svetu in je bila ustanovljena v šestdesetih letih na podlagi koncepta iz dvajsetih let. Na sto tisoče tako imenovanih "zrelih študentov" je diplomiralo na Open University, med njimi je mnogo takih, ki so se vrnili k svojemu študiju. Zato mislim, da gre Združenemu kraljestvu dobro, kar zadeva vseživljenjsko učenje, in mislim, da na področju izobraževanja ne potrebujemo več posredovanja Parlamenta, ker so za to še vedno pristojne države.
<P>
Vendar za Parlament nikoli ni dovolj, da je nekaj le na voljo. Naslednji korak je seveda prisila. Navsezadnje, v čem je smisel, da se zagotavlja nekaj, kar se ne uporablja? Vendar pa so tudi že v preteklosti institucije EU in nacionalne države, ki lahkomiselno izpolnjujejo ukaze, kar je običajno, na tem področju zapravile več milijonov eurov in drugih valut.
<P>
Vendar pa mi je zdaj še bolj jasno - posebej birokrati in politiki v tem parlamentu - ne glede na to, kako dolgo živite, se enostavno ne naučite. Nočete niti poslušati. Samo nadaljujete s projekti in ne upoštevate nikogar, ki se morda ne strinja ali ima drugačno mnenje. Spomnim se starega pregovora, ki naj bi ga izrekel Sun Cu, znan pa je predvsem zato, ker ga je večkrat uporabil Kennedy: "Tisti, ki onemogočajo miren ugovor, povzročajo neizogibno nasilno nasprotovanje". Kdor se ničesar ne nauči iz svojih napak, jih bo ponavljal.
<SPEAKER ID="327" NAME="Milan Gaľa" AFFILIATION="PPE-DE">
(SK) Najprej mi dovolite, da se zahvalim gospe Doris Pack za vso energijo, ki jo je vložila v pripravo tega poročila. Rad bi se zahvalil tudi predstavnikom Evropske komisije za pobude, ki so vodile k izboljšanju obstoječih razmer.
<P>
Kot pripravljavcu mnenja odbora za kulturo in izobraževanje o evropskem kvalifikacijskem okviru se mi zdi vprašanje vseživljenjskega izobraževanja zelo pomembno predvsem z dveh stališč. Prvo je izboljšanje v zvezi s kvalifikacijami, večja sposobnost poiskati delo in preprečiti neskladnosti na trgu dela ter izboljšanje geografske in poklicne mobilnosti. Drugo je prizadevanje za vseživljenjski osebni razvoj in vključitev v družbo.
<P>
Premalo odraslih sodeluje v izobraževanju in poklicnem usposabljanju. Menim, da je osredotočanje na izboljševanje motivacije pri državljanih glede vseživljenjskega učenja pozitiven korak. Pri tem procesu je bistveno, da se upošteva izboljšanje pogojev za usklajevanje dela in družinskega življenja, solidarnost med generacijami in kulturami, učenje jezikov ter izboljšanje kakovosti izobraževanja in njegovih nadaljnjih možnosti. Treba je pohvaliti priznanje in cenjenje neformalnega in priložnostnega izobraževanja. Pomembna cilja sta izboljšati usposobljenost manj usposobljenih delavcev, ki predstavljajo tretjino evropske delovne sile - do 72 milijonov ljudi, in izobrazbo priseljencev.
<P>
Če želimo do leta 2010 doseči zastavljen cilj 12,5 % udeležbe pri izobraževanju odraslih, ki pomeni udeležbo 4 milijonov ljudi, bo ena od zahtev vzpostaviti povezavo med izobraževalnimi sistemi na evropski ravni in nacionalnimi okviri za priznavanje kvalifikacij.
<SPEAKER ID="328" NAME="Predsednik">
Gospe Pack bi rad ponovno zagotovil, da so priznanja predsednika resničen in uraden izraz spoštovanja do poročevalcev in mnenj, ki jih podajajo, tudi kadar se ne strinjamo z njihovo vsebino.
<SPEAKER ID="329" NAME="Gyula Hegyi" AFFILIATION="PSE">
Gospod predsednik, madžarski pregovor pravi, da se dober duhovnik uči do konca življenja. Danes se morajo tudi odrasli učiti v odraslih letih in ne samo duhovnik. Pozdravljam poročilo gospe Pack in akcijski načrt Komisije za izobraževanje odraslih. Seveda je zelo žalostno, da le 9,6 % naših odraslih državljanov sodeluje v vseživljenjskem učenju. Ni se lahko začeti učiti, ko si odrasel. Uskladitev družinskega življenja, dela in učenja je težka naloga, vendar pa je lahko dolgoročno izobraževanje odraslih koristno za poklicno kariero in družino.
<P>
V Evropi je več milijonov nezaposlenih ljudi in istočasno več milijonov prostih delovnih mest, za katera se iščejo usposobljeni uslužbenci. Nizka raven poklicnih kvalifikacij pomeni veliko tveganje brezposelnosti, vendar lahko nenehno usposabljanje in učenje pomaga ljudem in gospodarstvu. Strinjam se z gospo Pack, da je treba ne samo spodbujati vseživljenjsko učenje, temveč da so potrebni tudi gospodarski instrumenti, da se delodajalce spodbuja pri zaposlovanju starejših delavcev. Za izziv naše starajoče se družbe je samo ena rešitev: spoštovati starejše delavce in zagotoviti ustrezna delovna mesta za starejšo generacijo. Za to seveda potrebujemo vseživljenjsko učenje in vseživljenjsko poklicno usposabljanje.
<SPEAKER ID="330" NAME="Ramona Nicole Mănescu" AFFILIATION="ALDE">
(RO) Zavedamo se, da države članice priznavajo izredno pomembno vlogo vseživljenjskega učenja, ker prispeva k blaginji, samozavesti, socialnemu vključevanju državljanov in medkulturnemu dialogu. Vendar kljub cilju Evropske unije, da se do leta 2010 doseže 12,5 % udeležbo, ostaja dostop odraslih do vseživljenjskega učenja omejen.
<P>
Zato bi lahko izvajanje in spodbujanje učinkovitih programov za izobraževanje in usposabljanje odraslih, zlasti starejših, invalidov in migrantov, s strani držav članic vodilo k njihovemu uspešnejšemu vključevanju v družbo in večji mobilnosti na trgu dela.
<P>
Kot članica odbora za kulturo in izobraževanje menim, da sta razvoj prostovoljnih programov v zvezi solidarnostjo med generacijami ter vključevanje vlade, zasebnih podjetij in posameznikov ključna za sprejemanje izzivov, ki jih sprožajo demografske spremembe, revščina in socialna izključenost.
<P>
Na podlagi pravice do pismenosti in izobraževanja ter obveznosti držav članic, da zagotovijo kakovostno usposabljanje za svoje odrasle državljane, menim, gospod predsednik, da smo tudi mi odgovorni za razvoj trajnostnih orodij za financiranje ter podpiranje vseživljenjskega izobraževanja in usposabljanja.
<SPEAKER ID="331" NAME="Kathy Sinnott" AFFILIATION="IND/DEM">
Gospod predsednik, če bi komisar ljudi vprašal, kje se učijo, bi mu povedali, kam so hodili v šolo. Vendar največ učenja poteka zunaj formalnega izobraževanja.
<P>
Izziv pri vseživljenjskem učenju ni samo odraslim ponuditi priložnosti, da pridobijo več kvalifikacij in nove kvalifikacije, temveč tudi poiskati način, kako priznati in izkoristiti zelo dragoceno znanje, ki so ga mnogi odrasli pridobili neformalno v življenju in z delovnimi izkušnjami. Eden mojih volivcev je uvedel uspešno ravnanje z nekaterimi najbolj zahtevnimi vrstami rib in okolju prijazne tehnike ribogojstva, ki jih te zahtevajo. Nima visokošolske izobrazbe, zato ga Komisija ne obravnava, ko podeljuje sredstva na tem področju. Namesto tega, sredstva dobijo akademiki brez izkušenj, ki nato pridejo k njemu, da vidijo, kako to počne. Dovolj ima te krivice in zaradi tega bo ribiška industrija na izgubi.
<P>
Pozivam komisarja, naj to preuči, saj mora obstajati boljši način.
<SPEAKER ID="332" NAME="Tomáš Zatloukal" AFFILIATION="PPE-DE">
(CS) Gospod predsednik, gospod komisar, največja ovira, ki odraslim preprečuje sodelovanje v izobraževanju je pomanjkanje časa zaradi dela ali družinskih obveznosti. Drug negativni dejavnik je pomanjkanje informacij in motivacije: glede na splošno mnenje izobraževanje pozneje v življenju ni dovolj cenjeno in nagrajeno. Pomemben vidik izobraževanja odraslih sta njegova učinkovitost in poštenost. Izobraževalni sistemi v državah članicah EU se osredotočajo predvsem na izobraževanje in strokovno usposabljanje mladih. V zvezi s spreminjanjem tega stanja je bilo le malo napredka in ta napredek ji bil do zdaj majhnega pomena. Zato mora biti splošni cilj čim boljša uporaba različnih ponudnikov izobraževanja v sistemu izobraževanja odraslih. Naš cilj je omogočiti dostop do dobrih in pravočasnih informacij o možnostih izobraževanja odraslih ter pojasniti zahteve in stroške prijave ter zlasti prednosti zaključka takega izobraževanja.
<P>
Strinjam se s poročevalko, da morajo države članice uvesti sisteme posvetovanja o kakovosti in finančne spodbude za posameznike. Morajo tudi podpirati razvoj lokalnih partnerstev. Poleg tega je treba uvesti sistem za priznavanje in potrditev rezultatov takega izobraževanja v okviru nacionalnih kvalifikacij in ob upoštevanju evropskega kvalifikacijskega okvira. Prednosti vlaganja v izobraževanje odraslih je potrdila tudi raziskava, ki jo je izvedla OECD. Javne in zasebne koristi vključujejo večjo zaposljivost, večjo delovno storilnost, nižje izdatke za nadomestila za primer brezposelnosti, nižje izdatke za socialne prejemke in nižjo stopnjo predčasnih upokojitev. To poročilo nas poziva, da ponovno razmislimo o navedenih političnih prednostnih nalogah na področju izobraževanja odraslih in sprejmemo konkretne ukrepe. Čestitam naši poročevalki.
<SPEAKER ID="333" NAME="Marianne Mikko" AFFILIATION="PSE">
(ET) Gospe in gospodje.
<P>
S širitvijo leta 2004 se je gospodarska rast v Evropski uniji tako povečala, da je vzbudila neupravičeno samozavest. Vendar danes umiritev gospodarstva povzroča socialne napetosti tudi v novih državah članicah.
<P>
Govorim o predlogu zakona o pogodbah o zaposlitvi, ki povzroča spore v moji državi Estoniji. V pričakovanju presežnih delavcev poskušajo estonski poslovneži večji del socialnih učinkov izginjanja zaposlitev prenesti na ljudi, ki bodo odpuščeni. Morda tisti, ki so bolj ranljivi, zlasti delavci, ki so izgubili službe, spet ne bodo vedeli, zakaj so kaznovani.
<P>
Če ni učinkovitih ukrepov, sta varna prožnost in vseživljenjsko učenje skrčeni le na prazne besede, v senci katerih bolj ranljivi v družbi ostanejo brez podpore, ki jo potrebujejo. Dviganje starostne meje za upokojitev v skladu s povečano pričakovano življenjsko dobo pomeni, da bo delavec šele po 45 letu dosegel sredino svoje poklicne poti. Pomeni nov začetek v srednjih letih.
<P>
Diskriminacija na podlagi starosti in spola je kljub temu nesporna resničnost na delovnih mestih po vsem svetu, vključno z Evropsko unijo. Težnja, da se ima otroke čim kasneje v življenju, pomeni, da se ženske dvakrat težje vrnejo na trg dela.
<P>
Program vseživljenjskega učenja je priložnost, da se vsaj delno popravi krivica, ki danes prevladuje. Podobno je treba delodajalce spodbujati, da vlagajo v ljudi z življenjskimi izkušnjami. Delodajalce je treba prepričati, da so znanje in spretnosti, pridobljeni na drugih področjih življenja, tudi v gospodinjstvu, zelo dragoceni.
<P>
Še enkrat bi rada poudarila, da je sistem vseživljenjskega učenja le dodatek k socialnim obvezam in ne njihovo nadomestilo. Vozniki morajo ne glede na izkušnje vedno pripeti varnostni pas.
<P>
Poročevalki se zahvaljujem in ji čestitam za odlično delo. Hvala, gospa Pack.
<SPEAKER ID="334" NAME="Ljudmila Novak" AFFILIATION="PPE-DE">
Človek je najbolj prilagodljivo bitje, zato so mnogi odrasli že sprejeli dejstvo, da se je potrebno v zrelih letih in tudi v starosti učiti. V prihodnosti bodo zagotovo imeli takšni ljudje, ki se nikoli niso nehali učiti, prednost v prilagajanju na hitre spremembe, s katerimi se vsak dan srečujemo.
<P>
Tudi za boljše počutje starejših je pomembno, da lahko še naprej s svojim znanjem in izkušnjami sooblikujejo družbo. Ob tem čutijo zadovoljstvo, da so koristni in družbi potrebni. Zaradi staranja prebivalstva bo potrebno oblikovati tudi nove poklice, ki jih bomo za to potrebovali in za katere bodo prav starejše osebe najbolj primerne.
<P>
Neka moja prijateljica, ki ima deset otrok in nobene stare mame, da bi ji pomagala pri vzgoji, mi je rekla: "Ali veš, kje bi lahko kupila eno babico za moje otroke?" Večkrat pa se spomnim zgodbe, ko je zdravnik prosil upokojeno učiteljico, naj v bolnišnici uči hudo opečenega dečka, ki najbrž ne bo preživel. Zaradi vztrajnosti in potrpežljivosti ter izkušenj učiteljice se je deček začel odzivati na njena vprašanja. Začel je verjeti v življenje. Zakaj bi mu zdravniki poslali učiteljico, ki se z njim tako trudi, če ne bi tudi oni verjeli, da bo preživel? Znanje starejše osebe je rešilo mlado življenje.
<P>
Mladi ljudje imajo veliko sposobnosti in prednosti pri učenju, ki pa jih včasih ne izkoristijo v celoti, starejši pa morajo dobiti voljo in vzpodbudo, da za učenje ni nikoli prepozno in da še lahko nadoknadijo tisto, za kar morda v mladosti ni bilo časa in sredstev. Učiti se pomeni uživati življenje v polnejši meri.
<SPEAKER ID="335" NAME="Rolf Berend" AFFILIATION="PPE-DE">
(DE) Gospod predsednik, gospod komisar, gospe in gospodje, v tem stoletju zagotovo nikogar ni težko prepričati, da splošna in poklicna izobrazba ne moreta biti več omejeni na šolo in leta po šoli, ampak ju je treba celotno delovno dobo posodabljati in širiti. Spreminjajoči se demografski trendi na primer dokazujejo to zahtevo.
<P>
Iz tega vidika poročilo gospe Pack predlaga vrsto dobrih zamisli in zelo uspešno izraža potrebo po vzpostavitvi kulture izobraževanja, zlasti med odraslimi. V ta namen našteva število ukrepov, ki jih je treba sprejeti na različnih ravneh. Izobraževanje odraslih je seveda predvsem naloga držav članic. Zato EU ne more predpisati ukrepov; namesto tega mora predlagati državam članicam in od njih zahtevati ter jih spodbujati in pozivati, da ponudijo vrsto ukrepov, ki bodo v izobraževanje odraslih vključili več ljudi.
<P>
Tako kot poročevalka verjamem, in to govorim kot podpredsednik odbora za regionalni razvoj, da se mnoge države članice ne zavedajo popolnoma pomembnosti in namena Evropskega socialnega sklada in drugih strukturnih skladov kot instrumentov v izvajanju vseživljenjskega učenja. Strukturne sklade morajo spremljati ob upoštevanju tega cilja in morajo zagotavljati, da je na voljo več sredstev za tiste, ki najbolj potrebujejo vseživljenjsko učenje. Na kratko, poročilo jasno poziva države članice, da dejavno uporabljajo instrumente, kot je Evropski socialni sklad, in Komisijo, da okrepi posebne programe na področju izobraževanja odraslih.
<SPEAKER ID="336" NAME="Carlo Fatuzzo" AFFILIATION="PPE-DE">
(IT) Gospod predsednik, gospe in gospodje, veseli me, da lahko nocoj govorim v sejni dvorani, ki je, moram reči, dobro obiskana.
<P>
Poročilo o izobraževanju odraslih "Za učenje ni nikoli prepozno" nam je danes s svojo običajno razumnostjo in strokovnim znanjem predstavila gospa Pack. Veseli me, da vidim predstavnike Komisije, vključno z gospodom Figlom, ki je pri svojem delu med najbolj dejavnimi in navdušenimi, ker obstaja resnična potreba po zavezanosti, saj bi lahko to vprašanje - tj. izobraževanje in učenje mladih, zaposlenih in starejših ljudi - državljane resnično približalo Evropi.
<P>
Rad bi povedal nekaj o skupini odraslih, ki bi lahko imela koristi od tega izobraževanja: ker obstajajo odrasli v prvem, drugem in tretjem starostnem obdobju. Z odraslimi v tretjem starostnem obdobju mislim tiste, ki se prenehali delati, se upokojili in se lahko končno posvetijo učenju predmeta, ki so se ga vedno želeli učiti, pa nikoli niso imeli časa, da bi se ga učili poglobljeno. Jaz bi se na primer rad učil astronomijo, drugi morda fiziko ali geografijo.
<P>
Po mojem mnenju je prav in pomembno, da Evropa ublaži prehod med delom in obdobjem delovne aktivnosti ter obdobjem delovne neaktivnosti, med katerim so ljudje prav tako upravičeni do učenja in izobraževanja. Zato sem zelo zadovoljen s tem poročilom in pobudo Evropskega parlamenta, da se spodbuja tudi izobraževanje med odraslimi.
<SPEAKER ID="337" NAME="Zuzana Roithová" AFFILIATION="PPE-DE">
- (CS) Gospe in gospodje, v boju proti brezposelnosti je glavni cilj strategije olajšati prilagoditev delavcev trgu dela, kar se lahko doseže prek vseživljenjskega učenja. Cilj je bil, da se do leta 2010 vsaj 12 % ljudi udeleži izobraževanja odraslih. Zdaj se zavedamo, da cilj ne bo dosežen. Kljub temu bi rada opozorila, da so nekatere države, kot sta Nizozemska in Avstrija, že dosegle lizbonski cilj s pomočjo pomembnih spodbud, kot je delitev časa in finančnih izdatkov med delavce, podjetja in državo. Tudi izkušnja Danske je koristna. Tukaj kroženje delavcev olajšuje razvoj kvalifikacij. Ko se zaposleni izobražuje, njegovo mesto zasede oseba, ki je takrat nezaposlena. Te in druge države dokazujejo, da je to mogoče, da prilagodljivost trga dela vodi k inovacijam, ki ustvarjajo nova delovna mesta. Rezultat je najnižja raven dolgotrajne brezposelnosti: dolgotrajna brezposelnost na Danskem je le 0,8 %. Rada bi verjela, da se bodo razmere temeljito spremenile tudi v novih državah članicah na podlagi primerov in velikih spodbud, ki jih zagotavlja Evropski socialni sklad. Pozdravljam sporočilo Komisije in poročilo gospe Pack.
<SPEAKER ID="338" NAME="Mihaela Popa" AFFILIATION="PPE-DE">
(RO) Res ni nikoli prepozno za učenje. Rada bi čestitala poročevalki in njenemu obravnavanju te teme, ki je ena ključnih na evropski ravni in preko. Žal mnogo državljanov še vedno verjame, da je izobrazba nekaj, kar se pridobi v prvem delu življenja.
<P>
Treba je spodbujati dostop do evropskih skladov, ki so na voljo za izobraževanje odraslih, zlasti v državah članicah, ki so se nedavno priključile Uniji. Stopnja uporabe skladov je v teh državah precej nizka in število ljudi, ki so vključeni v strokovno preusposabljanje in vseživljenjsko učenje, je zelo nizko.
<P>
Menim, da je treba miselnost mladih spremeniti že v začetni fazi njihovega izobraževanja, da se jih pripravi na aktivno Evropo. Z razvojem novih programov na evropski ravni jih moramo prepričati, da se izobraževanje ne konča, ko pridobijo prve kvalifikacije. Treba se je zavedati, da lahko vsak ob vsakem času pridobi nova znanja, spretnosti in kompetence ne glede na starost, narodnost, spol ali lokacijo. Ob upoštevanju vsega tega se pokaže temeljna smernica: moramo imeti možnost za učenje.
<SPEAKER ID="339" NAME="Zita Pleštinská" AFFILIATION="PPE-DE">
(SK) Gospe in gospodje, zelo hitre spremembe v strukturi trga dela zahtevajo visoko usposobljene delavce. Manj usposobljene osebe ostajajo na robu socialnega in gospodarskega napredka.
<P>
Ustvarjalnost in inovativnost sta ključna dejavnika sodobnem času. Bolj ko je človek iznajdljiv, bolj ustvarjalen vir gospodarstva je. Uspešna gospodarstva so tista, ki vlagajo v ljudi (in to pomeni v izobraževanje), v osnovna tehnološka in jezikovna znanja delovne sile. Pomembno je, da se prek vseživljenjskega učenja prebudijo zmožnosti, ki so skrite v ljudeh vseh starosti in čakajo, da se jih uporabi.
<P>
Verjamem, da se pri tem čudovitem poročilu poročevalke Doris Pack "Izobraževanje odraslih: Za učenje ni nikoli prepozno" ne bo ostalo le pri besedah; in verjamem, da ga bomo uspeli spremeniti v ukrepe. Komisar Figeľ, hvala za vašo osebno vključenost na področju vseživljenjskega učenja.
<SPEAKER ID="340" NAME="Roberta Alma Anastase" AFFILIATION="PPE-DE">
. - (RO) Pridružujem se mojim kolegom pri čestitkah gospe Doris Pack za njeno delo poročevalke. Tema je zelo pomembna za današnjo in zlasti jutrišnjo Evropo.
<P>
Razvoj nove družbe in socialna kohezija sta tesno povezana z izobraževanjem, pri čemer z izobraževanjem ne smemo misliti le formalnega izobraževanjem, ampak moramo spodbujati tudi neformalno in priložnostno izobraževanje, ki je osredotočeno na posameznika.
<P>
Rada bi opozorila tudi na pomembnost izobraževanja migrantov. Menim, da smo v praksi videli, da je izobraževanje migrantov pomembno za njihovo socialno vključenost, za strpnost, stabilnost, uspešnost in za splošen razvoj Evrope.
<SPEAKER ID="341" NAME="Jerzy Buzek" AFFILIATION="PPE-DE">
(PL) Gospod predsednik, rad bi čestital poročevalki gospe Pack in komisarju, ki odlično opravlja svoje dolžnosti tudi v zvezi z delom za Evropski inštitut za tehnologijo. Vendar danes govorimo o nečem drugem. Pozornost bi rad namenil enemu pomembnemu vprašanju.
<P>
V začetku 20. stoletja se je Evropa borila proti nepismenosti; do druge polovice 20. stoletja so vsi Evropejci znali brati in pisati. Danes je nepismenost pomanjkanje računalniških spretnosti in dostopa do interneta. Predlagam, da se še več pozornosti nameni temu vprašanju.
<P>
Digitalni razkorak vpliva tudi na generacijski prepad. Vedeti moramo, v koliko letih, petih ali desetih, bo znal vsak Evropejec ne glede na starost uporabljati računalnik in imel dostop do interneta. V zelo oddaljenih delih Evrope bi se lahko za to uporabljale internetne kavarne, kjer je v eni sobi postavljenih več računalnikov in ki jih lahko uporabljajo vsi prebivalci. To je izziv 21. stoletja.
<SPEAKER ID="342" NAME="Ján Figeľ">
komisar. - (SK) Mislim, da so mnogi prispevki dejansko spodbuda za sodelovanje pri vprašanju izobraževanja odraslih.
<P>
Glede na to filozofijo in kot je bilo že poudarjeno, za učenje ni nikoli prepozno. Drugi dokument navaja, da je vedno dober razlog ali pravi čas za učenje. Rad bi povedal, da poročilo gospe Pack in številne pobude, ki so bile tukaj omenjene, vidim kot dopolnilo ali dodatek k temu, kar je predlagala Komisija sama. Ta filozofija je torej zelo dragocena in dobrodošla. Rad bi se vrnil na nekaj posameznih ukrepov, ker omogočajo in izboljšujejo tisto, kar je pomembno za celoten pristop: pomembnost motiviranja odraslih, da se vključijo v izobraževanje; potreba po zagotovitvi boljšega usklajevanja dela, družinskega življenja in vseživljenjskega učenja; potreba po medgeneracijski in medkulturni solidarnosti; pomembnost učenja ali poučevanja jezikov; spoštovanje posebnih zahtev ranljivih skupin in pomembnost visoko usposobljenih učiteljev, o čemer smo govorili pred kratkim: to je eden od ključnih dejavnikov pri uspehu izobraževanja; boljši dostop do visokošolskega izobraževanja in vzpostavitev primerjalnih statističnih podatkov ali informacij.
<P>
Komisija bo tudi razmislila o vašem pozivu, da se ocenijo poklicne možnosti, povezane z izobraževanjem odraslih, in financiranje izobraževanja odraslih. To so zelo natančna vprašanja, za katera so tudi pristojne države članice.
<P>
Končno, eden od rezultatov ne samo tega poročila, ampak tudi dokumentov Komisije bodo razprava držav članic in sklepi Sveta ministrov februarja. Verjamem, da bodo odkriti ter bodo podprli dostopno in visokokakovostno izobraževanje odraslih. Dovolite mi še zadnjo misel: ne gre le za izražanje zahvale in hvaležnosti, ampak tudi zahvalo za navdih. Kot komisar, politik in oče sem prepričan, da je izobraževanje, s čimer mislim dostopno in visokokakovostno izobraževanje, najpomembnejši dejavnik pri političnem, gospodarskem, socialnem in kulturnem razvoju posameznikov ter celotne družbe. Poleg tega je izobraževanje pomemben izenačevalec, kar pomeni, da izenačuje tiste zadeve, ki so pomembne za enakost vseh. Najlepše se vam zahvaljujem in se veselim našega sodelovanja.
<SPEAKER ID="343" NAME="Doris Pack">
poročevalka. - (DE) Gospod predsednik, najprej bi se vsem udeležencem zahvalila za rože, ki sem jih prejela. Nekaj cvetov iz tega šopka bi rada podarila Janu Figlu. Ker si že od leta 1993 prizadevam za izobraževanje odraslih in ker končno vidim rezultate tega prizadevanja, sem zelo zadovoljna, da smo zdaj dosegli velik napredek v tem, da je pomembnost izobraževanja odraslih priznana na vseh področjih političnih dejavnosti.
<P>
Zlasti si želim, da bi se oblikovale vse možne spodbude za motivacijo odraslih, da se ponovno vključijo v izobraževalni proces. Mnogi nikoli niso imeli priložnosti in mnoge je treba motivirati. Treba je tudi premagati zadržke teh ljudi in odstraniti ovire. Zato menim tudi, da je treba podpreti številne centre za izobraževanje odraslih, ustanove in dobrodelne organizacije, ki že opravljajo odlično delo na tem področju, kar dobro vemo, ter da je treba ohraniti visoke standarde teh ponudnikov, pri čemer ne vidim razloga, zakaj ne bi postali še višji. Kot sem že povedala, je treba zagotoviti, da se kakovost izobraževanja odraslih še izboljša.
<P>
Gospod Figeľ, razveselilo me je, ko sem izvedela, da je na vašem področju Komisije delovna skupina že oblikovana. Veseli me, da se jo bo morda lahko povezalo tudi s programom Grundvig, tako da se lahko te dejavnosti na nek način začnejo izvajati tudi v okviru nacionalnih vlad.
<P>
Začnimo torej. Številne sijajne besede se morajo zdaj zares spremeniti v dejanja in naša naloga je, da ovržemo star pregovor "kar smo v mladosti zamudili, ne moremo v starosti nadoknaditi". V okviru izobraževanja odraslih je to popolnoma napačno, zato upamo, da lahko zdaj z našim prizadevanjem in vašo pomočjo poskušamo spodbuditi nacionalne vlade, da začnejo ukrepati, saj bo trajalo kar nekaj časa, da bo prišlo do rezultatov.
<SPEAKER ID="344" NAME="Predsednik">
Ta razprava je končana.
<P>
Glasovanje o tej točki bo potekalo v sredo, 16. januarja 2008, ob 12.00.
<P>
Pisne izjave (člen 142)
<SPEAKER ID="346" NAME="Edit Herczog  " AFFILIATION="PSE">
v pisni obliki. - (HU) Čestitam poročevalki in odborom za uspešno in predvsem socialno delo. Hkrati sem z obžalovanjem opazila, da vprašanje razvoja informacijskih in komunikacijskih spretnosti ni bilo niti enkrat omenjeno. Pomislimo na to, koliko predpisov, ki priznavajo nove pravice evropskih državljanov, smo v več letih ustvarili in v koliko primerih smo odločili, da morajo imeti delavci, potrošniki, upokojenci ali celo turisti ustrezne informacije in kanale na internetu.
<P>
Vse te stvari imajo smisel, če imajo upravičenci dostop do informacij. Razvoj "e-znanj" v okviru vseživljenjskega učenja in splošne osnovne izobrazbe bo kot temelj informacijske družbe, ki temelji na znanju, postal ključnega pomena. Druga ključna naloga držav članic bo spodbujanje enakih možnosti pri vključevanju na področju informacijske tehnologije in elektronike. Veseli me, da se s tem strinjajo vse madžarske stranke, čeprav se glede mnogih drugih stvari ne strinjajo.
<P>
Sodobne informacijske in komunikacijske tehnologije so same po sebi izjemna priložnost za resnično spodbujanje kohezije in enakih možnosti, vendar lahko to priložnost uporabljamo le, če se zagotovi pogoje za vključitev vsakogar skozi celo življenje, tako da bo celo za "e-znanja" brez dvoma veljal naslov mnenja odbora: "Nikoli ni prepozno". Hvala za vašo pozornost.
