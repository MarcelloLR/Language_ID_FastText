<CHAPTER ID="008">
Razmere na Tajvanu po nedavnem tajfunu (razprava) 
<SPEAKER ID="218" NAME="Predsednik">
Naslednja točka je izjava Komisije o razmerah na Tajvanu po nedavnem tajfunu.
<SPEAKER ID="219" NAME="Meglena Kuneva">
članica Komisije. - Gospod predsednik, najprej naj izrazim sožalje prebivalcem Tajvana, ki so jih prizadeli tajfun Morakot in njegove posledice. Mehanizem Evropske skupnosti na področju civilne zaščite je prispeval k celotnim reševalnim prizadevanjem in pokazal solidarnost Evrope s prebivalci Tajvana.
<P>
7. avgusta 2009 je Tajvan prizadel tajfun Morakot in povzročil velike poplave in zemeljske plazove. Umrlo je več kot 150 ljudi, več deset tisoč pa jih je bilo razseljenih. Poškodovana je bila prometna infrastruktura, vključno s cestami in mostovi, in pretrgana so bila komunikacijska omrežja. Približno 700 000 domov je ostalo brez pitne vode. 12. avgusta 2009 je Tajvan zaprosil za mednarodno pomoč. Evropska komisija se je odzvala in sprožila mehanizem Skupnosti na področju civilne zaščite. Mehanizem olajšuje in koordinira pomoč držav članic v naravi med večjimi nesrečami.
<P>
Evropska komisija je na Tajvan napotila ekipo za koordinacijo in oceno stanja, da bi ocenila potrebe in pomagala vladi pri njenih reševalnih prizadevanjih. Ekipa je opravila več misij za ocenjevanje na prizadetih območjih ter svoje ugotovitve in priporočila delila z lokalnimi organi in mednarodnimi partnerji. Ekipa v okviru mehanizma je prav tako olajšala dostavo pomoči v naravi, kot je oprema za prečiščevanje vode, ki sta jo podarili Švedska in Poljska in je bila dostavljena na najbolj prizadeta območja na Tajvanu.
<P>
Hitra dostava te pomoči je zagotovila dosegljiv izraz evropske solidarnosti. Pozitivno je bila sprejeta tudi prisotnost evropske ekipe na terenu. Mehanizem Skupnosti na področju civilne zaščite je zelo viden znak evropske solidarnosti z državami po vsem svetu in prepričana sem, da se bosta njegova moč in učinkovitost še naprej večali.
<P>
Naravne nesreče lahko prizadenejo katero koli državo na svetu. Pogosto zahtevajo veliko človeških življenj ter povzročijo velike gospodarske in okoljske stroške. V prihodnosti bomo zaradi podnebnih sprememb verjetno doživeli še več nesreč. Glede na to solidarnost z drugimi državami, ki jih prizadenejo nesreče, ostaja eden od stebrov evropske politike ravnanja v primeru nesreč. Veselim se nadaljnjega dela z Evropskim parlamentom pri zagotavljanju, da naša evropska orodja za ravnanje v primeru izrednih razmer ustrezajo namenu.
<SPEAKER ID="220" NAME="Thomas Mann" LANGUAGE="DE">
Gospod predsednik, gospe in gospodje, Republiko Tajvan je 8. avgusta pretreslo do temeljev. Tajfun Morakot je divjal po otoku z neukročeno močjo in za seboj pustil več kot 750 mrtvih ljudi. Tisoči so izgubili svoje imetje in opustošena so bila velika območja. Škoda znaša več kot 2,5 milijarde EUR. Obnova infrastrukture, ki je bila zelo poškodovana, bo trajala mesece. V znak naše solidarnosti smo Evropejci želeli podpreti prebivalce Tajvana z zagotovitvijo pomoči ob nesrečah.
<P>
Gospa Kuneva, Skupina Evropske ljudske stranke (Krščanskih demokratov) podpira pobude, ki jih je sprožila Evropska komisija. Še toliko bolj presenetljivo je, da je bilo tajvanskim veleposlaništvom naročeno, naj zavrnejo vso pomoč iz tujine. To je vodilo do ostrih kritik in 13. avgusta do zelo potrebnih prilagoditev povsem neuspešnega programa kriznega upravljanja. Kmalu potem je odstopil predsednik vlade Liu Chao-shiuan.
<P>
Drugo razburjenje je povzročil večdnevni obisk dalajlame septembra na Tajvanu. Dalajlama je želel le moliti s preživelimi za žrtve. Sočutje je že dolgo sporočilo zelo cenjenih govorov in knjig dalajlame. Ponovno je kitajska vlada glasno nasprotovala in zelo pritiskala. Nezaslišano je, da je Peking iz povsem človekoljubnega dejanja dalajlame spet naredil politično vprašanje. Tajvan se mora vprašati, na čigavi strani pravzaprav je. Predsednik Ma Ying-jeou je Nobelovemu nagrajencu za mir dovolil vstopiti v državo šele po silovitih protestih svojih lastnih prebivalcev.
<P>
Komisarka, okrepiti moramo dialog s Tajvanom - o humanitarnih vprašanjih, pa tudi o vprašanju naših temeljnih vrednot. Demokracija, človekove pravice in solidarnost so neločljive, celo v tej azijski državi v gospodarskem vzponu.
<SPEAKER ID="221" NAME="Victor Boştinaru">
v imenu skupine S&D. - Gospod predsednik, najprej mi, prosim, dovolite, da izrazim iskreno žalost zaradi velike tragedije, ki je prizadela Tajvan 8. avgusta, in predvsem zaradi vseh ljudi, ki so umrli zaradi nezaslišane silovitosti opustošenja te velike nesreče.
<P>
Morakot je bil najbolj smrtonosen tajfun, kar jih je prizadelo Tajvan v skoraj 50 letih, in je na začetku avgusta razdejal otok ter za seboj pustil približno 700 mrtvih ali pogrešanih, v evakuacijo prisilil na tisoče prebivalcev ter pod zemeljskimi plazovi pokopal na stotine domov v vaseh.
<P>
Ob tem dogodku je Kitajska pokazala veliko rahločutnosti, ko je poslala takojšnjo pomoč tajvanskim žrtvam. Kitajska vlada ni bila pripravljena pomagati samo otoku, temveč tudi različnim zasebnim družbam in organizacijam, vključno z Združenjem za odnose v Tajvanski ožini in Rdečim križem celinske Kitajske.
<P>
Poleg tega je kitajsko prebivalstvo nudilo pomoč z dogodki za zbiranje sredstev, ki so bili organizirani za reševanje otoka po naravni nesreči.
<P>
Po zadnjih podatkih je celinska Kitajska žrtvam tajfuna doslej darovala približno 1 milijardo CNY, kar znaša skoraj 150 milijonov USD. Pomembno vlogo v teh razmerah je imelo več sto montažnih hiš, ki so bile s Kitajske poslane na Tajvan, da bi tisti, ki so izgubili svoje domove, dobili streho nad glavo.
<P>
Rad bi poudaril dejstvo, da Evropska unija, ki je naklonjena politiki enovite Kitajske, pozdravlja pomoč, ki jo je Kitajska ponudila Tajvanu ob tem tragičnem dogodku, saj to kaže na izboljšanje odnosov med območjema, in jasno je, da izboljšanje takšnih odnosov lahko poveča stabilnost v tej regiji.
<P>
Prav tako menim, in s tem bom končal, da bi Evropska unija glede na razsežnost nesreče morala uporabiti eno svojih glavnih vrednot - solidarnost - in Tajvanu ponuditi dodatno materialno in finančno pomoč pri izjemno obsežni obnovi.
<SPEAKER ID="222" NAME="Charles Tannock">
v imenu skupine ECR. - Gospod predsednik, prizorov opustošenja in uničenja, ki ju je povzročil tajfun Morakot, se bomo še dolgo spominjali, vendar pa bo veliko ljudi na Tajvanu še leta živelo s posledicami te tragedije. Več kot 700 ljudi je izgubilo življenje, tisoči drugih pa so se soočili z veliko oviro.
<P>
Tajvanska vlada pod predsednikom Maom Ying-jeoujem se je takoj odzvala z napotitvijo vojakov v najbolj prizadete skupnosti in območja ter prošnjo za pomoč mednarodne skupnosti. Švedskemu predsedstvu EU in Komisiji je treba čestitati za njuno delo pri sprožitvi mehanizma Skupnosti na področju civilne zaščite. Zdaj upam, da se bo Komisija zavezala dolgoročnejši pomoči Tajvanu, da se omogočita popolno okrevanje tajvanskih prebivalcev in gospodarstva ter ponovna izgradnja infrastrukture.
<P>
Ne dvomim, da so prebivalci in vlada Tajvana hvaležni za solidarnost in podporo EU. Poleg tega kot predsednik skupine prijateljstva s Tajvanom v Evropskem parlamentu pričakujem, da bom med vodenjem delegacije poslancev Evropskega parlamenta na Tajvanu naslednji mesec izvedel, kakšne so najnovejše razmere.
<P>
Nesreče, kot je ta, ki je prizadela Tajvan, utegnejo zaradi podnebnih sprememb postati bolj vsakdanje tako na Tajvanu kot po svetu. Zato je pomembno, da lahko Tajvan kot otok, ki je občutljiv za take meteorološke pojave, in kot velika svetovna industrijska sila pomembno in dostojanstveno sodeluje v ustreznih mednarodnih organizacijah, tudi v tistih, ki so povezane s spremembami vremena in podnebja. Tajvanu bi moralo biti omogočeno predvsem sodelovanje pri Okvirni konvenciji Združenih narodov o spremembi podnebja in Svetovni meteorološki organizaciji.
<P>
Svet in Komisija zdaj podpirata pomembno sodelovanje Tajvana v organih Združenih narodov in upam, da bosta izkoristila priložnost, ki izhaja iz nesreče in se je zdaj ponudila Tajvanu, za spodbujanje vključevanja Tajvana v te strukture.
<SPEAKER ID="223" NAME="Fiorello Provera" LANGUAGE="IT">
Gospod predsednik, gospe in gospodje, rad bi izrazil sožalje in podporo prebivalcem Tajvana ter poudaril pravočasnost humanitarnih prizadevanj Evropske unije v tej nesreči.
<P>
Komisija je opravila svojo nalogo in veliko držav članic je poslalo pomoč ali ekipe strokovnjakov. Ljudska republika Kitajska je pomagala tajvanskim oblastem in to dejanje je po mojem mnenju zelo pomembno. Vendar če želimo tajvanskim oblastem in državam v regiji zagotoviti strukturno pomoč za spopadanje s tovrstnimi grožnjami v prihodnosti, mora Evropska unija podpreti sprejetje Tajvana kot opazovalca v Svetovni meteorološki organizaciji in Okvirni konvenciji Združenih narodov o spremembi podnebja.
<P>
Sprejetje Tajvana kot opazovalca je že imelo nekaj dobrih rezultatov v drugih mednarodnih sektorskih organizacijah, kot je STO, in tudi v tem primeru bi sprejetje Tajvana lahko bilo praktična oblika preprečevanja in bi v prihodnje lahko omejilo tveganja za 23 milijonov prebivalcev otoka in za celotno regijo.
<SPEAKER ID="224" NAME="Astrid Lulling" AFFILIATION="PPE">
(FR) Gospod predsednik, Tajvan se ravno zdaj izvija iz grozljive naravne nesreče, kakršne v državi ni bilo že 50 let. Naša dolžnost ni samo, da izrazimo solidarnost, temveč da imamo tudi dejavno vlogo pri obnovi delov otoka, ki so bili opustošeni.
<P>
K sreči sta Komisija in Svet po tajfunu Morakot izrazila svojo pripravljenost, da pomagata. Zdaj ju pozivam, naj zagotovita konkretno pomoč, ki jo vlada in prebivalci te države potrebujejo, saj je tam treba ogromno narediti. Na ravni Evropske unije obstajajo ustrezni instrumenti. Treba jih je v celoti izkoristiti.
<P>
Kakor so že omenili nekateri moji kolegi poslanci, ta nesreča ponovno zastavlja vprašanje sodelovanja Tajvana v različnih agencijah Združenih narodov. Institucije EU to načeloma spodbujajo, vendar je skrajni čas za ukrepanje, da se stvari spremenijo. Tajvanske oblasti niso imele dostopa do meteoroloških informacij, ki so prikazovale, kako nevaren je bil tajfun. To je nesprejemljivo. Nadvse pomembno je, da Tajvan pristopi k Okvirni konvenciji Združenih narodov o spremembi podnebja, da se bo tako lahko izognil najhujšemu, saj ni nikakršnega dvoma, da se bodo podnebne težave pojavljale tudi v prihodnje.
<P>
Sem predsednica tajvansko-luksemburškega združenja in res moram reči, da izsiljevanje komunistične Kitajske ne bi smelo več vplivati na naše odnose s Tajvanom. Pri tem vprašanju je nadvse pomembna povsem jasna podpora Komisije in Sveta.
<SPEAKER ID="225" NAME="Kriton Arsenis" AFFILIATION="S&amp;D">
(EL) Gospod predsednik, komisarka, gospe in gospodje, rad bi izrazil globoko žalost spričo humanitarne tragedije v Tajvanu in povedal, da moramo kot Evropska unija pomagati po svojih najboljših močeh.
<P>
Zdaj vemo, da je zaradi tajfuna Morakot umrlo 640 ljudi in da je več kot 192 ljudi pogrešanih. Zemeljski plaz je z zemljevida zbrisal celo vas in pobil več sto ljudi. Vendar se nič od tega ni zgodilo po naključju. Dolgotrajna suša pred tem je zmanjšala sposobnost prsti, da vsrka dež.
<P>
Suše, poplave in hitro povečevanje števila izrednih vremenskih razmer so zaradi podnebnih sprememb postopoma vse pogostejši. Tajfun nastane nad morskimi območji s površinsko temperaturo 27 °C. Povišanje temperature bo znatno povečalo tako število tajfunov kot njihovo moč. Danes na območjih, ki jih prizadenejo tajfuni, živi 120 milijonov ljudi. Med letoma 1980 in 2000 je bilo 250 000 žrtev tajfunov.
<P>
Zaradi vseh teh razlogov moramo biti s srcem v Köbenhavnu, kjer bomo decembra odločali, ali bo vsaka od naših držav ločeno zagovarjala svoje začasne, kratkoročne interese ali pa se bomo vsi borili za planet, naš dom, v boju za obrnitev trenda podnebnih sprememb.
<P>
Ali bosta torej razviti svet in svet v razvoju prenehala prispevati k nesrečam, kot je bila nesreča na Tajvanu? Če bosta, je treba ukrepati. Zavezati se moramo potrebnim odločitvam za potrebno zmanjšanje, da se prepreči, da bi se temperatura povišala za več kot 2 °C. Prav tako moramo seči v žep, da zagotovimo finančno pomoč svetu v razvoju, tako da bo postal del rešitve in pomagal v boju proti podnebnim spremembam.
<P>
Mi smo svet v razvoju, ki je povzročil podnebne spremembe. Mi smo onesnaževalci in v skladu z načelom "onesnaževalec plača", ki smo ga sprejeli sami, moramo plačati. Plačati moramo s finančno podporo državam v razvoju.
<SPEAKER ID="226" NAME="Bastiaan Belder" AFFILIATION="EFD">
(NL) Gospod predsednik, to je bila nesreča, kakršne Tajvan še ni doživel. V hribih se je zgodila velika tragedija. Izginile so cele vasi in tisoč ljudi velja za mrtve ali pogrešane. Na tisoče preživelih, če ne še več, je za zdaj nastanjenih v vojaških taboriščih. Tako Menno Goedhart, visoki predstavnik na Tajvanu iz moje domovine, Nizozemske, opisuje uničujoče posledice tajfuna Morakot. Najprej bi rad v tem parlamentu izrazil sožalje vladi in državljanom Tajvana.
<P>
Poleg praktične pomoči, ki jo Menno Goedhart trenutno nudi svojim tajvanskim prijateljem, in ob spoštovanju vsega, kar je evropska stran že naredila, bi Komisiji vseeno rad postavil nekaj vprašanj v povezavi s krepitvijo evropsko-tajvanskih odnosov. Najprej, Komisija bo naslednji mesec predložila predlog za sprostitev vizumskega režima za tajvanske državljane. Združeno kraljestvo in Irska sta v zvezi s tem že dala dober zgled. Drugič, nedavno evropsko poročilo je zelo jasno pokazalo, da bi tako Tajvan kot Evropska unija imela veliko koristi od sporazuma o ukrepih za spodbujanje trgovine. Ali se Komisija strinja s tem nujnim sklepom?
<P>
Na koncu, gospod predsednik, bi rad v celoti podprl svoje kolege poslance, ki so že zagovarjali končanje nezaslišane mednarodne osamitve Tajvana. Takšna osamitev je resnično nevzdržna, vsekakor kadar gre za življenja ljudi, kjer koli že so.
<SPEAKER ID="227" NAME="Ville Itälä" AFFILIATION="PPE">
(FI) Gospod predsednik, Tajvan je 8. avgusta doživel humanitarno katastrofo velikanskih razsežnosti. Dogodek je terjal visok davek in gospodarska škoda je bila ogromna. Zdaj je čas, da ukrepamo. Čas je, da pokažemo solidarnost z državljani Tajvana. Pokazati moramo sočutje, poleg tega pa moramo zagotoviti finančno podporo in, kakor je tukaj povedala komisarka, orodja kriznega upravljanja moramo sprejeti zdaj. Zdaj moramo Tajvancem zagotoviti vso pomoč, ki je v človeški moči. Prav tako bi rad izrazil svojo podporo zamisli o dolgoročnejši pomoči Tajvanu, kakor je predlagal gospod Tannock, za čim boljše rezultate in tako, da lahko pokažemo, da so tudi oni ljudje in predvsem da so naši prijatelji.
<SPEAKER ID="228" NAME="Janusz Władysław Zemke" AFFILIATION="S&amp;D">
(PL) Komisarki bi se rad zahvalil za te informacije. Vendar je moje vprašanje nekoliko drugačno. Tajvan je pred kratkim prizadela tragedija. Vendar vsi dobro vemo, da se je v preteklosti zgodilo veliko tovrstnih nesreč in da se jih bo veliko tudi v prihodnosti. Zato bi komisarki rad zastavil naslednje vprašanje. Ali ima Evropska unija, in zlasti Komisija, kakšne standardne postopke za obravnavanje tovrstnih razmer? Ali obstaja sveženj nujnih ukrepov ali določbe za posamezne države? Ali obstaja tudi dolgoročen akcijski načrt?
<P>
Menim, da bi bilo slabo, če bi se na te tragedije odzivali na različne načine, odvisno od razmer v različnih državah. Menim, da moramo tako, kot je pri vojaških silah, določiti določene standardne postopke v kriznih razmerah. To sem želel vprašati komisarko.
<SPEAKER ID="229" NAME="Johannes Cornelis van Baalen" AFFILIATION="ALDE">
(NL) Gospod predsednik, Skupina zavezništva liberalcev in demokratov za Evropo tako kot veliko skupin v tem parlamentu sočustvuje s prebivalci Tajvana in zadovoljni smo, ker se je Komisija odzvala tako, kot se je. Komisija mora nadaljevati v tej smeri. Seveda pa je poleg te humanitarne katastrofe velika težava tudi osamitev Tajvana. Povsem mogoče je ohraniti politiko enovite Kitajske in obenem ustvariti dobre delovne odnose s Tajvanom. Tajvan bi zlahka prevzel vlogo opazovalca v Svetovni zdravstveni organizaciji. Enako velja za Svetovno meteorološko organizacijo in Okvirno konvencijo Združenih narodov o spremembi podnebja. Vse to je mogoče in ne ovira politike enovite Kitajske. Strinjam se z gospodom Belderjem, kar zadeva sprostitev vizumskega režima, prav tako pa se strinjam z dobrimi stvarmi, ki jih je povedal o gospodu Goedhartu, nizozemskem predstavniku v Tajpeju. Zato menim, da nam ni treba več vztrajati pri osamitvi Tajvana. Delovni odnosi, to je bistveno.
<SPEAKER ID="230" NAME="Laima Liucija Andrikien" AFFILIATION="PPE">
Gospod predsednik, najprej bi rada izrazila globoko sožalje družinam tistih, ki so umrli med tajfunom Morakot.
<P>
Obžalovanja vredno je, da je več sto ljudi umrlo, da so drugi izgubili svoje najbližje in da je bilo še veliko več ranjenih.
<P>
Kakor je pripomnilo veliko opazovalcev, bi lahko bilo število žrtev manjše, če bi se vlada na tajfun odzvala bolj usklajeno. Vladi ni uspelo predvideti nevarnosti tropske nevihte, ki se je približevala otoku. Obenem vemo, da ima Tajvan visoko razvit visokotehnološki sektor in da je eden največjih proizvajalcev sistemov GPS na svetu.
<P>
Del krivde bi bilo treba pripisati dejstvu, da Tajvan še ni član Svetovne meteorološke organizacije (SMO), kakor so že omenili nekateri kolegi. Tajvan bi lahko bil bolje opozorjen vnaprej, če bi mu SMO zagotovila pravočasne informacije. Zato sem prepričana, da je zdaj spet pravi čas, da se načne vprašanje članstva Tajvana v SMO, ne samo iz političnih, temveč tudi iz humanitarnih razlogov.
<SPEAKER ID="231" NAME="Silvia-Adriana Ţicău" AFFILIATION="S&amp;D">
(RO) Gospod predsednik, komisarka, tajfun, ki je zajel Tajvan, je prizadel življenja več sto tisoč ljudi in uničil več deset tisoč domov. Humanitarna pomoč, ki jo zagotavlja Evropska unija, mora biti brezpogojna. Cilj je čim prej pomagati žrtvam.
<P>
Evropska unija je dejavna donatorka, ki sodeluje z nevladnimi organizacijami in posebnimi agencijami Združenih narodov pri zagotavljanju sredstev za zdravljenje, logistično podporo in obnovo opustošenih območij. Na konferenci v Köbenhavnu bo treba razpravljati o marsičem in pripravljamo se na sprejetje nekaterih ukrepov, namenjenih prihodnjemu sporazumu o zmanjšanju emisij onesnaževal, ki bo nasledil Kjotski protokol. Zato večinoma razpravljamo o ukrepih za zmanjšanje vzrokov za podnebne spremembe.
<P>
V okviru konference v Köbenhavnu bi rada pozvala k temu, da se posebna pozornost nameni tudi prilagoditvenim ukrepom, saj se bomo morali stalno spoprijemati s silovitimi neurji, poplavami, dolgotrajnimi sušami ali gozdnimi požari. Prav tako pozivam Evropsko unijo, naj Tajvanu zagotovi humanitarno podporo, vključno s podporo za obnovo in predvsem za prebivalce.
<SPEAKER ID="232" NAME="Meglena Kuneva">
članica Komisije. - Gospod predsednik, na vprašanja bom odgovarjala po vrstnem redu.
<P>
Najprej glede pomoči, ki jo Komisija zagotavlja Tajvanu za zadovoljevanje tekočih potreb prebivalcev Tajvana, kar je glavna točka vprašanja gospoda Manna: Tajvan je bil obveščen o mehanizmu Komisije za oceno potreb po nesreči, vendar do zdaj nismo prejeli nobene prošnje. Če bomo takšno prošnjo prejeli, jo bomo obravnavali.
<P>
Potem glede stališča Komisije do sedanjega stanja odnosov med Kitajsko in Tajvanom, o čemer je spraševal gospod Boştinaru, Komisija pozdravlja približevanje Tajvana in Kitajske v zadnjem letu. Zaradi tega je bilo mogoče izboljšati odnose med tema državama, zmanjšati napetosti med njima in spodbuditi dvostranska vprašanja, kot so neposredne letalske in ladijske povezave.
<P>
Trdno podpiramo dvostranske razprave teh dveh strani, ki utegnejo omogočiti nadaljnji napredek. Prav tako pozdravljamo kitajsko pomoč.
<P>
Glede vprašanja v zvezi s sodelovanjem Tajvana v Svetovni meteorološki organizaciji, ki sta ga zastavili gospa Lulling in gospa Andrikienė, pa tudi gospod van Baalen in gospod Tannock: Evropska komisija v skladu s stališčem Evropske unije v izjavi iz septembra 2008 in njeno politiko enovite Kitajske podpira, če je ustrezno, pomembno sodelovanje Tajvana v mednarodnih organizacijah. Podpirali ga bomo tudi v prihodnje.
<P>
Glede vprašanj gospe Lulling in gospoda Manna v zvezi z zagotovljeno pomočjo, mehanizem Skupnosti na področju civilne zaščite je zagotovil pomoč Švedske in Poljske. Ta pomoč je bila hvaležno sprejeta, kar je predsedniku Komisije Barrosu potrdil predsednik Ma Ying-jeou.
<P>
Glede vprašanja v zvezi z obiskom dalajlame na Tajvanu po tajfunu, za obisk dalajlame so se odločile tajvanske oblasti in Evropska komisija nima pripomb glede tega.
<P>
Glede vprašanja gospoda Belderja o stališču Komisije do tega, da se Tajvancem, ki obiščejo EU, odobri dostop brez vizumov: Komisija v okviru pregleda ustrezne zakonodaje preučuje možnost posodobitve seznama držav in subjektov, za katere ne veljajo vizumske obveznosti v zvezi z obiski Evropske unije, zlasti schengenskega območja, in v okviru tega bo preučila tudi primer Tajvana.
<P>
V zvezi z vprašanjem gospoda Zemkeja glede standardnih postopkov v primeru nesreč in glede tega, kako bomo v prihodnosti ravnali v takih primerih, se Komisija osredotoča na dve prednostni nalogi: prva je nadaljnje delo v zvezi s pripravljenostjo in odzivom, druga pa preprečevanje nesreč.
<P>
Prvič, menimo, da je pomembno zagotoviti, da je pomoč EU razpoložljiva ves čas. Ob podpori Parlamenta smo leta 2008 začeli izvajati pilotni projekt in pripravljalne dejavnosti za zmožnosti hitrega odzivanja EU. Iz teh prvih izkušenj bo Komisija, če bo ustrezno, predstavila nadaljnje predloge za razvoj zmožnosti hitrega odzivanja EU, ki se bodo financirale iz državnih sredstev, namenjenih akcijam EU.
<P>
Drugič, nameravamo imeti celovit pristop k preprečevanju nesreč na ravni EU. Februarja 2009 je Komisija objavila sporočilo o skupnostnem pristopu k preprečevanju naravnih nesreč in nesreč, ki jih povzroči človek. Pozdravili bi povratne informacije Parlamenta o tem sporočilu.
<SPEAKER ID="233" NAME="Predsednik">
Razprava je zaključena.
