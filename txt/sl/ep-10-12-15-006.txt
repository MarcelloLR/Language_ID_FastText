<CHAPTER ID="006">
Državljanska pobuda (razprava) 
<SPEAKER ID="095" NAME="Predsednica">
Naslednja točka je poročilo gospe Zite Gurmai in gospoda Alaina Lamassoura v imenu Odbora za ustavne zadeve o predlogu uredbe Evropskega parlamenta in Sveta o državljanski pobudi - C7-0089/2010 -.
<SPEAKER ID="096" NAME="Zita Gurmai">
poročevalka. - Gospa predsednica, evropska državljanska pobuda je edinstvena priložnost. To je prvič, da se evropski državljani lahko zberejo in nam z enim močnim glasom sporočijo, če mislijo, da evropski nosilci odločanja svojega dela ne opravljamo ustrezno ali da smo spregledali pomembna vprašanja.
<P>
To nujno potrebujemo. V času, ko si samo 42 % ljudi, ki imajo pravico glasovati na evropskih volitvah, vzame čas in dejansko voli, je vsak nov evropski instrument - zlasti instrument, kot je evropska državljanska pobuda - zelo pomemben. Vendar se zavedamo, da visoka pričakovanja v zvezi z evropsko državljansko pobudo lahko privedejo do nezadovoljstva in razočaranja. Temu se lahko izognemo z uredbo, ki zagotavlja varno in učinkovito uporabo te pobude, in lahko pomagamo premostiti znani razkorak med nami in evropskimi državljani. Tukaj bi rada pozdravila tudi državljane.
<P>
Gospod Lamassoure, gospa Wallis, gospod Häfner in jaz smo se zavedali velike odgovornosti na naših plečih. Na razpravah je bilo izpostavljenih veliko stvari in pri svojem delu smo se morali opreti na močan občutek vseh za sklepanje kompromisov. Imeli smo srečo, da smo pri tem imeli dobre partnerje, ki so bili ustrezno prilagodljivi in so imeli enak cilj kot poročevalci Parlamenta, namreč, da se kar se da hitro doseže dogovor, obenem pa ohrani kakovost našega dela in zagotovi, da imamo eno leto po sprejetju Lizbonske pogodbe uredbo za določbo Pogodbe, ki najbolj temelji na državljanih.
<P>
Rada bi se zahvalila komisarju Šefčoviču in belgijskemu predsedstvu, zlasti gospodu Chastelu, ter njunim skupinam. Prav tako ne smemo pozabiti na špansko predsedstvo, ki je prispevalo k napredovanju dokumenta na samem začetku postopka.
<P>
Danes vam predstavljamo kompromisno besedilo, ki ga podpira Komisija in ga je sprejel tudi odbor Coreper. Če se ga odločimo podpreti in če ga sprejme Svet - upamo, da ga bo -, lahko uredba začne veljati 1. januarja in se začne uporabljati 12 mesecev pozneje v letu 2012.
<P>
Z zadovoljstvom lahko povemo, da so bile na razpravah sprejete ključne zahteve Parlamenta. Preverjanje dopustnosti pobude bo temeljilo na jasnih merilih ob prijavi in ne šele potem, ko se že zbere veliko podpisov. Da se zagotovi utemeljenost in evropska razsežnost pobud, je treba za prijavo pobude ustanoviti državljanski odbor, v katerem je vsaj sedem članov iz sedmih držav članic.
<P>
Državljanski odbor poleg tega, da zmanjšuje tveganje neresnih pobud, ponuja tudi nesporne ugodnosti za organizatorje. Če so pobudniki evropske državljanske pobude na začetku postopka neorganizirani, imajo mrežo in imajo veliko jezikovnih različic svoje pobude. Imeli bi precej manj težav pri zbiranju enega milijona podpisov.
<P>
Čeprav se sprva zdi, da je zahteva po državljanskem odboru omejitev, je jasno, da bi v resnici racionalizirala preostanek postopka. Komisija bo organizatorjem pobude pomagala s pripravo uporabnikom prijaznega vodnika in vzpostavitvijo točke za stike. Če bo za pobudo zbranih milijon podpisov, bo zagotovljena ustrezna nadaljnja obravnava, vključno z javno predstavitvijo v Parlamentu.
<P>
Pregled uredbe je ključnega pomena, saj je to prvo tovrstno orodje. V skladu z našimi predlogi je izjemno koristen v zvezi s težkim vprašanjem preverjanja podpisov. To morajo narediti države članice, vendar smo jih pozvali, naj zahtevajo kar se da malo osebnih podatkov. Države članice bodo imele nekaj prožnosti pri določanju potrebnih informacij v posamezni državi, vendar lahko z veseljem povem, da se jih veliko odloča za manj podatkov, kot je bilo sprva načrtovano. Menimo, da je uredba, kakršna je v kompromisnem besedilu, državljanom prijazna, da organizatorjem ne nalaga okornih obveznosti in da med njimi ne bo povzročila nezadovoljstva.
<SPEAKER ID="097" NAME="Alain Lamassoure" LANGUAGE="FR">
Gospa predsednica, danes se Evropska unija odpira participativni demokraciji. To še ni neposredna demokracija, državljani ne bodo sami sprejemali odločitev, vendar pa bodo imeli pravico, da bodo neposredno, javno, v velikem številu zastavljali vprašanja tistim, ki sprejemajo odločitve v Evropi, ne da bi bile v to vključene njihove vlade in njihovi izvoljeni predstavniki.
<P>
Od zdaj naprej bodo državljani imeli enako pristojnost za dajanje političnih pobud, kot jo imata tukaj Svet ministrov in Evropski parlament. V pomoč sta nam bila, kakor je povedala gospa Gurmai, odlično pripravljalno delo komisarja Šefčoviča in njegovih skupin ter inteligentna in učinkovita podpora belgijskega predsedstva.
<P>
Kar zadeva Parlament, je besedilo rezultat dela štirih poročevalcev, štiričlanske druščine, v kateri ste bili tudi vi, gospa predsednica. V čast nam je, da ste tukaj.
<P>
Želeli smo predložiti najenostavnejši in državljanom najprijaznejši postopek za javnost. Kdo lahko sodeluje? Državljani, to se pravi fizične osebe, vsi državljani, med drugim morda tudi izvoljeni predstavniki, vendar samo evropski državljani. Pogodba glede tega ne pušča nobenega dvoma.
<P>
Pravica do sodelovanja pri državljanski pobudi je zdaj še ena od pravic, ki jih imajo državljani povsod po Evropi. Kdo lahko sproži pobudo? Potrebnih je le sedem državljanov v organizacijskem odboru, ne 300 tisoč, kakor je predlagala Komisija, in ne 100 tisoč, kakor je predvidel Svet, temveč sedem državljanov iz sedmih različnih držav, kar je četrtina držav članic.
<P>
Na koga se je treba obrniti za informacije, če želimo sprožiti pobudo? Komisija bo objavila vodnik o državljanski pobudi in vzpostavila posebno točko za stike. Kakšen je postopek? Izjemno preprost. Ena vloga za prijavo pobude in preverjanje njene dopustnosti. Merila dopustnosti? Pogodba, celotna Pogodba in nič drugega kot Pogodba, vključno z Listino o temeljnih pravicah. Kakšna podpora se lahko uporabi za pobudo? Kakršna koli podpora: politična, finančna, lokalna, nacionalna, evropska, mednarodna, podpora lobijev, nevladnih organizacij, cerkev in tako dalje.
<P>
Obstaja samo en pogoj: popolna preglednost. Tisti, ki jih pozovejo k podpisu, morajo vedeti, kaj je v ozadju pobude. Zato morajo državljani prevzeti svoje odgovornosti. Kakšni so uradni postopki za zbiranje podpisov? Neverjetno preprosti. Podpisi na papirju in tudi prek interneta. Seveda jih lahko nadzirajo samo države članice, vendar smo bili previdni, kakor je povedala gospa Gurmai, in smo zagotovili, da so obrazci kar se da dobro usklajeni.
<P>
Dolgoročno bo treba v vseh 27 državah članicah sprejeti pravi enotni evropski sistem in tretjina držav članic je že pripravljenih nanj.
<P>
In končno, kakšne bodo politične posledice? Glede tega je bil Parlament zelo vztrajen. Dejansko bo v skladu s Pogodbo Komisija edina, ki bo presojala, ali bo uspešni pobudi sledila nadaljnja zakonodajna obravnava ali ne. Zato mora biti Komisija zaščitena pred političnim pritiskom, da bi se širila zakonodaja v času, ko Unija že tako preveč ureja. Vendar morajo biti državljani obenem zaščiteni pred tveganjem, da ne pride do nadaljnje obravnave v primeru, ko Komisija meni, da je dodatna zakonodaja neustrezna. Zato sta bili oblikovani dve novi pravici za avtorje uspešnih pobud: pravica do tega, da jih sprejme Komisija in da ji predstavijo svoj predlog, ter pravica do javne predstavitve, ki lahko poteka pred samim Evropskim parlamentom.
<P>
Skratka, tukaj imamo preprost, inovativen, demokratičen postopek. Zdaj imajo besedo državljani.
<P>
(Aplavz)
<SPEAKER ID="098" NAME="Gerald Häfner">
poročevalec Odbora za peticije. - (DE) Gospa predsednica, tako kot nobena druga politika tudi evropska politika ne sme izključevati državljanov, potekati brez njihove vednosti ali za njihovimi hrbti. Evropsko politiko morajo oblikovati državljani, oblikovana mora biti za državljane in prek državljanov. Želimo zapreti vrzel med državljani in politiko ter državljani in institucijami. Za to potrebujemo postopke, ki državljanom omogočajo, da se vključijo v odločanje in izrazijo svoje mnenje. Uspelo nam je vzpostaviti več demokracije v Evropski uniji, vendar nismo naredili dovolj za to, da bi državljani lahko učinkoviteje sodelovali pri odločitvah in v evropskih razpravah. To bo zagotovila današnja odločitev o uvedbi evropske državljanske pobude. Trdo smo se pogajali in dosegli smo veliko bistvenih izboljšav.
<P>
Gospe in gospodje, če pogledate dokument, o katerem glasujemo danes, boste videli, da je vse krepko besedilo - in to je pravkar omenil tudi gospod Lamassoure - besedilo, ki smo ga predlagali in ki nadomešča rezultate pogajanj, prvotni osnutek Komisije. Opazili boste, da smo nanovo napisali približno dve tretjini besedila in znatno izboljšali dokument, ki nam ga je tako vneto predložila Komisija. Omenil bom samo najpomembnejše točke. Znatno smo zmanjšali ovire. Predvsem bo podpise treba zbirati le v najmanj eni četrtini držav članic in ne eni tretjini. Seveda si želimo, da bi se podpisi zbirali po vsej Evropi, vendar tukaj govorimo o minimalnih ravneh. Najpomembneje je to, da nam je uspelo skoraj v celoti odpraviti oviro, za katero je že od samega začetka obstajala nevarnost, da bo izjemno neuspešna, in ki je določala, da se po 300 tisoč podpisih preveri dopustnost, šele potem pa lahko državljani nadaljujejo zbiranje podpisov. "Skoraj v celoti" pomeni, da smo predlagali zamisel, da se na začetku vključi odbor pobudnikov, kar bo zagotovilo, da v polni upravni postopek ne bo vključena vsaka pošta, ki jo prejme Komisija in ki ima v vrstici z zadevo navedeni besedi državljanska pobuda. Pobude morajo biti ustrezno resne. Povedano drugače, kdor želi zbrati milijon podpisov, mora v svoj predlog najprej vključiti vsaj sedem držav.
<P>
Uvedli smo večjo preglednost in obvezne predstavitve na koncu postopka. Te predstavitve bodo potekale v Evropskem parlamentu ob prisotnosti Parlamenta in Komisije. Državljanom bodo omogočile, da bodo izrazili svoje pomisleke. To predstavlja pomemben korak naprej. Za to se nismo borili zaradi nas, temveč - in tega ne smemo nikoli pozabiti - zaradi državljanov Evrope, njihovih pravic ter učinkovitejšega in enostavnejšega postopka vključevanja državljanov v Evropo.
<P>
Obstaja nekaj stvari, ki jih nismo dosegli, in veliko teh je zdaj v predlogih sprememb, ki jih je predložila levica. Kakor koli že, pogajanja so zdaj končana. Dosegli smo dogovor s Svetom in Komisijo. Pri nekaterih točkah smo morali popustiti, vendar je tudi druga stran zelo popustila in vemo, da gre pri predlogih sprememb bolj za videz kot za vsebino. To pomeni, da ne bo priložnosti za spremembo rezultatov. Vendar bomo to lahko naredili med pregledom čez tri leta.
<P>
Vsem, ki so sodelovali, tudi zaposlenim, sekretariatom, soporočevalcem, Komisiji in Svetu, bi se rad zahvalil za učinkovito sodelovanje. Menim, da bi bilo takšno sodelovanje odborov in skupin lahko zgled za prihodnost. Na splošno si želim Evrope za državljane, v kateri se imajo državljani za del Evrope in se dejavneje vključujejo, kot so se v preteklosti.
<SPEAKER ID="099" NAME="Predsednica">
Rada bi samo povedala, da mi je bilo v veliko čast, da sem sodelovala v skupini Parlamenta pri nečem, kar je po mojem mnenju zelo prepričljivo delo v imenu evropskih državljanov.
<SPEAKER ID="100" NAME="Olivier Chastel" LANGUAGE="FR">
Gospa predsednica, komisar, spoštovani poslanci, še posebej poročevalci, ena od najpomembnejših obljub Lizbonske pogodbe je bila, da bomo Evropo približali državljanom.
<P>
Menim, da mi tukaj ni treba našteti primerov, ki so nam pred in po podpisu Lizbonske pogodbe decembra 2009 pokazali, kako zelo potrebno je takšno približevanje. Zato ne preseneča, da je vsak ukrep, ki podpira cilj, da se pri državljanih vzbudi zanimanje za evropsko povezovanje in da se državljani vključijo v to povezovanje, prednostna naloga vseh institucij, tudi Sveta.
<P>
Zato sem še posebej zadovoljen, da vas lahko nagovorim v zvezi z uredbo o izvajanju državljanske pobude, te vodilne inovacije Lizbonske pogodbe, kar zadeva izboljšano sodelovanje državljanov pri odločitvah na evropski ravni.
<P>
Ta uredba je bila seveda ena od treh prednostnih nalog belgijskega predsedstva Sveta, saj utegne biti ta državljanska pobuda najprimernejši simbol nove vloge državljana v Uniji po uveljavitvi Lizbonske pogodbe. Prek državljanske pobude, kakor so povedali že poročevalci, bo milijon evropskih državljanov lahko Komisiji predložilo zakonodajni predlog, ki ga bo morala Komisija obvezno preučiti in o njem podati mnenje.
<P>
Za trenutek bi se morali ustaviti, da ocenimo to inovacijo, ki jo uvajamo danes in ki je samo prvi element, kakor je rekel gospod Lamassoure, participativne demokracije na nadnacionalni ravni. Zato ni samo prvi na evropski ravni, temveč je čisto preprosto prvi na svetu.
<P>
Vrnimo se k zakonodajnemu vprašanju, o katerem razpravljamo danes. Zadovoljen sem s kompromisom, ki je bil dosežen v zvezi s to uredbo na pogajanjih med tremi institucijami, in seveda tudi jaz pozdravljam duha sodelovanja in pripravljenost na sklepanje kompromisov, ki sta prevladovala v treh institucijah ves čas pogajanj.
<P>
Seveda bi se rad osebno zahvalil poročevalcem Odbora za ustavne zadeve (AFCO) in Odbora za peticije (PETI), seveda gospe Gurmai, gospodu Lamassouru, gospe Wallis in gospodu Häfnerju za njihova prizadevanja in konstruktivne prispevke pri pripravi te uredbe.
<P>
Zato sem še posebej zadovoljen s ponedeljkovim glasovanjem v odboru AFCO, ki je potrdil besedilo, ki so ga odobrile institucije. Če bo na prihodnjem glasovanju potrjeno isto besedilo, kot ga je ratificiral odbor AFCO, bomo ta dogovor na prvi obravnavi lahko šteli za vzor hitre in učinkovite zakonodaje na evropski ravni. V zvezi s tem nikakor ne smemo pozabiti pohvaliti tudi komisarja Šefčoviča za njegovo dosegljivost in proaktivnost.
<P>
Skratka, menim, da smo pri tej zadevi vsi imeli koristi od številnih mnenj, ki so bila podana za pogajalsko mizo. Evropski državljan je zmagovalec teh tristranskih pogovorov in tega dogovora.
<P>
Prepričan sem, da kompromis, ki so ga dosegle institucije, ni dober samo zaradi tega, ker je vsaki instituciji uspelo dobiti tisto, kar si je želela, kakor smo pravkar omenili, temveč tudi zaradi tega, ker bo zagotovil dobro uredbo, ki bo omogočila prožno in učinkovito organizacijo državljanskih pobud.
<P>
V imenu Sveta pozdravljam pripravljenost drugih dveh institucij, da upoštevata potrebe in omejitve, ki jih imajo države članice pri izvajanju naloge, ki jim je bila naložena, namreč, preverjanje podpisov, ki morajo biti seveda pristni, in zagotavljanje, da zbiranje podpisov poteka brez goljufij in manipulacij.
<P>
Poleg tega je bilo treba državam članicam zagotoviti dovolj časa za to, da prilagodijo ukrepe nacionalnega prava, ki so potrebni za uporabo uredbe. Vsekakor razumem, da si Parlament želi, da se državljanska pobuda začne izvajati kar se da hitro, in tega si želim tudi sam. Po drugi strani je jasno, da morajo obstajati nacionalni ukrepi, če naj se ta pobuda pravilno razvije, zato je treba zagotoviti dovolj časa za to, da se ti ukrepi prilagodijo v skladu z obstoječim regulativnim okvirom.
<P>
Dejansko je Svet vedno menil, da mora biti državljanska pobuda kot element sodelovanja državljanov pri evropskih odločitvah povezana z drugim elementom, to je, volitvami Evropskega parlamenta.
<P>
Če za konec povzamem, zadovoljen sem s kompromisom, ki je bil dosežen na pogajanjih, in vam seveda lahko le priporočim, da ga na današnjem glasovanju sprejmete, državljanski pobudi pa želim veliko uspeha, ki se ji napoveduje. Ugotavljam, da so prve pobude že v pripravi, in upam, da bo veliko število pobud zagotovilo nov zagon in nove zamisli za evropsko povezovanje.
<P>
Rad bi se samo še enkrat toplo zahvalil vsem za sodelovanje pri tej zadevi.
<P>
(Aplavz)
<SPEAKER ID="101" NAME="Predsednica">
Najlepša hvala za vaše vodenje med predsedovanjem, da smo to lahko dokončali.
<SPEAKER ID="102" NAME="Maroš Šefčovič">
podpredsednik Komisije. - Gospa predsednica, tudi jaz sem zelo vesel, da sem danes dopoldne tukaj z vami, ker smo skupaj dosegli zelo dobre stvari. Samo eno leto po začetku veljavnosti Lizbonske pogodbe razpravljamo o prihodnjem sprejetju uredbe o državljanski pobudi. Kakor je povedal gospod Lamassoure, uvajamo povsem novo raven participativne demokracije, ki bo dopolnila predstavniško demokracijo, v kateri delujemo v Evropski uniji.
<P>
Vendar pa državljanom prvič ponujamo inovativen način za izražanje želja, sodelovanje z institucijami in oblikovanje delovnega programa Evropske unije. Menim, da je ta pobuda zelo pomembna kot sredstvo za širjenje evropskega prostora. Zelo pomembna je v zvezi s tem, da se v glavna mesta držav pripelje več evropskih tem in da se vzpostavi vseevropska razprava. Vsi vemo, da Evropska unija to zelo potrebuje.
<P>
Da dosežemo potencialne koristi, ki nam jih lahko zagotovita Lizbonska pogodba in državljanska pobuda, moramo vzpostaviti jasen postopek. Iz javnih posvetov in posvetov z Evropskim parlamentom je bilo zelo jasno, da potrebujemo postopek, ki je enostaven, razumljiv, uporabnikom prijazen in uravnotežen. Menim, da smo ta cilj dosegli. Dejansko smo ga dosegli po zaslugi zelo pogostih poglobljenih razprav tukaj v Evropskem parlamentu. Vsem bi se rad zahvalil za organizacijo številnih predstavitev ne samo v Odboru za ustavne zadeve (AFCO) in Odboru za peticije (PETI), temveč tudi v večini političnih skupin, ker so bile te predstavitve zelo pomembne za vse nas. Lahko vam zagotovim, da so bile zelo pomemben vir navdiha in novih ustvarjalnih zamisli, ki so nam na koncu pomagali izboljšati prvotni predlog Komisije.
<P>
Cenim tudi inovativni način, na katerega je Evropski parlament obravnaval to pobudo. Imeli smo štiri poročevalce iz dveh različnih odborov. Alain Lamassoure jih je poimenoval štiričlanska druščina. Moram reči, da je bila ta druščina zelo prijetna. Prijetno je bilo sodelovati z vami. Z zadovoljstvom sem prejel vaš novi ustvarjalni prispevek k našemu skupnemu razmišljanju, ker je vsak od vas pristopil k temi z drugega zornega kota in vnesel svoje izkušnje glede tega, kako izboljšati prvotni predlog Komisije. To resnično cenim.
<P>
Po zaslugi tega novega inovativnega pristopa smo dosegli široko soglasje v Evropskem parlamentu. Še posebej sem zadovoljen z zelo jasnim glasovanjem v odboru AFCO.
<P>
Ena od pomembnih zamisli poročevalcev je bilo to, kakšno nadaljnjo obravnavo naj zagotovimo državljanski pobudi. Mislim, da je Evropski parlament predlagal zamisel, da organizatorje pobude po uspešnem dokončanju pobude sprejme predstavnik Komisije na ustrezno visoki ravni. Iz te dvorane je prišla tudi zamisel o organizaciji predstavitev kot obvezne stopnje, na kateri bi lahko obširneje razpravljali o ciljih pobude.
<P>
Rad bi poudaril, da smo zelo veseli in zadovoljni, da bode te javne predstavitve organizirane na nevtralnem ozemlju, tukaj v Evropskem parlamentu, ker Komisija tako ne bo v neprijetnem položaju, da bi bila hkrati sodnica in porotnica. Na teh predstavitvah bodo prisotni predstavniki Komisije na ustrezno visoki ravni, če bo le mogoče komisar ali generalni direktor, ki je pristojen za temo, in bodo pozorno spremljali razpravo.
<P>
Vam in prek vas vsem evropskim državljanom bi rad zagotovil, da se v Komisiji v celoti zavedamo pomena in vrednosti tega, da določen predlog podpira milijon državljanov. To bomo obravnavali spoštljivo in zelo skrbno.
<P>
Pri tej razpravi obžalujem le to, da bomo morali malo počakati, preden se bo državljanska pobuda lahko uporabljala v celoti. Vendar se moramo zavedati, da moramo spremeniti nekatera notranja pravila v državah članicah in razviti programsko opremo za spletni sistem zbiranja podpisov, če želimo našim državljanom ponuditi izboljšano storitev. Kljub temu pa sem prepričan, da bomo to naredili v predpisanem času in da bodo evropski državljani lahko začeli uporabljati to pobudo kar se da hitro.
<P>
Zato zelo cenim dejstvo, da si prizadevamo doseči dogovor na prvi obravnavi, ker bodo naši državljani tako lahko začeli uporabljati ta novi instrument veliko prej, kot se je sprva pričakovalo.
<P>
Naj se vam še enkrat zahvalim za odlično sodelovanje z vsemi poročevalci, z gospo Gurmai, z našo predsednico gospo Wallis, z gospodom Häfnerjem in gospodom Lamassourom. Kakor sem povedal, so vsi prispevali zelo nove in zelo pomembne zamisli, zaradi katerih je ta predlog boljši od prvotnega predloga Komisije.
<P>
Prav tako bi se rad osebno zahvalil Olivierju Chastelu, ker je pokazal svojo velikansko sposobnost za vzpostavljanje soglasja. Vem, kako težko je bilo v Svetu, koliko razhajanj je moral preseči, in po zaslugi njegovih prizadevanj in odličnega dela belgijskega predsedstva imamo zdaj to široko soglasje tudi v Svetu.
<SPEAKER ID="103" NAME="Róża, grofica Thun und Hohenstein" LANGUAGE="PL">
Gospa predsednica, rada bi se iskreno zahvalila poročevalcem za pripravo besedila, o katerem bomo glasovali danes. Upam, da bomo danes ta mehanizem predali državljanom in da ga bo Komisija še naprej razvijala. Seveda se strinjam. Mehanizem je kar se da preprost. Danes bomo glasovali o rezultatu kompromisa - včasih težavnega kompromisa - in vem, da so gospod Lamassoure in drugi poročevalci v našem imenu dosegli rezultat, ki je praktičen in izvedljiv. Osebno obžalujem, da smo se morali odreči določbi, ki šestnajstletnikom zagotavlja pravico do podpisa pobude, vendar bom podprla besedilo v obliki, doseženi na pogajanjih, ker sem prepričana, da ne smemo več odlašati in da je treba pobudo predati državljanom.
<P>
Prepričana sem, da danes dejansko vzpostavljamo ta naslednji del sistema za to, da ukrepamo v zvezi s tem, kar je v tej dvorani velikokrat omenil pokojni Bronisław Geremek - Evropa je združena in napočil je čas za dejavne Evropejce. Danes bomo naredili konstruktiven korak v tej smeri. Tukaj ne pišemo svetega pisma. Čez tri leta bo mogoče preučiti in izboljšati danes predložene predloge pod pogojem, da se bodo uporabljali, in ljudi močno spodbujam k temu, da jih uporabljajo.
<SPEAKER ID="104" NAME="Kinga Göncz">
poročevalka Odbora za državljanske svoboščine, pravosodje in notranje zadeve. - (HU) Gospa predsednica, kot ena od predstavnikov odbora LIBE bi se rada pridružila tistim, ki so čestitali poročevalcem, in rada bi se zahvalila Komisiji za njeno delo ter gospodu Šefčoviču in gospodu Chastelu za njuno delo v Svetu, saj sta znatno prispevala k vzpostavitvi dobrega in izvedljivega besedila, ki resnično predstavlja korak k poenostavitvi in za katerega menim, da bo dobil široko podporo. Potekale so intenzivne razprave in predloženih je bilo veliko dobrih predlogov. Veliko število dobrih predlogov je pomenilo tudi, da jih je bilo treba združiti, da bi bil končni predlog kar se da prijazen do uporabnikov. To, da se zbere milijon podpisov, je velikanski dosežek, za katerega je potrebno ogromno dela. Radi bi ustregli tudi tistim, ki ne morejo prispevati po spletu, temveč bi svoja mnenja raje izrazili na papirju. Veseli bi bili, če bi dobili povratne informacije, in veseli bi bili, če bi lahko kar se da hitro rešili kakršne koli težave v postopku. Nedvomno bo imela Evropa od tega instrumenta veliko koristi.
<SPEAKER ID="105" NAME="Cecilia Wikström" LANGUAGE="SV">
Gospa predsednica, pred odločitvijo, da se sprejme Lizbonska pogodba, so politiki z naklonjenostjo govorili o možnosti, ki jo bo zagotovila državljanska pobuda. Zdaj moramo zagotoviti, da to postane močna reforma za demokracijo, ne pa papirnati tiger.
<P>
Bila sem poročevalka Odbora za državljanske svoboščine, pravosodje in notranje zadeve in z veseljem sem vložila predloge, ki bi državljanom olajšali stvari. Na primer, želeli smo vključiti mlade in zato smo predlagali starostno omejitev 16 let za sprožitev pobude. Sprejeta je bila odločitev o starostni omejitvi 18 let, ki jo lahko obžalujem, vendar še vedno govorimo o mladih. Prav tako smo podaljšali časovni okvir na 24 mesecev. Zdaj je to 12 mesecev, vendar sem vseeno zadovoljna, da imamo kompromis, saj sem v bistvu pozitivna oseba.
<P>
Po drugi strani ugotavljamo, da bodo morali vlagatelji pobud opraviti veliko dela, vendar upam, da bomo sprejeli izziv in zagotovili, da bodo državljanske pobude v institucijah EU sprejete s spoštovanjem ter v konstruktivnem in pozitivnem duhu.
<P>
Za konec bi se vsem kolegom poslancem rada zahvalila za njihovo odlično sodelovanje pri tej pomembni pobudi.
<SPEAKER ID="106" NAME="Íñigo Méndez de Vigo">
v imenu skupine PPE. - (ES) Gospa predsednica, skupina Evropske ljudske stranke (Krščanskih demokratov) bo z navdušenjem glasovala za to poročilo in rad bi čestital poročevalcem, Komisiji in Svetu za ta dogovor.
<P>
Gospe in gospodje, v osemdesetih letih prejšnjega stoletja smo skovali izraz "demokratični primanjkljaj". S tem smo mislili na to, da je v Evropski uniji odločitve sprejemal samo Svet ministrov na podlagi predlogov Komisije, s Parlamentom pa je bil opravljen samo posvet.
<P>
Parlament se je od osemdesetih let prejšnjega stoletja prek Maastrichtske in Amsterdamske pogodbe, Pogodbe iz Nice, Ustavne pogodbe in Lizbonske pogodbe boril za odpravo tega demokratičnega primanjkljaja in menim, da smo z Lizbonsko pogodbo, novimi pristojnostmi Parlamenta in sodelovanjem nacionalnih parlamentov dosegli ta cilj.
<P>
Temu dosežku danes dodajamo to državljansko pobudo, ki je rezultat dela Konvencije zaradi dobrega sodelovanja nacionalnih parlamentov in Evropskega parlamenta. Danes bi tukaj rad opozoril na naslednji imeni: Jürgen Meyer, naš kolega nemški socialni demokrat, in Alain Lamassoure, ki sta bila odgovorna za predložitev te pobude na plenarnem zasedanju Konvencije in za njeno sprejetje.
<P>
Zato menim, da smo sklenili krog, gospa predsednica. Menim, da bomo danes s sprejetjem te pobude podpisali smrtno obsodbo zamisli o "demokratičnem primanjkljaju".
<P>
Zdaj moramo odgovorno ukrepati, gospe in gospodje, in danes imamo tudi možnost za to. S sprejetjem proračuna Unije bomo izpolnili to, kar se pričakuje od nas kot odgovornega Parlamenta s pristojnostmi za soodločanje.
<P>
Gospe in gospodje, menim, da je to dober dan za Evropo.
<SPEAKER ID="107" NAME="Enrique Guerrero Salom">
v imenu skupine S&D. - (ES) Gospa predsednica, Democracy: The Unfinished Journey [Demokracija: nedokončano potovanje] je naslov knjige priznanega analitika teoretičnih in praktičnih sprememb, ki so jim podvržene sodobne demokracije.
<P>
Dejansko smo sredi nedokončanega potovanja, med katerim je bilo opravljenih veliko etap, vendar smo v obdobju tveganj, negotovosti in številnih dvomov. Vseeno pa je med temi dvomi nekaj gotovosti.
<P>
Prva gotovost je, da je struktura, ki se je ohranila, predstavniška demokracija - naše institucije; brez svobodnih parlamentov, ki temeljijo na volji ljudi, demokracija ni nikoli preživela.
<P>
Vendar je res tudi to, da demokracija zdaj potrebuje inovacije, reforme in spremembe, da se izboljša njena kakovost, obenem pa ohranijo strukture, ki so nam služile do zdaj, in moč njihovih temeljev.
<P>
Kakšne spremembe potrebujemo? Približati se moramo takšni demokraciji, ki širi participativni forum, tako da državljani postanejo več kot zgolj volivci vsake štiri ali pet let. Potrebujemo demokracijo, ki povečuje prostor za razpravo, v katerem državljani razpravljajo, utemeljujejo in si izmenjujejo mnenja, in demokracijo, ki povečuje socialni kapital, v katerem državljani niso več izolirani in se lahko vključijo v skupnost. Za takšno demokracijo potrebujemo tudi evropsko razsežnost.
<P>
Menim, da smo to dosegli s predložitvijo zakonodaje za to državljansko pobudo. Zdaj ni več dveh vrst legitimnosti, temveč obstajata dva glasova za državljane: eden je tukaj v Parlamentu in drugi je v državljanski pobudi. To nam bo zagotovilo močnejšo, bolj participativno in bolj legitimno demokracijo.
<SPEAKER ID="108" NAME="Anneli Jäätteenmäki">
v imenu skupine ALDE. - (FI) Gospa predsednica, vsem se želim zahvaliti za sodelovanje. To je bil izjemno enostaven postopek sodelovanja. Državljanska pobuda je dobrodošel dodatek k dejavnemu državljanstvu. Upam, da bo ta pobuda pomembna za spodbujanje politične razprave. Vse pobude ne dobijo zadostne podpore, vendar lahko vnesejo nove vidike v razpravo.
<P>
Parlament je želel, da bi bila državljanska pobuda kar se da prijazna do uporabnikov, in to mu je v glavnem uspelo. Še posebej sem vesela, da bosta morala Komisija in Parlament organizirati javno predstavitev, ko bo zbranih milijon podpisov. To bo institucije EU prisililo, da bodo dejansko prisluhnile temu, kar predlagajo podpisniki. Obenem jim bo morala Komisija temeljito pojasniti svoje morebitno negativno mnenje.
<P>
Vesela bi bila, če bi to državljansko pobudo lahko podpisali ne samo ti državljani, temveč tudi ljudje, ki živijo v posamezni državi, vendar za to ni bilo dovolj podpore.
<P>
Pomen državljanske pobude ne bo viden, dokler pobuda ne bo začela veljati. Upam, da bo pobuda nekega dne spodbudila razpravo o zadevah EU, ki bo obsežnejša od današnje.
<SPEAKER ID="109" NAME="Indrek Tarand" LANGUAGE="ET">
Gospa predsednica, zelo sem vesel, da smo zdaj razrešili ta spor, za katerega se je še nedavno zdelo, da nima konca. Tako kot fokstrot z našo preljubo Evropsko službo za zunanje delovanje je to trajalo predolgo. Zaradi počasnega fokstrota vas začne boleti hrbet in vaš partner je na koncu lahko razočaran. Tukaj pa partner ni nihče drug kot naši državljani. Upam, da bo tej novi obliki demokracije uspelo in da ne bomo razočarali naših državljanov. Zame je bilo pri celotni razpravi najbolj žalostno to, da smo prepogosto videli nezaupanje do državljanov, strah, da bodo državljani predlagali nepremišljene zamisli. Ta strah je neutemeljen, kakor bomo seveda videli.
<P>
Gospod Šefčovič, želim si, da bi tudi Komisija bolj zaupala svojim državljanom. Kot predstavnik Estonije se želim zahvaliti tudi Svetu, ki je ohranil možnost digitalnega podpisa, saj je to pomembno za moje rojake. Evropa nestrpno pričakuje ustvarjalne zamisli svojih državljanov. Hvala.
<SPEAKER ID="110" NAME="Emma McClarkin">
v imenu skupine ECR. - Gospa predsednica, evropska državljanska pobuda je zelo potrebno znamenje zavzetosti EU ter odlična priložnost za povečanje demokratičnega sodelovanja v Evropi in okrepitev povezav med državljani in politiki.
<P>
Čeprav v dveh tretjinah držav članic ostaja v uporabi ovira, ki jo predstavlja obveznost, da se predloži številka potnega lista, smo jaz in drugi poslanci skupine ECR z izbrisom izjemno birokratskega dvojnega preverjanja dopustnosti, ki ga je predlagala Komisija, in zagotovitvijo, da je evropska državljanska pobuda na voljo ljudskim gibanjem in ne samo velikim organiziranim interesnim skupinam, prispevali k temu, da je ta državljanska pobuda bolj prijazna do uporabnikov.
<P>
Resnično ljudske pobude imajo zdaj možnost za uspeh, tudi če ne upoštevajo duha evropskega federalizma. Najpomembneje je to, da bo Komisija morala navesti natančne razloge za zavrnitev evropske državljanske pobude ter natančno navesti, kako namerava obravnavati uspešno pobudo v nadaljevanju. Preglednost v tem postopku je ključnega pomena.
<P>
Čas je že, da Evropska unija ustrezno prizna mnenja evropskih državljanov in prisluhne glasu ljudstva. Upam, da bo ta projekt okrepil občutek za demokracijo in demokratično odgovornost Evropske komisije ter spodbudil razpravo o prihodnji poti EU.
<SPEAKER ID="111" NAME="Helmut Scholz">
v imenu skupine GUE/NGL. - (DE) Gospa predsednica, gospod Šefčovič, gospe in gospodje, med razpravo o prihodnjem zasedanju Evropskega sveta danes dopoldne je že postalo jasno, da imamo v Evropski uniji težavo z legitimnostjo. Težava izvira predvsem iz tega, da se politika prepogosto ne zmeni za vsakodnevne interese državljanov. Državljani upravičeno pričakujejo, da bodo bolj vključeni v oblikovanje politike. Protesti v številnih državah EU so zgovoren izraz tega. Uvedba evropske državljanske pobude, o kateri glasujemo danes, pomeni, da bo prvič v zgodovini EU obstajal instrument, ki bo državljanom Evrope omogočal, da bodo neposredno izrazili svoja pričakovanja in zahteve, takoj sprožili pobude, jih podvrgli nadaljnji obravnavi ter neposredno sodelovali pri oblikovanju politike.
<P>
Sedanja uredba je dobra, vendar moja skupina meni, da bi lahko bila in da bi morala biti še boljša. Ali bodo državljani in prebivalci Evrope dejansko uporabljali državljansko pobudo, bo na koncu odvisno od nas tukaj v Parlamentu. Kako resno jemljemo zavezo, ki smo si jo določili sami, namreč, da bomo podpirali potrebno odprtost? Ali bomo čez tri leta pripravljeni in sposobni za to, da se soočimo s Svetom in Komisijo glede nadaljnjega razvoja pobude? Teme so določene že v sedanji uredbi in danes želimo še enkrat glasovati o teh točkah. Pomena državljanske pobude se ne bo merilo po medinstitucionalnem kompromisu, doseženem med Svetom in Komisijo, temveč po tem, ali se ta pobuda dejansko uporablja. Današnji rezultat je znatno boljši - in rad bi se zahvalil zlasti gospe Gurmai, gospe Wallis, gospodu Lamassouru in gospodu Häfnerju za tesno sodelovanje in dober napredek pri preoblikovanju te uredbe - tudi zaradi tega, ker je veliko članov civilne družbe večkrat preskusilo uresničljivost in uporabnost naših razmislekov in razprav. Ob tej priložnost bi se rad zahvalil tudi njim.
<P>
Državljane Evrope pozivam, naj prevzamejo pobudo.
<SPEAKER ID="112" NAME="Morten Messerschmidt" LANGUAGE="DA">
Gospa predsednica, od začetka veljavnosti Lizbonske pogodbe pred enim letom je bilo na institucije EU prenesenih več pristojnosti kot kdaj koli prej in v preteklem letu smo videli, da je ta položaj lahko izkoriščal predvsem Evropski parlament - s tem, ko je državam članicam odvzel ogromno pristojnosti.
<P>
Ob začetku veljavnosti Lizbonske pogodbe sta posijala dva žarka. Eden od njiju je bila državljanska pobuda. Zaradi tega sem se - v imenu svoje stranke na Danskem in svoje skupine tukaj v Evropskem parlamentu - tudi vključil v pogajanja prav z namenom, da se vzpostavi državljanska pobuda, ki je bila kljub vsemu šibek žarek v sicer zelo temni in zelo federalni EU.
<P>
Bilo je nekaj področij, na katerih se nismo strinjali. Več poročevalcev je že omenilo, da si nekateri želijo razširiti pravico do vloge državljanske pobude na ljudi, ki niso državljani, in da si drugi želijo, da bi lahko odločali o starostni meji za udeležbo na volitvah v drugih državah članicah in tako dalje - o tem nismo mogli doseči dogovora. Vendar okvir, o katerem smo se zdaj dogovorili, vseeno vsebuje pozitivne elemente in zato bo v duhu demokracije in zaradi spodbujanja pozitivnih elementov, ki so kljub vsemu v Lizbonski pogodbi, tudi moja skupina podprla to pobudo.
<SPEAKER ID="113" NAME="Bruno Gollnisch" AFFILIATION="NI">
(FR) Gospa predsednica, gospe in gospodje, državljanska pobuda, kakor je predlagana v pogodbah in določena v tej uredbi, je parodija demokracije. Prvič, državljane zavaja v zmotno prepričanje, da bo evrokracija slišala njihov glas kljub temu, da jim sistematično ni hotela prisluhniti, ko so na referendumu jasno povedali, da nočejo ustanovitve evropske naddržave. Zato začnite s tem, da prisluhnete javnosti, ko reče "ne" ali ko vam reče, da se ustavite.
<P>
To je tudi parodija demokracije, kar zadeva omejitve dopustnosti. Državljanske pobude morajo biti v skladu s pogodbami in tako imenovanimi načeli, na katerih temeljijo te pogodbe. Zato se bo v imenu načel prostega pretoka, vključenih v pogodbe, neusmiljeno zavrnila vsaka zahteva, da se zaščitijo naša gospodarstva, da se kakor koli zaustavi financirana globalizacija, katere uničujoče posledice so nas prizadele, da se na kakršen koli način obrnejo migracijski tokovi. Vsako pobudo, da bi se zaustavila pogajanja s Turčijo, bo verjetno doletela enaka usoda, saj od Komisije lahko zahtevamo, da ukrepa, ne moremo pa zahtevati, da neha ukrepati. Če pobuda prejme dovolj podpisov, je Komisija ni dolžna uveljaviti, temveč mora zgolj utemeljiti svojo odločitev. To je resnična parodija demokracije.
<SPEAKER ID="114" NAME="Mariya Nedelcheva" AFFILIATION="PPE">
- (FR) Gospa predsednica, najprej bi rada izrazila priznanje obsežnemu delu, ki so ga opravili poročevalci. Gospe in gospodje, v Evropskem parlamentu je bilo nekaj dogodkov brez primere. Današnji dogodek je eden izmed njih. Državljanom smo želeli zagotoviti jasen, enostaven in učinkovit instrument, da bi jih približali institucijam.
<P>
Prvič, poudariti moramo prizadevanja, ki so bila vložena za poenostavitev postopka. Stopnja prijave je zdaj hitra in jasna. Naša dolžnost je, da posredujemo merila, ki jih mora izpolnjevati pobuda za to, da jo je mogoče prijaviti: spoštovanje vrednot Unije, spoštovanje pristojnosti Komisije v povezavi z uporabo pogodb.
<P>
Drugič, opozorila bi vas na enoletni rok za države članice. Dejstvo, da upoštevajo ta rok in zagotavljajo varstvo podatkov, je močno sporočilo za naše državljane.
<P>
Tretjič, rada bi povedala, da sem zadovoljna s trimesečnim rokom, političnimi in pravnimi argumenti ter postopkom, ki ga mora upoštevati Komisija pri organizaciji javnih predstavitev skupaj s Parlamentom. Ob teh treh točkah je vsekakor mogoče reči, da bo evropski državljan kmalu dobil instrument, ki je enostavnejši, kot se je pričakovalo, jasnejši, kot se zdi na prvi pogled, in verjetno učinkovitejši.
<P>
Za konec, še naprej bom pozorna na morebitne zlorabe v zvezi s financiranjem pobud s strani političnih strank in še vedno menim, da nam bodo državljani to morda lahko očitali. Po drugi strani se zanašam na vse nas, da bomo ob prvih znakih uporabe pobude v strankarskopolitične namene sprožili alarm, ker je to predvsem naša zaveza in ker bomo glasovali za instrument participativne demokracije, ki pripada samo državljanom.
<SPEAKER ID="115" NAME="Victor Boştinaru" AFFILIATION="S&amp;D">
Gospa predsednica, naj vam za začetek čestitam za vaš prispevek, ki ste ga dali kot soporočevalka našega Odbora za peticije.
<P>
Kakor verjetno veste, je bila državljanska pobuda pomembna prednostna naloga naše skupine S&D. Prvič, rad bi čestital vsem štirim soporočevalcem iz Odbora za ustavne zadeve in Odbora za peticije za njihovo skupno delo pri pripravi tega izjemnega poročila ter za način, na katerega so se pogajali s Svetom in Komisijo, da so dosegli tako dober rezultat. Prav tako bi rad omenil zelo posebno vlogo, ki jo je imel podpredsednik Evropske komisije, komisar Šefčovič, ter njegovo pripravljenost, odprtost in zavzetost za pogajanje s Svetom in Parlamentom.
<P>
Vesel sem, da danes, samo nekaj mesecev po začetku postopka glasujemo o tem edinstvenem in ključnem instrumentu za participativno demokracijo v Evropski uniji. Evropski parlament je veliko prispeval k temu besedilu. Za dve tretjini besedila je poskrbel Parlament in s tem ponovno pokazal svojo nenehno zavezanost temu, da evropske državljane vključi v politično razpravo in jim približa Evropsko unijo.
<P>
Menim, da je ta dokument uravnotežen in da prispeva k našemu skupnemu cilju, namreč, da se državljanski pobudi zagotovi pomembna vloga v praksi evropske demokracije in da se okrepi zmožnost vplivanja evropskih državljanov na evropske politike. Dejansko je ta instrument oblikovan za spodbujanje poglobljene razprave v celotni civilni družbi. Kakor je naša skupina poudarjala že od začetka, je ta instrument dostopen in enostavno oblikovan ter jasen in podroben, tako da ne bo povzročal nezadovoljstva.
<P>
Rad bi se vam toplo zahvalil in vam zaželel veliko uspeha po tem izjemnem začetku.
<SPEAKER ID="116" NAME="Andrew Duff" AFFILIATION="ALDE">
Gospa predsednica, v nasprotju z domnevami nekaterih govornikov sem prepričan, da je bila državljanska pobuda vedno namenjena temu, da jo državljani lahko uporabijo za to, da od Komisije zahtevajo, naj predlaga spremembo pogodb.
<P>
Zelo sem zadovoljen, da je v končnem besedilu člena 2 uredbe natančno ponovljeno besedilo člena 11(4) Pogodbe. Vsekakor je Komisija s tem, ko je predlagala spremembo pogodb, delovala zakonito v okviru svojih pristojnosti in iz izkušenj vsi vemo, da je pogodbe treba pogosto spreminjati za to, da se lahko v celoti dosežejo njihovi cilji.
<P>
Zato morajo biti državljani drzni in morajo v celoti izkoristiti ta odlični novi poskus v postnacionalni demokraciji.
<SPEAKER ID="117" NAME="Marek Henryk Migalski" AFFILIATION="ECR">
(PL) Gospa predsednica, kakor je povedala gospa McClarkin, bo naša politična skupina podprla ta projekt, ker je dober in ga je na glasovanju treba podpreti. Zadovoljen sem, da je bilo med pripravljanjem projekta mogoče odpraviti več stvari, ki so vzbujale pomisleke. Med drugim se je okrepilo varstvo osebnih podatkov in najnižja starost za podpiranje pobude se je s 16 let zvišala na 18 let. To je dober rezultat.
<P>
Vendar imam nekaj kritičnih pripomb. Prvič, kakor je povedala moja kolegica gospa McClarkin, je dejansko Komisija tista, ki bo odločala o tem, ali je pobuda sprejeta ali ne, in tako bo glas ljudstva še vedno odvisen od uradnikov, tudi če bodo ti ravnali v dobri veri. Druga zadeva je, da je treba preučiti, ali 300 tisoč glasov, potrebnih za pobudo, in ena četrtina držav članic, ki morajo biti zastopane, ni prenizek prag. Na Poljskem se mora pod tovrstno pobudo podpisati 100 tisoč ljudi. Menim, da je to pri veliko večji razsežnosti celotne Evropske unije - Poljaki predstavljajo le 8 % prebivalstva - sporno. Vendar se projekt kljub tem dvomom splača podpreti in Evropski konzervativci in reformisti ga bomo vsekakor podprli.
<SPEAKER ID="118" NAME="Bairbre de Brún" AFFILIATION="GUE/NGL">
(GA) Gospa predsednica, najprej bi se rada zahvalila vam in poročevalcem. Delo poročevalcev predstavlja znatno izboljšanje predloga Komisije.
<P>
Vendar sem razočarana, ker bodo zaradi nekaterih vidikov predloga izključeni ljudje, ki bi morali biti vključeni. Parlament bi pozvala, naj resno razmisli o predlogih sprememb, ki jih je sprejela velika večina v Odboru za peticije in smo jih ponovno vložili na plenarnem zasedanju - o predlogih sprememb 71, 72, 73 in 74. Zagotoviti moramo predvsem to, da ljudem, ki prebivajo v EU in nimajo državljanstva, ne bomo sporočili, da njihova mnenja niso potrebna ali dobrodošla. Podobno je treba tudi mlade spodbujati k sodelovanju pri vprašanjih, povezanih s politikami EU.
<P>
V sedanjem položaju državljanske pobude ne bodo mogli podpisati vsi prebivalci EU - med drugim rezidenti za daljši čas. Sodelovali bodo lahko le tisti, ki imajo državljanstvo EU.
<P>
Zato je namen predlogov sprememb 72 in 73, ki smo jih ponovno vložili na plenarnem zasedanju, zagotoviti, da bodo podpisi prebivalcev vključeni v 1 milijon podpisov, ki pozivajo Komisijo k ukrepanju.
<SPEAKER ID="119" NAME="Daniël van der Stoep" AFFILIATION="NI">
(NL) Gospa predsednica, ne vem, kaj naj si mislim o tej državljanski pobudi. Večje vključevanje državljanov v odločanje se resda lepo sliši, čeprav bi bilo seveda bolje, da bi se tem istim državljanom omogočilo glasovanje o Lizbonski pogodbi na referendumu.
<P>
Menim, da je cinično in ironično, da se Pogodba, ki je bila vsiljena našim državljanom, označuje za dialog z državljani. Gospa predsednica, bojim se, da se bo izkazalo, da je državljanska pobuda zgolj veliko olepševanje. Komisija ima pri neupoštevanju predlogov proste roke. Seveda pa bodo sprejete priljubljene teme leve evrofilske elite, ki jasno zagovarja proevropsko stališče.
<P>
Ali pa me komisar lahko razbremeni teh skrbi? Recimo, da bi imeli državljanske pobude za zaustavitev pogajanj s Turčijo ali za ukinitev tega parlamenta - kar bi bilo seveda krasno. Jih bo Komisija vzela resno? Rad bi slišal vaše mnenje o tem.
<P>
Gospa predsednica, zaupanje državljanov v Evropsko unijo je že na najnižji točki. Domnevam, da ta državljanska pobuda tega ne bo ravno močno spremenila, kar pa me pravzaprav ne skrbi, kajti čim več ljudi se bo zavedalo propada Evropske unije, tem bolje bo.
<SPEAKER ID="120" NAME="Anna Maria Corazza Bildt" AFFILIATION="PPE">
Gospa predsednica, kot poročevalka v senci Odbora za državljanske svoboščine, pravosodje in notranje zadeve sem bila povsem predana temu, da sem pomagala oblikovati to novo pravico do politične pobude za državljane Evrope z namenom, da se ljudem resnično zagotovijo pooblastila.
<P>
Podpiram končni kompromis in čestitam gospodu Lamassouru. Zaradi tega je pobuda uporabnikom prijazna, enostavna in dostopna za državljane. Pozdravljam zlasti preglednost v zvezi s politično in finančno podporo. Obžalujem pa dejstvo, da je dovoljeno financiranje s strani političnih strank in skupin ter da nacionalni politiki smejo biti pobudniki.
<P>
Ne želim pokvariti zabave, kolegi, vendar bodimo realistični. Obstaja nevarnost, da se demokratični postopek v Evropi ne bo samo okrepil, temveč da bi se lahko znašel tudi na slepem tiru, skrajneži in populisti pa bi ga lahko izkoriščali, če se ga ne bi celo polastili.
<P>
Menim, da moramo zdaj vsi prevzeti skupno odgovornost in zagotoviti, da se bo pobuda dejansko uporabljala za državljane. Izvoljene politike v državah članicah pozivam, naj spoštujejo dejstvo, da imajo za izražanje svojih mnenj na voljo predstavniško demokracijo in da je ta pobuda namenjena državljanom. Komisijo pozivam, naj ustrezno obvesti državljane, da ne bomo vzbujali lažnih pričakovanj, in naj bo stroga v zvezi z merili dopustnosti.
<P>
Medije pozivam, naj prevzamejo svojo vlogo pri zagotavljanju pravilnih informacij, in države članice pozivam, naj spoštujejo osebne podatke, da bodo ljudje imeli dovolj zaupanja, da bodo sodelovali. Resnično upam, da bomo našim državljanom lahko zagotovili možnost, da se bodo vključili v to razpravo in z veseljem uporabljali ta instrument.
<SPEAKER ID="121" NAME="Hannes Swoboda" AFFILIATION="S&amp;D">
(DE) Gospa predsednica, nisem član nobenega od odborov, ki so neposredno vpleteni, vendar sem vseeno v celoti podprl našo poročevalko gospo Gurmai in rad bi se zahvalil vsem poročevalcem. Menim, da smo naredili pomemben korak naprej v postopku demokratizacije Evropske unije.
<P>
Vem, da je veliko ljudi zaskrbljenih zaradi morebitne zlorabe instrumenta. Vendar smo mi tisti, ki moramo pri svojih politikah upoštevati skrbi in težave državljanov, in potem državljani državljanske pobude ne bodo mogli zlorabiti. Mi smo tisti, ki moramo s svojimi politikami nasprotovati državljanskim pobudam, če menimo, da gredo te pobude v napačno smer. Vsekakor je koristnejše, da jim nasprotujemo, kot da jih ne upoštevamo.
<P>
V nasprotju z gospo Corazza Bildt menim, da je bil dosežen dober kompromis. Menim, da politične stranke ne smejo uporabljati instrumenta pobude, saj za to obstajajo politične stranke in Parlament. Seveda je povsem pravilno, da politiki ne smejo biti izključeni iz razprave. Zato menim, da ta instrument predstavlja korak v pravo smer.
<P>
Zdaj so politične stranke tiste, ki morajo izvajati prave politike pod budnim očesom državljanov in državljanske pobude, se lotiti želja in skrbi državljanov, jih predstaviti v Parlamentu in se začeti veliko bolj intenzivno pogovarjati z državljani. Ta instrument prav tako sili politike k temu, da razumneje ukrepajo in oblikujejo Evropo tako, da je resnično blizu državljanom, ne pa oddaljena od njih, kar mnogi upravičeno kritizirajo.
<P>
Poročevalcem bi se rad še enkrat zahvalil za trdo delo. Menim, da je to pomemben korak naprej za demokracijo v Evropi in da je to konec koncev tisto, za kar se borimo v Parlamentu: demokratična Evropa.
<SPEAKER ID="122" NAME="Tadeusz Cymański" AFFILIATION="ECR">
(PL) Gospa predsednica, rad bi se pridružil izrazom podpore in pohval temu projektu. Po drugi strani izražanje določenih dvomov in pripomb ne kaže na pomanjkanja podpore, temveč se v tem zgolj odraža skrb za to, da se bo projekt pravilno uporabljal. Tukaj bi rad poudaril, da je veliko priložnosti, upov in tudi strahov, o katerih se govori - med drugim je to omenil gospod Migalski -, povezanih z upanjem, da se to orodje, ki je tako zelo potrebno in ki bo toliko prispevalo k okrepitvi in razširitvi demokracije, v praksi ne bo zlorabljalo.
<P>
Paradoksalno je, da lahko to orodje v praksi brez težav zlorabijo ne samo skrajneži, temveč tudi zelo močne in vplivne interesne skupine, in to pravim zato, ker menimo, da milijon izjav o podpori ni visok prag glede na demografski potencial Unije. Če poudarimo, da bo odločitev o sprejetju ali zavrnitvi pobude v veliki meri odvisna od samovoljne ocene, lahko tudi to postane tarča resnih kritik državljanov. Če povzamem, menim, da moramo pospešiti prizadevanja za projekt in da mora projekt postati prednostna naloga, prav tako pa je potrebna zelo temeljita, preudarna in razumna analiza projekta.
<SPEAKER ID="123" NAME="Diane Dodds" AFFILIATION="NI">
Gospa predsednica, tukaj sem kot demokratka in nekdo, ki meni, da je treba spodbujati večjo vključenost v demokratični postopek. Bodimo iskreni, oblikovalci politike in državljani niso povezani med seboj. Zato je zelo pomembno, da se sliši glas navadnega državljana.
<P>
V teoriji je evropska državljanska pobuda dobra zamisel, vendar je moje navdušenje splahnelo zaradi tega, ker ima Komisija še vedno veliko pristojnosti. Prav tako ne moremo spregledati dejstva, da lahko mehanizem za zbiranje podpisov za evropsko državljansko pobudo - ne glede na zmanjšanje zahteve za sodelovanje na četrtino držav članic - pomeni, da bo te zahtevane podpise težko zbral kdor koli drug kot velike lobistične organizacije, ki že delujejo na vseevropski podlagi. To mora dejansko biti orodje državljanov in ne nevladnih organizacij.
<SPEAKER ID="124" NAME="Paulo Rangel" AFFILIATION="PPE">
(PT) Gospa predsednica, komisar, gospe in gospodje, člani Sveta, želel sem povedati, da ta državljanska pobuda predstavlja zelo pomemben korak k priznanju ustavnosti Evropske unije. Samo ustavni subjekt, ne glede na to, ali ima pisno ustavo ali ne, lahko svojim državljanom zagotovi instrument, ki ima to zmožnost, in priznavam, da ima naš ukrep velik pomen - pomen, da se Evropski uniji zagotovi ta ustavnost.
<P>
Prav tako sem želel povedati, da je to zelo pomemben korak za državljane in solidarnost med državljani. S tem, ko je minimalni pogoj za sprožitev pobude ena četrtina držav, vzpostavljamo tudi vseevropsko in panevropsko gibanje, saj lobiji ali strankarski interesi dosti težje prevzamejo pobudo. V nasprotju s tem, kar se govori tukaj, je dosti težje, če zahtevamo, da to pobudo podpišejo državljani sedmih ali osmih držav, in zato sem prepričan, da bo to tudi način za okrepitev solidarnosti med evropskimi državami, solidarnosti med državljani evropskih držav, solidarnosti, ki bo zdaj, dva dni pred decembrskim zasedanjem Evropskega sveta, tako odločilna, solidarnosti, ki jo potrebujemo bolj kot kdaj koli prej.
<SPEAKER ID="125" NAME="Roberto Gualtieri" AFFILIATION="S&amp;D">
(IT) Gospa predsednica, gospe in gospodje, postopek je bistvo demokracije in zato uresničevanje državljanske pobude ni bilo zgolj tehnični postopek, temveč je zahtevalo tudi ključne odločitve, ki so omogočile, da se je državljanska pobuda pretvorila v instrument, ki je dejansko sposoben prispevati k vzpostavljanju pristnega evropskega političnega prostora.
<P>
Parlament je svoje pristojnosti nedvomno uveljavil na zgleden način ter znatno izboljšal prvotni predlog. Glavni rezultati so že bili omenjeni in ni potrebe po tem, da bi vas opomnil nanje. Vendar bi rad poudaril še en rezultat, h kateremu je znatno prispevala naša skupina: tudi evropske politične stranke bodo lahko spodbujale državljansko pobudo. To je zelo pomemben rezultat, ker je v njegovem jedru usoda evropske demokracije, saj pristna mednarodna demokracija ne more obstajati, če evropske politične stranke ne prevzamejo učinkovite vloge v demokratičnem postopku. Danes bomo naredili korak naprej v tej smeri in tudi zaradi tega je to odličen dan za evropsko demokracijo.
<SPEAKER ID="126" NAME="Erminia Mazzoni" AFFILIATION="PPE">
(IT) Gospa predsednica, komisar, predsedujoči Svetu, gospe in gospodje, rada bi se zahvalila vsem poročevalcem za pravočasnost opravljenega dela in dober kompromis, ki je bil dosežen. Dovolite mi, da se kot predsednica Odbora za peticije še posebej zahvalim gospe Wallis in gospodu Häfnerju, pa tudi poročevalcem v senci, ki jim je - v precej veliki skupini - uspelo pravilno usmeriti vsa čustva, ki so se pojavila med razpravo v Odboru za peticije.
<P>
Menim, da smo se pri delu popolnoma zavedali pomena naloge, ki smo jo opravljali. Dejansko je državljanska pobuda pomemben cilj v postopku vzpostavljanja Evrope ljudi, demokratične Evrope in resnično participativne Evrope.
<P>
V Odboru za peticije smo pri delu imeli to v mislih in smo sodelovali z Odborom za ustavne zadeve ob uporabi postopka iz člena 50 Poslovnika. Kakor je poudarilo veliko kolegov poslancev in poročevalcev, smo si prizadevali, da bi bil postopek kar se da uporaben, neobremenjujoč, pregleden in učinkovit.
<P>
Pri delu smo imeli to v mislih zato, da bi Komisiji naložili obveznosti in omejili njeno področje ocenjevanja v zvezi z merili dopustnosti, ki smo jih uvedli. Rada bi pomirila kolege poslance, ki so izrazili upravičene in razumljive pomisleke, zajete med razpravo, in na veliko teh pomislekov smo si prizadevali odgovoriti.
<P>
Za konec, ker mi je ta tema blizu, bi rada poudarila pomen uvedbe javne predstavitve za predstavnike državljanske pobude, ki jo bo Komisija organizirala skupaj z Evropskim parlamentom. Kot predsednica Odbora za peticije bi rada izrazila zadovoljstvo, ker bo v skladu z dogovorom med vpletenimi stranmi ta naloga v okviru Parlamenta verjetno zaupana odboru, ki mu predsedujem.
<SPEAKER ID="127" NAME="Matthias Groote" AFFILIATION="S&amp;D">
(DE) Gospa predsednica, najprej bi se rad zahvalil vsem, ki so to omogočili, in zlasti nekdanji podpredsednici gospe Sylvii-Yvonne Kaufmann, ki je v prejšnjem parlamentarnem mandatu opravila veliko pripravljalnega dela za to, da je prišel dan, ko bo evropska državljanska pobuda postala resničnost.
<P>
Včasih se državljanom EU zdi, da so Evropa in njene institucije zelo oddaljene. Ta instrument, evropska državljanska pobuda, bo institucije približal državljanom. To je odličen instrument, ki bo okrepil demokracijo, bolj vključil ljudi in jim omogočil, da bodo prevzeli pobudo. Menim, da bosta v naslednjih nekaj mesecih zelo pomembni dve stvari. Prva je vzpostavljanje dostopa, med drugim digitalnega dostopa, do državljanske pobude prek interneta na tak način, da bo uporaba enostavna, vendar tudi varna. Druga stvar je, da mora uspešni državljanski pobudi slediti pravni akt. Komisijo zato sprašujem: kako bomo v prihodnosti odločali o tem, katerim pobudam bo sledil pravni akt in katerim zgolj predstavitev? Morda bi lahko to obrazložili, gospod Šefčovič. Prav tako bi se vam rad še enkrat zahvalil za vaše delo in za delo, ki ga je opravil Svet.
<SPEAKER ID="128" NAME="György Schöpflin" AFFILIATION="PPE">
Gospa predsednica, uvedba državljanske pobude je nedvomno eden od najpomembnejših dogodkov v procesu evropskega povezovanja. Predstavlja kvalitativno prerazporeditev pristojnosti znotraj Evropske unije in lahko ustvari pomembno novost v evropski politiki.
<P>
Umestitev državljanov na isto raven, na kateri sta Parlament in Svet, s tem, ko se državljanom ponudi pravica do tega, da pozovejo Komisijo k predložitvi zakonodaje, ima daljnosežne posledice. Na primer, nova institucija ustvarja prostor za razmislek o eni od temeljnih lastnosti načina, na katerega je oblikovan celotni proces povezovanja - namreč, da ga že od začetka vodi elita. Z veliko vidikov je bilo to zelo uspešno, vendar zdaj tudi ni več dvoma, da bo proces povezovanja brez dejavne podpore državljanov naletel na ovire. Dejansko je čedalje več dokazov, da se državljanom zdi EU oddaljena, zapletena in nerazumljiva. Niso imeli prav veliko razlogov za poglabljanje v EU, ker ni bilo sredstev za to.
<P>
To bo popravila državljanska pobuda. Ta pobuda vzpostavlja instrument, ki lahko premosti razkorak med EU in ljudstvom. Vsem je v interesu, da bi instrument zdaj deloval in da bi deloval kar se da učinkovito.
<SPEAKER ID="129" NAME="Sylvie Guillaume" AFFILIATION="S&amp;D">
(FR) Gospa predsednica, gospe in gospodje, najprej bi rada čestitala vsem poročevalcem, zlasti svoji kolegici in sosedi gospe Gurmai, za odlično delo, ki so ga opravili v zvezi s tem vprašanjem.
<P>
Vzpostavitev državljanske pobude je ena od najzanimivejših novosti Lizbonske pogodbe. Menim, da predstavlja novo zakonodajno pristojnost znotraj evropskih institucij, ki je v rokah državljanov.
<P>
V okviru, v katerem je občutek pripadnosti Uniji še vedno prešibak in v katerem je število vzdržanih glasov zlasti na evropskih volitvah še posebej skrb zbujajoče, bo to novo orodje evropskim državljanom omogočilo, da bodo postali polnopravni akterji v evropski demokraciji. Poleg tega to vprašanje vzbuja veliko radovednosti in nesporno zanimanje.
<P>
Zato bi zgolj s poudarjanjem tveganj, ki bi jih utegnile predstavljati državljanske pobude, poslali negativno sporočilo. Čeprav je seveda treba ustrezno obravnavati ta mehanizem, se ne smemo bati morebitnih razprav.
<P>
Kompromis med Parlamentom in Svetom je popolnoma uravnotežen in po sprejetju tega besedila bo treba zagotoviti, da bo to orodje začelo kar se da hitro veljati, ker državljani to pričakujejo od nas in ker je to pomembna priložnost.
<P>
(Aplavz)
<SPEAKER ID="130" NAME="Carlo Casini" AFFILIATION="PPE">
(IT) Gospa predsednica, gospe in gospodje, kot predsednik Odbora za ustavne zadeve se oglašam predvsem zato, da se zahvalim vsem članom svojega odbora za dobro opravljeno delo, zlasti gospodu Lamassouru in gospe Gurmai, ki sta odlično opravila delo, saj sta dosegla uresničitev ene od najpomembnejših sprememb v Lizbonski pogodbi.
<P>
Odbor je prisluhnil tudi mnenju vseh nacionalnih parlamentov in strokovnjakov ter tesno sodeloval s Komisijo - za kar se iskreno zahvaljujem komisarju Šefčoviču - ob pripravljenosti Sveta na dialog, za kar bi se rad zahvalil gospodu Chastelu.
<P>
Zelo dobro je delovala tudi uporaba člena 50 Poslovnika, ki nam je omogočila učinkovito sodelovanje z Odborom za peticije.
<P>
Osebno sem podprl potrebo po enoletnem roku za začetek veljavnosti uredbe in namen tega vsekakor ni bilo to, da se odloži njena uporaba, temveč ravno nasprotno, da se zagotovi, da bo njena začetna uporaba celovita in dosledna, tako da bodo vse države članice, brez izjeme, lahko izpolnile zahtevo glede priprave instrumentov za sodelovanje in preverjanje.
<P>
Menim, da je najpomembnejši pozitivni učinek novega projekta okrepitev ozaveščenosti o državljanstvu EU, ki je zdaj bogatejše za pristojnost v zvezi s sodelovanjem v zakonodajnem postopku, vključno z zagotavljanjem spodbude. Prav tako sem prepričan, da bodo predvideni mehanizmi zagotovili enostavno sodelovanje državljanov, obenem pa tudi preprečili zlorabo.
<P>
Za konec, menim, da sprejetje te uredbe le nekaj dni pred božičnimi prazniki predstavlja lepo darilo za evropske državljane in samo Evropo.
<SPEAKER ID="131" NAME="Jo Leinen" AFFILIATION="S&amp;D">
(DE) Gospa predsednica, vesel sem, da lahko govorim za mojim naslednikom v Odboru za ustavne zadeve, ker sem ta projekt podpiral 10 let in ker je bila evropska državljanska pobuda vključena v besedilo Pogodbe skoraj v zadnjem trenutku. Takrat so poslanci tega parlamenta in nacionalnih parlamentov prevzeli pobudo v Konvenciji. To odpira novo poglavje v odnosih med državljani in evropskimi institucijami. Vsi upamo, da se bo s tem zmanjšala oddaljenost ljudi od politike v Evropi. Državljanska pobuda ni zdravilo za vse naše tegobe, vendar pa je lahko v veliko pomoč. Predvsem si želim več odprtosti v Evropi v obliki čezmejne razprave o sodobnih vprašanjih, ki zanimajo državljane. Na mojem področju, na področju okolja, mi pride na misel veliko tem, ki bi lahko bile s tem instrumentom uvrščene na dnevni red Evropske unije in zlasti na dnevni red Komisije kot evropske vlade ali izvršilnega organa. Komisijo bi rad tudi vprašal, kako se pripravlja na te prihodnje pobude. Ljudi ne smemo razočarati.
<P>
Rad bi se zahvalil vsem, zlasti poročevalcema gospe Gurmai in gospodu Lamassouru, za odlično opravljeno delo.
<SPEAKER ID="132" NAME="RadvilMorkūnaitė-Mikulėnien" AFFILIATION="PPE">
(LT) Gospa predsednica, to je resnično vesel in pomemben dan za Evropski parlament. Močno upam, da bomo potrdili ta mehanizem, ki bo našim državljanom omogočil, da bodo sodelovali pri oblikovanju prihodnosti Evropske unije, da ne bodo samo volili v Evropski parlament, temveč da bodo tudi dejavno sodelovali v postopku oblikovanja. Zelo pomembno je, da se slišijo glasovi državljanov. Pred nekaj leti sem imela priložnost zastopati več deset tisoč državljanov Evropske unije, ko sem Evropskemu parlamentu predložila peticijo, in zelo zadovoljna sem, da je Evropski parlament takrat sprejel resolucijo na podlagi peticije. Čudovito je, ko se zaveš, da se tvoj glas, glas, ki ga imaš kot državljan, sliši v institucijah Evropske unije. Med Evropsko komisijo in državljani mora obstajati dialog in ne sme biti nobenih razmer, ki bi državljanom jemale motivacijo. To je korak proti tesnejšemu sodelovanju ne samo med institucijami in državljani, temveč tudi med samimi državljani. Gre za prepoznavanje in opredeljevanje določenih težav ter zagotavljanje enotne rešitve zanje, vendar mora biti postopek varen in pregleden in uporabiti moramo načelo subsidiarnosti.
<SPEAKER ID="133" NAME="Ioan Enciu" AFFILIATION="S&amp;D">
Gospa predsednica, najprej želim čestitati gospe Ziti Gurmai in gospodu Alainu Lamassouru za to poročilo. Toplo pozdravljam mehanizem državljanske pobude. To je zelo pozitivna ljudska pobuda. S to pobudo se bo zelo zmanjšal demokratični primanjkljaj med ljudmi in institucijami Evropske unije. Predvsem ta pobuda državljanom zagotavlja platformo za izražanje in predlaganje zamisli za evropsko zakonodajo. To, da je za zbiranje podpisov za pobudo potrebna najmanj ena četrtina vseh držav članic, zagotavlja, da bo pobuda predstavljala potrebo različnih predstavnikov družbe po zakonodajnem predlogu.
<P>
Za konec bi rad poudaril, da je pomembno, da imamo popolno preglednost v zvezi s sprožitvijo pobude in viri finančne podpore za organizatorje.
<SPEAKER ID="134" NAME="Izaskun Bilbao Barandica" AFFILIATION="ALDE">
(ES) Gospa predsednica, rada bi čestitala poročevalcem, ker bo njihovo delo evropskim moškim in ženskam zagotovilo možnost, da bodo svoje skrbi pretvorili v pobude v Evropskem parlamentu.
<P>
Danes bomo izboljšali demokracijo, približali postopke odločanja državljanom in poskrbeli, da bodo ti postopki bolj odprti in posvetovalni ter vedno usmerjeni k ljudem.
<P>
Ta uredba je del politike Evropa 2020 in je osnovno orodje za upravljanje znanja in nadarjenosti, ki sta na voljo v družbi. Zaradi te uredbe se bomo morali naučiti tudi novih spretnosti, tako da bomo bolj vidni kot politični voditelji v virtualnih skupnostih, v digitalni družbi ter da bomo vodili na drugačen način, ki je bližje ljudem in je bolj človeški. To je korak proti politični novosti, ki nam mora pomagati pri povečanju preglednosti in ponovni vzpostavitvi zaupanja ljudi v politiko.
<P>
Za konec, državljanska pobuda bo priložnost za to, da regije odpravijo pomanjkanje priznavanja, s katerim se spopadajo v sedanji institucionalni strukturi Unije. Prepričana sem, da bodo z odločnostjo in iznajdljivostjo tudi regije uporabile ta mehanizem za to, da bodo svoje predloge predstavile neposredno v tem parlamentu.
<SPEAKER ID="135" NAME="Oreste Rossi" AFFILIATION="EFD">
(IT) Gospa predsednica, gospe in gospodje, do Lizbonske pogodbe Evropska unija ni bila odprta za zahteve svojih državljanov, deloma zato, ker sta dva od njenih glavnih organov - Komisija in Svet - imenovana in ne izvoljena tako kot Parlament, pa tudi zato, ker sodelovanje javnosti ni bilo predvideno.
<P>
Z začetkom veljavnosti nove pogodbe lahko evropski državljani vložijo predlagane pobude, če zberejo zadostno število podpisov. Do neke mere podpiramo uredbo, ker izboljšuje prvotno besedilo Komisije. Postopek preverjanja dopustnosti predloga je združen s postopkom prijave, temu pa sledita zbiranje in preverjanje podpisov.
<P>
Žal je poročilo pomanjkljivo, ker ne vsebuje nobenega mehanizma za preverjanje pristnosti podpisov. To bi lahko privedlo do predložitve lažnih podpisov in tako zmanjšalo ljudski, demokratični pomen pobude.
<SPEAKER ID="136" NAME="Andrew Henry William Brons" AFFILIATION="NI">
Gospa predsednica, državljanska pobuda ima veliko obrazov. Je to peticija? Da, vendar peticija, ki je ni mogoče pripraviti brez omejitev. Pobudniku peticije se vnaprej določi, kaj lahko zahteva, torej tisto, kar spada med pristojnosti Komisije, in česa ne sme zahtevati, torej tisto, za kar Komisija meni, da ni resno ali da je v nasprotju s tako imenovanimi evropskimi vrednotami.
<P>
Je to referendum? Nikakor ne. To se napačno označuje kot zgled neposredne demokracije. Vendar ne bo ljudskega glasovanja, ki bi vključevalo vse državljane. Tudi če bo zbranih milijon podpisov, Komisiji v zvezi s tem ne bo treba ukrepati.
<P>
To v resnici ne bo niti državljanska pobuda. Ni ravno veliko verjetnosti, da se bodo navadni državljani samostojno organizirali. Mnenje bodo zlahka spodbudili le močni interesi. Predvsem bo to kvazidemokratična maska za nedemokratično institucijo.
<P>
Ali to pomeni, da tej pobudi nasprotujemo? Ne. Prepričan sem, da jo bodo zadevni nasprotniki uporabili za to, da bodo odpravili evropski projekt.
<SPEAKER ID="137" NAME="Jarosław Leszek Wałęsa" AFFILIATION="PPE">
(PL) Gospa predsednica, evropska državljanska pobuda naj bi bila orodje, ki državljanom omogoča intenzivnejše sodelovanje v življenju Unije, kar naj bi okrepilo očitno oslabljeno komunikacijo med Evropsko unijo in državljani. Ime, naslov, državljanstvo in podpis - popolnoma se strinjam, da bi to moralo zadostovati za to, da se zagotovi, da podpisana oseba obstaja in da se ni podpisala dvakrat. Odprava zahteve za identifikacijo z osebnim dokumentom - odločitev, ki žal ni bila sprejeta - bi lahko močno vplivala na vzpostavitev državljanom prijaznega orodja.
<P>
V obdobju, ko varstvo osebnih podatkov vzbuja znatne pomisleke, lahko zbiranje zaupnih osebnih podatkov, kot so identifikacijske številke, odvrne veliko državljanov od tega, da bi podpisali pobudo. Uradniki, ki so spodbujali obveznost predložitve osebnega dokumenta, tega očitno niso upoštevali. To, da se evropskim državljanom omogoči, da vložijo predloge nove zakonodaje o zadevi, ki ima družben pomen, je neprecenljiv del demokracije in počaščen sem, da sem lahko vključen v postopek predaje tega orodja prebivalcem Evrope.
<SPEAKER ID="138" NAME="Kriton Arsenis" AFFILIATION="S&amp;D">
(EL) Gospa predsednica, rad bi čestital poročevalcem za odlično opravljeno delo. Odločili smo se, da v našo evropsko ustavo, Lizbonsko pogodbo, vključimo pravico državljanov do tega, da zahtevajo zakonodajne pobude Komisije. Naši državljani so to sprejeli in že sprožili prvo pobudo s tem, da so zbrali več kot milijon podpisov. Vprašanje, ki so ga izbrali, je vprašanje, ki resnično zadeva vse nas, vprašanje, v zvezi s katerim bi morala Komisija prevzeti pobudo tudi brez podpisov. Načeli so vprašanje neodvisnosti Evropske agencije za varnost hrane (EFSA) zaradi interesov biotehnoloških podjetij, vprašanje, ki ga je priznal komisar Dalli, in zahtevali so moratorij na pridelke, dokler ne bo mogoče vzpostaviti zanesljivih nadzornih mehanizmov za preverjanje vpliva gensko spremenjenih organizmov na zdravje ljudi, biotsko raznovrstnost in varnost hrane. Pozivam Komisijo, naj prevzame to pobudo.
<SPEAKER ID="139" NAME="Constance Le Grip" AFFILIATION="PPE">
(FR) Gospa predsednica, tudi jaz bi se rada zahvalila našim štirim poročevalcem, ki so opravili izjemno delo in vnesli pomembno dodano vrednost Evropskega parlamenta v besedilo, ki ga je prvotno predlagala Komisija.
<P>
Državljanska pobuda, ki jo nameravamo v skupini Evropske ljudske stranke (Krščanskih demokratov) pravkar navdušeno sprejeti, je pomemben korak naprej od Lizbonske pogodbe. Bodimo si na jasnem, ta instrument lahko resnično spremeni evropsko politično prizorišče, če ga bomo uporabljali razumno in drzno. Ta instrument lahko prispeva k temu, da bodo evropski državljani neposredno sodelovali v evropski politični razpravi. Lahko prispeva k temu, da pride na plan evropsko javno mnenje, namreč mnenje evropskih moških in žensk, ki skupaj razpravljajo, sprejemajo skupna stališča in se zbirajo ob resnično evropskih vprašanjih. Vendar ne razočarajmo naših državljanov.
<P>
Pozovimo naše države članice, naj hitro sprejmejo ukrepe za uporabo, kjer je to potrebno, ne razočarajmo naših državljanov, saj je od tega odvisna okrepitev evropske demokracije.
<SPEAKER ID="140" NAME="Judith A. Merkies" AFFILIATION="S&amp;D">
(NL) Gospa predsednica, tudi jaz bi rada čestitala vsem, zlasti našim državljanom, in veselim se našega konstruktivnega sodelovanja.
<P>
Dejansko drži, da moramo zagotoviti predvsem to, da se ohrani nizek prag, in to pomeni, da je treba vsem omogočiti, da sodelujejo v državljanski pobudi. Zato je škoda, da se mlajšim od 18 let odreka ta možnost, ker si ravno te ljudi tako zelo želimo vključiti v politiko.
<P>
Prav tako je škoda, da smo državam članicam prepustili odločitev, ali naj se pobude vzpostavijo na spletu ali ne. Vsekakor ne morete pričakovati, da bomo še vedno delali s papirjem v današnjem času, ko se je izkazalo, da je prisotnost na spletu zelo učinkovito orodje za organizacijo ljudi tako na političnem področju kot na področju njihovih interesov.
<P>
Kaj natanko pričakujemo, da bomo lahko dosegli z državljansko pobudo? Menim, da bi morala Komisija na zelo zgodnji stopnji povedati, ali bodo določeni predlogi, kot so ti, ki so bili predloženi tukaj, kot je predlog o ukinitvi Parlamenta, dejansko predstavljali državljansko pobudo ali ne. Kaj lahko storite v zvezi s tem? Kdo bo pripravil te stvari in kdaj lahko pričakujemo zakonodajni predlog?
<P>
Politiki živimo v steklenjakih. Ljudje smejo gledati noter in zdaj bodo lahko tudi stopili naprej in sodelovali. Veselim se konstruktivnega sodelovanja.
<SPEAKER ID="141" NAME="Predsednica">
Tistim v dvorani, ki ste želeli sodelovati v razpravi v skladu s postopkom "catch-the-eye", sporočam, da ne morem več sprejemati govornikov, vendar bi vas opomnila, da v skladu s Poslovnikom lahko vložite pisno izjavo, ki bo priložena dobesednemu zapisu seje, zato vas pozivam, da to storite, če želite.
<SPEAKER ID="142" NAME="Maroš Šefčovič">
podpredsednik Komisije. - Gospa predsednica, najprej bi se rad zahvalil spoštovanim poslancem tega parlamenta, ker so močno podprli to uredbo. Prav tako bi se jim rad zahvalil za zelo pozitivno evropsko energijo, ki jo oddaja ta parlament med to razpravo. Kakor smo videli danes dopoldne, je to leto precej zahtevno za Evropo, vendar menim, da je ta razprava pokazala, da je danes zelo dober dan za evropske državljane in zelo dober dan za Evropo. Rad bi poudaril, da si Komisija želi, da bi bila ta pomembna pobuda uspešna, in da jo bomo obravnavali v zelo konstruktivnem duhu.
<P>
V odgovor na nekatera vprašanja, ki so jih zastavili poslanci, bi poslancem rad zagotovil, da bomo pomagali organizatorjem. Organizirali bomo točke za stike in organizirali bomo službo za pomoč, prek katere bomo organizatorje obveščali o tem, kaj je možno in kaj ne, kakšne uredbe se pripravljajo, kakšne pobude se organizirajo ali kakšne konkurenčne ali nasprotne predloge smo prejeli od drugih organizacijskih odborov. Poskušali bomo biti kar se da prijazni do uporabnikov in kar se da naklonjeni državljanskim pobudam.
<P>
Zelo resno jemljemo pomisleke, ki sta jih izrazila gospa Corazza Bildt in gospod Casini. Zato bomo med celotnim postopkom vztrajali pri tem, da je treba v tej uredbi ohraniti institucionalno ravnovesje in da mora Komisija ohraniti izključno pravico do pobude, ker ima Komisija odgovornost do vseh državljanov - ne samo do organizatorjev pobude, temveč tudi do splošnih evropskih interesov. V tem postopku moramo upoštevati tudi to.
<P>
V odgovor gospodu Grooteju, rad bi mu zagotovil, da bomo upoštevali postopek iz uredbe, ko bo evropska državljanska pobuda uspešna. Organizatorje bomo sprejeli na ustrezni ravni - na ravni komisarja ali generalnega direktorja -, potem pa bomo na predstavitvah, ki jih bo organiziral Evropski parlament, prisotni na najvišji možni ravni. V roku treh mesecev bomo v sporočilu navedli zelo natančne razloge za nadaljnjo obravnavo zakonodajnih predlogov, za temeljitejšo preučitev vprašanja ali v primeru, da bo pobuda preveč sporna, zavrnitev naknadnih predlogov.
<P>
Upam, da bo ta novi instrument prispeval k temu, da bomo imeli boljšo evropsko razpravo v Evropi in več evropskih tem v glavnih mestih držav. Upam, da bo evropska državljanska pobuda zelo uspešen projekt in da bomo to ugotovili, ko jo bomo prvič pregledali. Hvala za vašo podporo.
<P>
(Aplavz)
<SPEAKER ID="143" NAME="Olivier Chastel" LANGUAGE="FR">
Gospa predsednica, spoštovani poslanci, naj povem nekaj besed za komisarjem Šefčovičem.
<P>
Kakor se je izkazalo med razpravo, je to zanimiva tema. Nekaj vprašanj ostaja odprtih in nismo pregnali vseh strahov. To je pravi kompromis.
<P>
Vdahnimo življenje državljanski pobudi. Uredbo presodimo z dolgoročnega vidika, saj nam bo to očitno omogočilo, da bomo razvili njene mehanizme.
<P>
Še enkrat se vam zahvaljujem za sodelovanje. Državljanski pobudi želim vse najboljše.
<SPEAKER ID="144" NAME="Zita Gurmai">
poročevalka. - Gospod predsednik, rada bi se zahvalila kolegom za vse njihove pripombe. Zelo sem vesela, da nas večina podpira, da se naši evropski demokraciji doda nov vidik.
<P>
Povsem normalno in čisto pričakovano je, da obstajajo strahovi, vendar če poskusimo nekaj povsem novega, ne moremo vnaprej odgovoriti na vsa vprašanja in pomiriti vseh strahov. Prepričana pa sem, da se uredba, ki jo predlagamo danes, uspešno loteva številnih izzivov, ki smo si jih lahko zamislili med pripravo uredbe.
<P>
Ne smemo se bati tega novega vidika demokracije. Glasovom evropskih državljanov moramo prisluhniti pozorneje in tega se ne smemo bati. To je eden od dolgoročnih ciljev, mar ne? Bati se moramo le tega, da se evropska državljanska pobuda ne bo uporabljala v duhu Pogodbe, v predvideni namen, temveč da se bo zlorabljala ali pa se sploh ne bo uporabljala.
<P>
Naredili smo vse, kar je bilo v naši moči, za zmanjšanje tega tveganja v uredbi ob pomoči gospe Sylvie Kaufmann, ki je pripravila prvo poročilo o evropski državljanski pobudi v tem parlamentu. Prav tako bi se rada zahvalila celotnima skupinama gospoda Maroša Šefčoviča in gospoda Alaina Lamassoura ter drugim našim kolegom. Za sodelovanje bi se zahvalila tudi skupini, ki dela za madžarsko predsedstvo Evropske unije.
<P>
Rada bi poudarila, da je izvajanje uredbe ključnega pomena in v ta namen bi rada ponudila svojo pomoč in sodelovanje prihajajočemu madžarskemu predsedstvu.
<P>
Prepričana sem, da bomo na glasovanju čez eno uro podprli kompromis med evropskimi institucijami. Le tako bomo evropskim državljanom lahko poklonili lepo božično darilo: zanesljivo uredbo o evropski državljanski pobudi. Ne pustimo jih več čakati.
<P>
Najlepše se vam zahvaljujem za pozornost in rada bi vam in vsem državljanom, ki so bili prisotni pri tem, zaželela vesel božič in srečno novo leto.
<SPEAKER ID="145" NAME="Alain Lamassoure">
poročevalec. - Gospa predsednica, zdaj, ko je bilo vse povedano, vam z veseljem prepuščam zadnjo besedo pri tej zadevi, ki jo poznate tako dobro kot jaz.
<SPEAKER ID="146" NAME="Predsednica">
Razprava je končana.
<P>
Glasovanje bo potekalo kmalu.
<P>
Pisne izjave (člen 149)
<SPEAKER ID="147" NAME="Elena Băsescu" LANGUAGE="RO">
Avtorjem poročila želim čestitati za rezultat glasovanja v Odboru. Državljanska pobuda ima velik simbolni pomen in zagotavlja enega od najučinkovitejših načinov krepitve demokracije v EU. Za državljane mora biti novi instrument preprost za uporabo, dostopen in verodostojen. Naj omenim, da je Romuniji med pogajanji s Svetom uspelo doseči ravnovesje med dostopnostjo pobude in določitvijo določb, ki preprečujejo njeno zlorabo. Menim, da najnovejši predlogi sprememb vključujejo hitrejšo "dopustnost" za preverjanje predlogov, nižji prag za število sodelujočih držav in enostavnejši postopek podpisovanja pobud. Rada bi poudarila, da je zelo pomembno, da se ta instrument uredi po vsej Evropi. Iskati moramo rešitev, ki bo spodbujala vključevanje širše javnosti. V zvezi s tem imajo komunikacijske dejavnosti in kampanje obveščanja pomembno vlogo.
<SPEAKER ID="148" NAME="Dominique Baudis" LANGUAGE="FR">
Državljanska pobuda bo končno zagledala luč sveta. Ta izjemna demokratična novost bo položila temelje za novo evropsko državljanstvo. Postala bo instrument, ki bo evropski javnosti omogočal, da bo neposredno izražala svoje pomisleke glede tem, ki utegnejo biti ključne za našo skupno prihodnost. Možnost posredovanja je tako pomembna kot razširitev pristojnosti Unije. Evropski parlament spodbuja hitro in učinkovito izvajanje. Ta pobuda je bila uvedena z Lizbonsko pogodbo, vendar so se evropske institucije še vedno morale dogovoriti o praktičnih ureditvah. Pogoji za organizacijo pobude, za katere si je Parlament želel, da bi bili prožni (milijon ljudi iz vsaj ene četrtine držav članic, kar danes pomeni iz sedmih držav), bodo zadevnim državljanom zagotovili vse, kar potrebujejo za to, da Komisijo pozovejo, naj predlaga novo zakonodajno besedilo. To bo postalo možno naslednje leto.
<SPEAKER ID="149" NAME="Piotr Borys" LANGUAGE="PL">
Z Lizbonsko pogodbo smo prebivalcem EU podelili državljanstvo. Naslednji korak je, da se državljanom EU zagotovi državljanska pobuda. Redko se zgodi, da zakonodajni ali izvršilni organ prenese nekaj svojih pristojnosti na državljane. To kaže na veliko zrelost. S tem smo se odzvali na demokratični primanjkljaj.
<P>
Naše delo ne temelji samo na predstavniški demokraciji - temelji tudi na participativni demokraciji. Predhodna razvojna politika in posvetovanje z državljani v postopku odločanja nista vedno izpolnila pričakovanj prebivalcev Evropske unije. Državljanska pobuda, ki je rezultat težavnega kompromisa, je, prvič, zagotovila popolno preglednost. Drugič, poenostavili smo celotni sistem. Prav tako smo uvedli novost v obliki možnosti, da se izjave o podpori vložijo po spletu. Zdaj je pred nami obsežno spodbujanje državljanske pobude, za kar si bodo morali prizadevati tako Komisija in Parlament kot države članice. Preučiti moramo tudi to, ali bi demagoški ali populistični predlogi lahko ogrozili odprtost za državljansko pobudo. Menim, da se to ne bo zgodilo. Vsaka pobuda, ki jo bodo predložili državljani, bo nujno vključevala povečano odgovornost Komisije in Parlamenta.
<SPEAKER ID="150" NAME="Zuzana Brzobohatá" LANGUAGE="CS">
Lizbonska pogodba je položila temelj za novo evropsko državljansko pobudo, ki je v postopku odločanja Evropske unije do zdaj ni bilo. Osebno pozdravljam to novo možnost, ki je odgovor na pogoste kritike glede demokratičnega primanjkljaja v delovanju EU pri postopkih odločanja. To novo orodje državljanom EU omogoča, da neposredno pristopijo h Komisiji in jo pozovejo, naj predloži zakonodajni predlog za obravnavanje določene zadeve. To poglablja odnos med državljani EU in institucijami EU, saj odpravlja ta pogosto kritizirani demokratični primanjkljaj v postopkih odločanja, in državljane neposredno vključuje v odločanje. Menim, da evropska državljanska pobuda približuje evropske institucije državljanom in s tem izpolnjuje načelo subsidiarnosti kot temeljno načelo mehanizmov odločanja Evropske unije. Prav tako bi rada omenila, da je Odbor regij povedal, da se za evropsko državljansko pobudo zanimajo lokalni in regionalni organi. Takšni organi bi se lahko vključili v postopek kot organizatorji ali podporniki; konec koncev so ti organi najbližje državljanom EU. To je le eden od številnih razlogov za to, da podpiram uvedbo evropske državljanske pobude.
<SPEAKER ID="151" NAME="Jim Higgins" AFFILIATION="PPE">
v pisni obliki. - Zelo sem si želel, da bi evropski državljani začeli kar se da hitro uporabljati ta močan instrument, in vesel sem, da se je zakonodajni postopek končal eno leto po začetku veljavnosti Lizbonske pogodbe. Državljanska pobuda je pomembna novost Lizbonske pogodbe. Evropskim državljanom zagotavlja novo pravico, v skladu s katero lahko milijon državljanov pozove Evropsko komisijo, naj predlaga novo pravo EU, kar Evropo približuje državljanom. Državljanska pobuda je dragoceno orodje, s katerim lahko državljani dosežejo ambiciozne rezultate prek skupinskega dela - to je bistvo evropskega projekta. Ta pobuda bo zagotovila, da bodo institucije še naprej obravnavale vprašanja, ki so najbolj pereča za državljane, obenem pa bo spodbujala čezmejno razpravo o evropskih vprašanjih. To je delo, ki nenehno poteka, in Komisija bo vsake tri leta predložila poročilo o izvajanju pobude.
<SPEAKER ID="152" NAME="Martin Kastler" LANGUAGE="DE">
Današnje glasovanje o evropski državljanski pobudi je prelomnica za okrepitev demokracije v Evropi. Pozdravljam kompromis in podprl ga bom, ker je poročilo, ki sta ga pripravila gospod Lamassoure in gospa Gurmai, prvi korak v pravo smer. Gospe in gospodje, ne smemo se bati tega, da imajo državljani več možnosti za izražanje svoje volje. Državljanom Evrope moramo zagotoviti več pravic do soodločanja, ne pa da jih imajo samo vsakih pet let na evropskih volitvah. Za to so potrebni pogum, vzdržljivost in moč. Pogum, da se vedno znova vrnemo k dialogu. Vzdržljivost, ker ni nujno, da bo odločitve mogoče sprejemati hitreje, in moč, ker naša predstavniška demokracija po mojem mnenju konec koncev vključuje več participativnih elementov. Naš cilj mora biti okrepitev dialoga med državljani in politiki v Evropi. Zadovoljen sem, da bomo danes z evropsko državljansko pobudo korak bližje Evropi državljanov. Prepričan sem, da bomo Evropejci nekega dne sprejemali skupne evropske odločitve v obliki državljanskih pobud.
<SPEAKER ID="153" NAME="Tunne Kelam" AFFILIATION="PPE">
v pisni obliki. - Kako Evropo približati državljanom in kako državljane približati Evropi, je eno od glavnih vprašanj, o katerih se verjetno razpravlja že od začetka Evropske skupnosti. Konvencija o prihodnosti Evrope je pripravila podlago za sedanjo Lizbonsko pogodbo in tudi temelj za mehanizem državljanske pobude. To imamo zdaj pred seboj v konkretni obliki in zelo kmalu bodo vsi državljani v EU imeli možnost, da bodo na vprašanja, ki so pomembna zanje, opozorili evropske nosilce odločanja. Ta pobuda je eden od najmočnejših ukrepov za povezovanje državljanov v Evropi - pobuda, za katero so potrebni skupno ukrepanje, sodelovanje, usklajevanje in pripravljenost na skupno prizadevanje za skupni evropski cilj. Vsak glas v družbi je pomemben, vendar lahko le enoten glas doseže dejanske spremembe. Komisijo in države članice pozivam, naj spodbujajo to pobudo in zagotovijo, da bo lahko dostopna vsem. Še posebej pozdravljam predlog za skupne predstavitve s Komisijo in Parlamentom. Izjemno pomembno je, da neposredno izvoljeni Evropski parlament tesno sodeluje in upošteva pomisleke in vprašanja državljanov.
<SPEAKER ID="154" NAME="Ádám Kósa" LANGUAGE="HU">
Zelo pomembno je, da imajo državljani možnost, da kar se da hitro, na vnaprej določen način in v ustreznem okviru prevzamejo pobude v povezavi z vprašanji, ki najbolj vplivajo na njihova življenja. Kakor je splošno znano, sem vodja ene od najstarejših predstavniških skupin za invalide na Madžarskem, več kot stoletje starega madžarskega združenja gluhih in naglušnih. Na podlagi izkušenj, ki sem jih pridobil med delom v tem združenju, bi si upal že zdaj trditi, da bo imelo delo gospoda Lamassoura in gospe Gurmai oprijemljive rezultate v obliki državljanskih pobud. Obžalujem predvsem neuspeh pobude "million4disability", ki jo je leta 2007 sprožila skupnost 80 milijonov invalidov iz Evropske unije in za katero je bilo zbranih 1,35 milijona verodostojnih podpisov. Takšna pobuda bi zdaj imela posledice in rezultate in vsem se zahvaljujem za delo, ki so ga opravili v zvezi s tem.
<SPEAKER ID="155" NAME="Sirpa Pietikäinen" AFFILIATION="PPE">
v pisni obliki. - (FI) Državljanska pobuda je dobrodošel dodatek k dejavnemu državljanstvu. Skupaj z dejansko pravno pobudo bo imela pomembno vlogo pri spodbujanju politične razprave.
<P>
Vendar obseg državljanske pobude za zdaj še ni dokončno določen. Evropska državljanska pobuda bi morala biti način za doseganje sprememb pogodb EU. V skladu z Lizbonsko pogodbo je celo Komisija pristojna za predloge v zvezi s tem. Zato bi tudi državljanska pobuda morala imeti možnost za oblikovanje pobud. Lahko se izkaže, da obstaja potreba po pobudah, na primer na področju socialnih vprašanj, in utemeljitev tega bi morda lahko bila v Listini Evropske unije o temeljnih pravicah. Zato se razprava o potrebi po spremembi pogodb ne bi smela končati z ozko razlago državljanske pobude; biti mora bolj prožna in upoštevati mora javno mnenje.
<SPEAKER ID="156" NAME="Cristian Dan Preda" LANGUAGE="RO">
Uvedba evropske državljanske pobude dokazuje, da je približevanje Evropske unije državljanom - kar je bil eden od glavnih ciljev postopka pregleda pogodb, ki je privedel do sprejetja Lizbonske pogodbe -, več kot zgolj preprost abstrakten pojem. Evropska državljanska pobuda bo znatno prispevala k temu, da bo evropski politični sistem postal bolj demokratičen, saj vzpostavlja neposredno povezavo med državljani držav članic in institucijami EU. Besedilo Parlamenta izpolnjuje zahteve glede tega, da se državljanom zagotovi enostaven in lahko dostopen instrument, možnost zbiranja podpisov na spletu pa dokazuje sposobnost za prilagajanje stvarnosti v sodobnih družbah. Pobuda bo evropskim političnim strankam ponudila priložnost, da se iz struktur, ki združujejo nacionalne stranke, spremenijo v organizacije, ki spodbujajo voljo državljanov pri skupnih projektih. Vendar se učinka evropske državljanske pobude ne sme meriti samo na evropski ravni, temveč ga je treba meriti tudi na nacionalni ravni. Vsekakor dejstva, da bo od zdaj naprej najmanj 24.750 romunskih državljanov lahko združilo moči z drugimi državljani iz vsaj ene četrtine držav članic in predlagalo takšne pobude, ne smemo ločiti od drugega dejstva, namreč, da je v skladu z romunsko ustavo za predložitev zakonodajne pobude v strogo nacionalnem okviru potrebnih najmanj 100 tisoč romunskih državljanov.
<SPEAKER ID="157" NAME="Algirdas Saudargas" AFFILIATION="PPE">
v pisni obliki. - (LT) Vesel sem, da je bil komaj eno leto po začetku veljavnosti Lizbonske pogodbe dosežen dogovor o uredbi o državljanski pobudi. Ta uredba je velik dosežek, ki krepi načela demokracije v Evropski uniji. Pravica do sprožitve zakonodajnega postopka, ki jo je dobil milijon državljanov, bo spodbudila zanimanje za politike EU in sodelovanje pri teh politikah. Zelo pomembno je, da je Parlamentu uspelo poenostaviti postopke za vlogo in organizacijo pobud. Pobuda bo uspešna le, če bo njeno izvajanje enostavno in če bo dostopna vsem. Biti mora jasna in razumljiva, državljani pa morajo imeti možnost sodelovati pri njej in si tega želeti. Po drugi strani je treba zagotoviti tudi preglednost organizacije in financiranja te pobude in pobuda mora ostati izraz volje državljanov, ne pa političnih ali drugih skupin. Menim, da bo končno besedilo uredbe, o katerem bomo glasovali danes, pomagalo zagotoviti to ravnovesje. Eden od ciljev Lizbonske pogodbe je približati državljane Evropi in državljanska pobuda nam bo pomagala doseči ta cilj z vzpostavitvijo te nove edinstvene oblike sodelovanja državljanov v politiki.
<SPEAKER ID="158" NAME="Olga Sehnalová" LANGUAGE="CS">
Določitev pogojev za delovanje evropske državljanske pobude je predstavljala zapleten postopek pogajanj in sklepanja kompromisov, ki je vključeval veliko razprav v Evropskem parlamentu, Komisiji in Svetu. Vključen je bil tudi neprofitni sektor. Med razpravo so postala očitna nekatera težavna področja, kot so način ohranitve evropske razsežnosti pobude, preglednost, način zbiranja podpisov in druga postopkovna vprašanja. Vendar je najpomembnejše vprašanje splošni pristop k državljanski pobudi. Če naj kar se da dobro izkoristimo to novo sredstvo, se odprte razprave ne smemo bati prekiniti in ga dejansko uvesti. Da, obstajala bodo populistična in težka vprašanja, vendar bo ravno zato tako pomembno, da imamo postopek za prijavo pobude pred kakršnim koli zbiranjem podpisov. V tem postopku se bo ocenilo, ali so predlogi v skladu s temeljnimi vrednotami Evropske unije ali ne. Kot poročevalka v senci Odbora za kulturo in izobraževanje pozdravljam doseženi kompromis, zlasti zmanjšanje minimalnega števila držav, potrebnih za prijavo pobude, na eno četrtino držav članic, in dejstvo, da bo Evropski parlament imel dejavno vlogo pri javni predstavitvi uspešnih predlogov pobud. Seveda menim, da morajo tudi izvoljeni predstavniki imeti možnost, da sodelujejo pri organizaciji pobud. Trdno sem prepričana, da bo evropska državljanska pobuda v prihodnosti postala resnični izraz evropskega državljanstva.
