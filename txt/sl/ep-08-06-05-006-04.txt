<CHAPTER ID="006-04">
4. Mreža kontaktnih točk za boj proti korupciji (
<P>
- Pred glasovanjem:
<SPEAKER ID="088" NAME="Hubert Pirker">
poročevalec. - (DE) Gospod predsednik, komisar, gospe in gospodje, naj navedem nekaj informacij in pozovem predstavnike Sveta, ki so spet odsotni, preden v čim večjem številu glasujete za sprejetje tega poročila. Države članice in Evropska unija želijo in morajo bolj ambiciozno in učinkovito preprečevati korupcijo. Zato je Evropski parlament podprl vzpostavitev mreže kontaktnih točk za boj proti korupciji. Tako je vsaj glavni odbor soglasno podprl tak ukrep.
<P>
Namen mreže je izboljšati sodelovanje med organi in agencijami za preprečevanje in zatiranje korupcije v državah članicah ter spodbujati izmenjavo podatkov o učinkovitih strategijah. Vendar je predlog Sveta preprosto premalo ambiciozen in neučinkovit, zato je v taki obliki nepotreben. Parlament je zato vložil številne pomembne predloge sprememb, ki jih je odbor soglasno podprl.
<P>
Urad za boj proti goljufijam (OLAF), Europol in Eurojust bi morali biti sestavni del te mreže, zato zahtevamo njihovo obvezno sodelovanje. Poleg tega bi morala mreža Evropskemu parlamentu vsako leto predložiti poročilo o svojih dejavnostih in o praktičnih predlogih za izboljšanje boja proti korupciji. Prav tako bi se morali stroški vseh članov mreže kriti iz proračuna Skupnosti, da se zagotovi neodvisnost celotne mreže.
<P>
Zato pozivam Svet, naj vključi predloge Parlamenta in takoj vzpostavi mrežo kontaktnih točk, ker bo tako končno omogočeno oblikovanje skupne strategije za Evropsko unijo in vzpostavitev ustreznih mehanizmov za boj proti korupciji.
