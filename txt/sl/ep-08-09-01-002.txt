<CHAPTER ID="002">
Sporočilo predsednika
<SPEAKER ID="006" NAME="Predsednik">
Gospe in gospodje, dobrodošli. Rad bi začel z nekaj pripombami o stanju v zvezi s plenarno dvorano v Strasbourgu. Kot veste, mora zaradi delnega sesutja visečega stropa v plenarni dvorani v Strasbourgu 7. avgusta prvo delno zasedanje Evropskega parlamenta v septembru izjemoma potekati tukaj v Bruslju. To odločitev sem sprejel zato, da bi zagotovil kar največjo možno varnost članov in osebja, potem ko sem skrbno pregledal začetna strokovna poročila in se posvetoval s predsedniki skupin in predsedstvom francoskega državnega Sveta. Pri odločitvi sem upošteval tudi potrebo po ohranjanju nepretrganosti zakonodajnega dela Evropskega parlamenta.
<P>
Predhodne ugotovitve preiskav kažejo, da so delno sesutje visečega stropa povzročile razpoke v sestavnih delih zgradbe, ki povezujejo obešeni strop s strukturo dejanskega stropa. Preiskave, ki jih je naročil Parlament, se nadaljujejo in izvaja jih več neodvisnih mednarodnih gradbenih podjetij z nalogo, da ugotovijo nadaljnje podrobnosti in odgovornost za sesutje. Te preiskave se izvajajo v tesnem sodelovanju z ustreznimi lokalnimi organi, pa tudi s strokovnjakom za varnost zgradb, ki ga je imenovala francoska vlada. Porazdelitev obveznosti in odgovornosti med pogodbeniki, ki so sodelovali pri gradnji prvotnega stropa, bo ugotovljena na podlagi končnih poročil o preiskavi, ko bodo ta na voljo. Obešeni strop v plenarni sobani bo zdaj ponovno obešen po novi tehniki, ki so jo odobrili neodvisni strokovnjaki in lokalni gradbeni organi.
<P>
Čeprav je storjeno vse potrebno, da bi se dela čimprej končala, je sam postopek, ki je potreben, nekoliko dolgotrajen. Kljub temu upamo, da bodo vse varnostne preiskave in potrebna popravila pravočasno dokončani, da bo lahko II. delno septembrsko zasedanje Parlamenta potekalo v Strasbourgu.
<P>
Zagotavljam vam, da ima varnost absolutno prednost v vseh naših razmišljanjih in sprejemanju odločitev.
