<CHAPTER ID="016">
Razpored dela
<SPEAKER ID="026" NAME="Predsednik">
Razdeljen je bil zadnji osnutek dnevnega reda, kot je bil pripravljen na konferenci predsednikov na zasedanju v četrtek, 5. maja 2011, v skladu s členom 137 Poslovnika. Predlagane so bile naslednje spremembe:
<P>
[Sreda]:
<P>
Gre za spremembo, ki jo bo kmalu predstavil gospod Speroni. Skupina Evropa svobode in demokracije je glede razprave o zunanji, varnostni in obrambni politiki zahtevala, da izjava podpredsednice Komisije in visoke predstavnice Unije za zunanje zadeve in varnostno politiko o razmerah v Siriji in v taboru Ašraf vključuje tudi razmere koptske katoliške skupnosti v Egiptu. To je sprememba za sredo, za jutranjo sejo ob 9.00, ko bo navzoča gospa Ashton. Gospod Speroni bo zdaj predstavil spremembo. Hvala.
<SPEAKER ID="027" NAME="Francesco Enrico Speroni">
v imenu skupine EFD. - (IT) Gospod predsednik, razporeda dela nismo želeli korenito spremeniti - oziroma predlagati korenite spremembe - z dodajanjem ali nadomeščanjem točke; prosimo le, da se razširi vsebina, o kateri bo poročala podpredsednica.
<P>
Prosimo, da v razpravo vključimo tudi Sirijo, tabor Ašraf in temo krščanske manjšine, predvsem pa koptske manjšine v Egiptu. Govorimo o občutljivem področju in temi, ki je povezana z varovanjem manjšin, in zato pozivam kolege poslance, da potrdijo ta predlog.
<SPEAKER ID="028" NAME="Bruno Gollnisch" AFFILIATION="NI">
(FR) Gospod predsednik, povsem podpiram to zahtevo, za besedo pa sem vas prosil, ker želim spregovoriti o torkovem razporedu dela. Ne vem, če mi lahko daste besedo zdaj ali pa po odločitvi o predlogu gospoda Speronija.
<SPEAKER ID="029" NAME="Predsednik">
Najprej moramo dokončati prejšnjo razpravo o točki glede srede.
<SPEAKER ID="030" NAME="Mario Mauro" AFFILIATION="PPE">
(IT) Gospod predsednik, podpiram zahtevo gospoda Speronija ravno zaradi tega, ker razmere, v katerih prevladujejo spopadi s koptsko skupnostjo, ponazarjajo tveganja glede dogajanj v Egiptu.
<P>
Zato pozivam, da zahtevo podprete, saj ne gre za vprašanje zaščite izkazovanja identitete koptske skupnosti. Gre za dokaz zapletenih razmer v Egiptu. Zaradi tega sem prepričan, da mora Evropski parlament to pozorno spremljati - predvsem z izjavo komisarke Ashton.
<SPEAKER ID="031" NAME="Daniel Cohn-Bendit" AFFILIATION="Verts/ALE">
(FR) Gospod predsednik, gospe in gospodje, vsi smo bili pretreseni zaradi dogodkov v Egiptu. Vendar moramo biti dovzetni. Z baronico Ashton bomo razpravljali o šestih točkah. Imamo Sirijo, Ašraf, imamo poročilo gospoda Gualtierija, poročilo gospoda Albertinija, imamo težavo Evrope kot globalne akterke v Združenih narodih. To resnično ni smiselno.
<P>
Prepričan sem, da moramo pozvati Odbor za zunanje zadeve, da razpravlja o razmerah v Egiptu, pa tudi o tem, kar se dogaja med manjšinami, in pripravi samoiniciativno poročilo, nato pa opravi razpravo o Egiptu z baronico Ashton en mesec kasneje. Potrebujemo ustrezno razpravo o dogajanju v Egiptu. Če boste dodali šesto točko, bo o njej razpravljala ena oseba, drugi pa bodo razpravljali o drugih stvareh. Če boste z baronico Ashton razpravljali o šestih točkah, ne bomo osredotočeni na razpravo o Egiptu.
<P>
Razumem vaša čustva, vendar rešitev ni v tem, da dodamo nekaj, o čemer v sredo zjutraj tako ali tako ne bomo razpravljali.
<SPEAKER ID="033" NAME="Bruno Gollnisch" AFFILIATION="NI">
(FR) Gospod predsednik, bom zelo kratek: Na jutrišnji, torkovi konferenci predsednikov je predvideno glasovanje o morebitni odpravi moje poslanske imunitete.
<P>
Ne želim podrobneje govoriti o zadevi, ampak o posebnem vprašanju razporeda dela, vseeno pa želim povedati, da sem - milo rečeno - kar malo presenečen, da Parlamentu niti v dveh ali treh minutah ne morem predstaviti svojih stališč, saj razprava ni predvidena. Menim, da obstajajo razlogi, da jih predstavim, saj se zdi, da je poročevalec le uporabil argumente, ki jih je zadnjič navedla gospa Wallis in na podlagi katerih je sklenila, da mi je treba odvzeti poslansko imuniteto, kar pa je Sodišče Evropskih skupnosti zelo jasno obsodilo.
<P>
(Predsednik je prekinil govornika)
<SPEAKER ID="034" NAME="Predsednik">
To ni v skladu s poslovnikom.
<SPEAKER ID="035" NAME="Bruno Gollnisch" AFFILIATION="NI">
(FR) Gospod predsednik, prosim za razpravo, prosim za dve ali tri minute časa za govor. Kolikor vem, je to na razporedu dela. Dve ali tri minute, da zagovarjam čast poslanca v EP: to je vse, kar prosim. Ali bo ta parlament kdaj spoštoval pravico do zagovora enega izmed svojih članov, ne samo v Gvatemali ali Indoneziji, ampak v tej dvorani?
<SPEAKER ID="036" NAME="Predsednik">
Gospod Gollnisch, delujemo v skladu s členom 7(8) poslovnika, ki povsem jasno določa, kako obravnavati takšne zadeve. Vse morebitne pripombe glede razporeda dela morate predložiti vsaj eno uro pred sejo, s katero pa smo pravkar začeli. Ponavljam, to je zapisano v členu 7(8) poslovnika.
<SPEAKER ID="037" NAME="Daniel Cohn-Bendit" AFFILIATION="Verts/ALE">
(FR) Gospod predsednik, na konferenci predsednikov je za sredo popoldne predvidena razprava o predlogu italijanske in francoske vlade o opustitvi schengenskih sporazumov. Oprostite, dejansko je predvidena za torek ob 15.00.
<P>
Na konferenci predsednikov je bila sprejeta odločitev, da naj bi se je udeležil gospod Barroso, zato želim vedeti, ali glede na znane informacije to drži. Zakaj je to za nas zelo pomembno? Pomembno je zaradi tega, ker je ravno predsednik Komisije gospod Barroso prvi zavzel stališče po srečanju gospoda Sarkozyja in gospoda Berlusconija na vrhu, medtem ko so komisarji kasneje izrazili drugačno stališče.
<P>
Ker je naloga predsednika Komisije, da zastopa Komisijo, nestrpno pričakujemo njegovo udeležbo v torek ob 15.00. Se opravičujem, ker sem pomešal torek in sredo.
<SPEAKER ID="038" NAME="Predsednik">
Gospod Cohn-Bendit, hvala za vaše pripombe. Bom preveril. Nimam nobenih drugih informacij, vendar lahko preverim. Posebna usluga!
<SPEAKER ID="040" NAME="Predsednik">
Razglašam, da je bil tedenski razpored dela sprejet.
