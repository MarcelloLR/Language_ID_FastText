<CHAPTER ID="023">
Skupno podjetje za gorivne celice in vodik (razprava) 
<SPEAKER ID="112" NAME="Predsednica">
Naslednja točka je poročilo gospe Locatelli v imenu odbora za industrijo, raziskave in energetiko o predlogu Uredbe Sveta o ustanovitvi Skupnega podjetja za gorivne celice in vodik - C6-0446/2007 -.
<SPEAKER ID="113" NAME="Janez Potočnik">
komisar. - Gospa predsednica, najprej se zahvaljujem Parlamentu in zlasti poročevalki Pii Locatelli ter tudi Teresi Riera Madurell, ki jo bo nadomeščala, za podporo našemu predlogu o ustanovitvi Skupnega podjetja za gorivne celice in vodik.
<P>
Zahvaljujem se tudi vsem poročevalcem v senci za njihovo podporo in tudi odboru za proračun za mnenje.
<P>
Skupno podjetje za gorivne celice in vodik bo imelo dve ustanovni članici: industrijsko skupino in Skupnost. Zasebna industrija je ustanovila industrijsko skupino in njeni člani predstavljajo večinski delež evropskih podjetij gorivnih celic in vodika, kot so proizvajalci vozil, ponudniki energije, razvijalci gorivnih celic in razvijalci njihovih aplikacij. Zajeta so podjetja vseh velikosti, od mikro do multinacionalk.
<P>
Sodelovanje med Komisijo in industrijo pri pripravi uredbe je jasno pokazalo, kako močno gibalo je zadevna industrija. Zagotovilo zasebne strani, da bo zagotovila stalno dolgoročno financiranje, bo sprožilo dodatno zaupanje. Posledica tega so lahko znatna dodatna sredstva iz zasebnega sektorja, ki bodo obvezna.
<P>
Poleg dveh ustanovnih članic skupnega podjetja ustanavljajo zdaj univerze, raziskovalni centri in druge raziskovalne organizacije raziskovalno skupino, ki bo po pričakovanjih postala tretja članica skupnega podjetja. Zastopanost raziskovalne skupine v upravnem odboru skupnega podjetja je potrebna zaradi pomembnosti temeljnega raziskovanja skupne tehnološke pobude.
<P>
Skupno je bilo ocenjeno, da bo ustanovitev skupne tehnološke pobude pospešila, do pet let, zagotavljanje velikih zalog vodika in tehnologij gorivnih celic, ki bodo za trg razvite v časovnem okviru 2010-2020.
<P>
Rad bi omenil tudi njeno pomembnost za naša prizadevanja na področju pospeševanja energetske tehnologije, saj je skupna tehnološka pobuda zelo zanimiv model za nekatere industrijske pobude, katerih ustanovitev smo predlagali v okviru strateškega načrta za energetsko tehnologijo.
<P>
Mnenje Parlamenta vključuje številne zelo primerne predloge sprememb. Primer tega je izpostavljanje pomembnosti naprednih raziskav. Temeljno raziskovanje bo vključeno v program raziskav in razvoja, to pa bo povečalo možnost za doseganje napredka in uspešnosti.
<P>
Dodaten primer je pojasnitev sodelovanja skupnega raziskovalnega centra pri dejavnostih skupnega podjetja. Skupni raziskovalni center ima široke pristojnosti na veliko pomembnih področjih, pri čemer bo njihova izrazita vpletenost v prihodnosti okrepila raziskovanje skupnega podjetja.
<P>
Svet in Komisija se veselita vašega prispevka in mnenja, saj si vsi želimo premakniti naprej in začeti izvajati to pomembno pobudo brez zamude.
<SPEAKER ID="114" NAME="Predsednica">
Dejansko bi morala zdaj govoriti gospa Locatelli, ker je poročevalka, vendar je kot svojo zamenjavo izbrala gospo Madurell; vendar tudi gospe Madurell še ne vidim, pri čemer obžalujem, da ni prisotna.
<P>
Zato bomo neposredno prešli na tiste, ki govorijo v imenu skupine.
<SPEAKER ID="115" NAME="Jan Březina">
v imenu skupine PPE-DE. - Gospa predsednica, najprej se zahvaljujem poročevalki gospe Locatelli za njeno skrbno in natančno delo pri tem poročilu, v katerem se obravnava ena od glavnih strateških tehnologij za našo energijo v prihodnosti.
<P>
Dejansko se strinjam s pobudo tehnološke platforme za vodik in gorivne celice, ki je ključna za doseganje uspeha. Koncept skupnih tehnoloških pobud se je oblikoval v sedmem okvirnem programu kot nov mehanizem za izvajanje dolgoročnega javno-zasebnega partnerstva na področju raziskav na evropski ravni. Do zdaj so bile na področju inovativnih zdravil, vgrajenih sistemom itd. oblikovane štiri skupne tehnološke pobude. S tem predlogom bo oblikovana peta skupna tehnološka pobuda na področju gorivnih celic in vodika.
<P>
Zaradi izzivov, kot je varnost dobave elektrike, energijska odvisnost in pogosto omenjena ublažitev podnebnih sprememb, mora EU spodbuditi razvoj in uvedbo čistejših in učinkovitejših energetskih tehnologij. Tehnologije gorivnih celic in vodika lahko znatno prispevajo k tem ciljem. Neobstoj skupne evropske strategije je Evropi do zdaj onemogočal, da dohaja azijske države in Združene države.
<P>
Podpiram tiste spremembe, ki so bile predložene za okrepitev predloga in zagotovitev skladnosti z drugimi skupnimi tehnološkimi pobudami. Zaradi lastnih izkušenj ter pogovorov z malimi in srednjimi podjetji podpiram zlasti predloge sprememb, ki bolj poudarjajo inovativne možnosti malih in srednje velikih podjetij ter določene izzive, s katerimi se srečujejo, na primer zmanjšanim dostopom do raziskovalne infrastrukture. Prav tako morajo poudariti pomembnost raziskav, ki skušajo doseči preboj. Kot je bilo navedeno v izvedbenem načrtu, bi morale biti raziskave pomemben del dejavnosti skupnih tehnoloških pobud zlasti v začetnih stopnjah.
<P>
Menim, da je ta skupna pobuda javnega in zasebnega sektorja dober način, da postanemo konkurenčni Združenim državam in drugim državam, ki že imajo tradicijo in razvojno strategijo za raziskave o vodiku.
<SPEAKER ID="116" NAME="Silvia-Adriana Ţicău">
v imenu skupine PSE. - (RO) Čestitam poročevalki in poudarjam pomembnost tega dokumenta. Ta pobuda je zelo pomembna za raziskovalno dejavnost. Žal so sredstva pogosto nezadostna ali včasih neprimerno uporabljena. Največji prispevek Evropske skupnosti za upravne stroške tega skupnega podjetja bo 470 milijonov eurov. Nova sredstva bo mogoče zagotoviti tudi po letu 2013, vendar samo za projekte, za katere bo finančni sporazum podpisan do 31. decembra 2013.
<P>
Poudarjam dejstvo, da je to skupno podjetje zelo koristno, ker dopolnjuje in je del okvirnega programa za raziskave zlasti na področju energije in prometa, vključno z aeronavtiko. Menim, da je to poročilo zelo pomembno, ker podpira raziskovalne in tehnološke razvojne dejavnosti, pri čemer bo ta pobuda prav tako podprla uresničevanje prednostnih raziskovalnih nalog na področju komunikacij in informacijske tehnologije v zvezi z gorivnimi celicami in vodikom, ter sočasno spodbuja in povečuje javne in zasebne naložbe v raziskave gorivnih celic in vodika v državah članicah in pridruženih državah.
<SPEAKER ID="117" NAME="Vladko Todorov Panayotov">
v imenu skupine ALDE. - (BG) Evropa mora premagati podnebne spremembe in zagotoviti zanesljivost dobav naravnih virov. Ker so cene surovin in končnih izdelkov vedno večje, se je ta naloga izkazala za zelo težavno.
<P>
Rešitev je v novi tehnologiji, s katero se bodo na eni strani preventivno zmanjšale emisije toplogrednih plinov ter na drugi strani bolj učinkovito uporabljale in varčevale surovine. To je način, da bo Evropa vodilna na področju premagovanja podnebnih sprememb in ohranjanja konkurenčnosti na globalnem trgu surovin. Za to so potrebne povečane naložbe v raziskave in nove tehnologije ob upoštevanju možnosti vsake države članice.
<P>
Nova tehnologija, tehnologija vodika in razvoj gorivnih celic bodo ključni pri premagovanju pomanjkanja energetskih virov ter tudi varstvu okolja in uresničevanju ciljev, zastavljenih v Kjotskem protokolu. Vendar moramo upoštevati, da se za te tehnologije zahteva uporaba kovin, kot je platina, paladij in zlato, ki so bistvene za izdelavo novih pripomočkov in opreme. Samo z uporabo novih, zelo učinkovitih in okoljsko varnih metod za pridobivanje in uporabo teh kovin, lahko dosežemo učinkovit in trajnosten razvoj tehnologije vodika in gorivnih celic.
<P>
Ustanovitev skupnega podjetja mora vključevati prizadevanja vseh držav, ki imajo izkušnje na področju neposrednega razvoja tehnologije vodika in gorivnih celic ter razvoja tehnologij za trajnostno in okolju prijazno pridobivanje ustreznih surovin. Ta razvoj je potrebno spodbujati v novih državah članicah, ki imajo na teh področjih obsežne izkušnje, kot je Bolgarija, ki ima raziskovalne skupine, ki že veliko let delajo na takšnih projektih in so precej uspešne.
<SPEAKER ID="118" NAME="Zdzisław Kazimierz Chmielewski" AFFILIATION="PPE-DE">
(PL) Gospa predsednica, gospod komisar, težko bi se ne strinjal s poskusom oblikovanja ustreznih pravil za skupno podjetje na področju gorivnih celic in tehnologije vodika. Zanimivo poročilo gospe Locatelli predstavi to pobudo kot obetajoč primer javno-zasebnega partnerstva za izvajanje skupne tehnološke pobude. Vendar v mnenju, ki je pred mano, Svet potrjuje izredno zapletenost tehnološkega izziva, potrebnega za praktično uporabo takšnih celic. Strokovnjaki se srečujejo z neizmerno težko nalogo iskanja načinov, da bi raziskave zagotovile uspešen rezultat. Nekateri znanstveniki na primer napovedujejo, da se bodo pojavile znatne omejitve glede praktične uporabe gorivnih celic. Če se strinjamo, da je vodik samo nosilec energije, moramo vedeti, da njegova praktična uporaba na primer v gorivnih celicah za njegovo proizvodnjo vedno zahteva uporabo drugih energetskih virov. Če rešimo to težavo, se razen potrebe po iskanju primernih tehnologij za shranjevanje in prevoz vodika pojavijo še dodatne težave.
<P>
Temu vprašanju namenjam pozornost zaradi nadaljnjega zakonodajnega dela z besedilom, o katerem bo Evropski parlament podal svoje mnenje. Ne bom samo nepomembno pripomnil, ampak bom odkrito povedal, da moj glavni strokovnjak trdi, da ta pristop ne bo uspel.
<SPEAKER ID="119" NAME="Janez Potočnik">
komisar. - Gospa predsednica, zahvaljujem se poslancem za njihove pripombe. Prav tako bi povedal, da z uvedbo skupnih tehnoloških pobud dejansko uvajamo nov koncept. Resnično upam, da deluje, ker bi moral ta novi pristop biti koristen pri uvajanju novih razmer v Evropo.
<P>
Dejansko se od financiranja projektov premikamo na financiranje programov ter večji podpori javno-zasebnemu partnerstvu, pri čemer mislim na "zasebno-javno" partnerstvo, ker je jasno, da pobude in strateški raziskovalni programi prihajajo s tehnoloških platform, ki oblikujejo podlago za te skupne tehnološke pobude. Sodelovanje je nujno, pri čemer menim, da je bistvo skupnih tehnoloških pobud združevanje, ki dejansko poteka na ravni Evropske unije. Združujejo se nekateri od glavnih tekmecev v Evropi, zato da lahko na tej predtekmovalni stopnji združijo znanja in okrepijo položaj Evrope na globalni ravni.
<P>
Prav tako bi povedal, da je v tem smislu ta določena tehnološka spodbuda zelo pomembna, ker se povezuje z energetskim sektorjem, pri čemer se vsak dan bolj zavedamo, kako pomemben je ta sektor.
<P>
Eden od najpomembnejših ciljev evropskega strateškega načrta za energetsko tehnologijo je spodbujanje razvoja in uvajanja tehnologij z nizkimi emisijami ogljika. Znano mi je, da evropski strateški načrt za energetsko tehnologijo preučujete, pri čemer se veselim slišati, kakšno je vaše stališče. Kot sem navedel že prej, je skupna tehnološka pobuda za gorivne celice in vodik zanimiv model za druga področja, pri čemer bo zagotovo postala del evropskega strateškega načrta za energetsko tehnologijo, ko bo odobrena.
<P>
Upamo, da bomo videli, kako ta sprememba vpliva na prihodnost. Zadnja stvar, ki jo omenjam, ker nisem prepričam, da je bila razlaga pravilna, je, da bo Evropska komisija prispevala 470 milijonov EUR za šest let izvajanja te skupne tehnološke pobude, vendar se bo ta znesek dejansko podvojil zaradi zasebnega sektorja, ki bo prav tako prispeval k prizadevanju.
<SPEAKER ID="120" NAME="Predsednica">
Gospe Madurell zagotovo ni tukaj, vendar sem prepričana, da se bo oglasila, ker so besede gospoda komisarja zelo pomembne.
<P>
Ta razprava je končana.
<P>
Glasovanje bo potekalo v torek ob 12.00.
<P>
Pisne izjave (člen 142)
<SPEAKER ID="121" NAME="Péter Olajos  " AFFILIATION="PPE-DE">
v pisni obliki. - (HU) V zadnjih petdesetih letih se je število prebivalstva podvojilo, medtem ko se je poraba energije povečala za štirikrat. Zaradi tega ni druge možnosti, kot da se strinjamo s skupnim podjetjem za gorivne celice in vodik ter zagotovimo vso možno podporo za njegovo ustanovitev.
<P>
Razumem zaskrbljenost gospe Haug v zvezi s financiranjem skupnega podjetja, vendar se ne sme dovoliti, da se ta pobuda ovira s finančnimi vprašanji. Ključne besede so inovacija in sprememba načina življenja. To je drago, čeprav se po drugi strani obrestuje. V sodobnih gospodarstvih inovacije predstavljajo 70-80 % rasti BDP na leto.
<P>
Zakaj moramo vlagati v vodik? Ker je posrednik za energetski vir. "Zalog" ne more zmanjkati; to je najbolj razširjen element v vesolju. Vendar lahko šteje za nadomestek fosilnih goriv samo, če ga s konkurenčnimi cenami proizvedemo iz obnovljivih energetskih virov s postopkom, ki ne onesnažuje atmosfere z ogljikovim dioksidom ali drugimi toplogrednimi plini
<P>
V Kanadi in Združenih državah so spoznali, da je vodik pomemben že leta 2002. Tam je na cestah že več sto tisoč okolju prijaznih vozil, pri čemer se število črpalk z vodikom stalno povečuje. V Evropski uniji je okoli osemnajst tisoč okolju prijaznih vozil, medtem ko število razpoložljivih vodikovih črpalk ni vredno omembe.
<P>
Če želimo preprečiti dokončni poraz, ne smemo ovirati podpore tej tehnologiji in gorivu, ampak moramo ukrepati. Izkoristil bi priložnost in povabil svoje kolege poslance na konferenco Greenovation, ki bo naslednji teden popoldan 28. maja potekala v Parlamentu. Po razpravah se bodo udeleženci lahko peljali v avtobusu ali avtomobilu na vodikov pogon.
