<CHAPTER ID="003">
Izjave predsedstva
<SPEAKER ID="007" NAME="Predsednik">
Za začetek imam več pripomb in informacij. Kot veste, so Evropo ponovno prizadele poplave. Tokrat so poplave v Romuniji zahtevale življenje vsaj 25 ljudi, na tisoče ljudi pa je bilo prisiljeno zapustiti svoje domove. Štiri države Evropske unije so že obljubile pomoč Romuniji v boju proti poplavam. Poplave so prizadele tudi Asturijo na severu Španije, kjer so povzročile veliko materialno škodo. Poleg tega se poroča po nenavadno močnem deževju v več drugih evropskih državah. Pravijo, da si ti rekordni vremenski pojavi povezani s podnebnimi spremembami.
<P>
Drugič, vašo pozornost bi rad pritegnil k bahajski verski skupnosti v Iranu. Prejšnji teden je bilo uničenih 50 domov v lasti pripadnikov te skupnosti. V Iranu poteka tudi sodni postopek proti 7 Bahajcem. Zahtevamo, da Iran v celoti izpolni mednarodne standarde. Evropski parlament je v svojih resolucijah in izjavah nenehno pozival k spoštovanju pravic verskih manjšin v Iranu. Prav tako smo nenehno obsojali smrtno kazen, zlasti za mladoletnike. Vse bolj smo zaskrbljeni zaradi informacij, ki jih dobivamo, da v Iranu, ki je podpisal Konvencijo o otrokovih pravicah, na smrtno kazen še vedno čakajo ljudje, ki so bili takrat, ko so storili zločin, za katerega so obtoženi, še mladoletni.
<P>
Tretjič, 13. julija je 10. obletnica smrti Jana Karskega. Leta 1942 je Jan Karski vrhovnim zavezniškim organom prenesel prvo poročilo o iztrebljanju judov v okupirani Evropi. Do informacij je prišel tako, da se je vtihotapil v geto in enega izmed koncentracijskih taborišč. Njegovo poročilo je bilo prvo tovrstno poročilo med vojno. Po vojni se Karski ni vrnil v Evropo. Kot univerzitetni profesor v ZDA je zagovarjal evropsko povezovanje in ga spodbujal na ameriški celini.
