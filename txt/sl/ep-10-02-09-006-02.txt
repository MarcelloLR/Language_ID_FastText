<CHAPTER ID="006-02">
2. zvolitev nove Komisije (
<SPEAKER ID="103" NAME="Predsednik">
Čestitam pravkar izvoljenemu kolegiju komisarjev in predsedniku Barrosu: čestitke vsem. Čaka nas obilo dela, naši državljani pričakujejo od nas veliko in čas je za dejanja ter rezultate. Nemudoma bom obvestil predsedstvo Sveta in predsednika Evropskega sveta o izidu našega glasovanja in izvolitvi Evropske komisije za obdobje do 31. oktobra 2014. Najlepša hvala in še enkrat čestitke.
<P>
(Aplavz)
<SPEAKER ID="104" NAME="Diego López Garrido">
predsedujoči Svetu. - (ES) Gospod predsednik, v imenu Sveta Evropske unije bi rad z nekaj besedami čestital gospodu Barrosu in vsej Komisiji za potrditev, podporo in zaupanje, ki jim jih je naklonil Evropski parlament.
<P>
V naslednjih mesecih in letih bosta imeli ti dve instituciji, Komisija in Evropski parlament, odločilno vlogo pri premagovanju izzivov, s katerimi se sooča Evropska unija: podnebnih sprememb, varnosti, globalizacije gospodarstva, preprečevanja kriz, kakšno še doživljamo, ter oblikovanju novih pobud in institucij v okviru Lizbonske pogodbe (pobude državljanov, klavzule o solidarnosti in seveda Evropske službe za zunanjepolitično delovanje).
<P>
Komisija in Evropski parlament bosta imela odločilno vlogo na vseh teh področjih, in Svet bo od Komisije zahteval trdo delo. Vsekakor ima velike pristojnosti, vendar ne neomejene, kot smo slišali v razpravi, ima pa seveda vse pristojnosti, da lahko naredi, kar mora narediti. Hočemo, da Komisija deluje hitro in razsodno, saj to zahteva evropska javnost. Po dosedanjem obdobju institucionalne negotovosti v Evropi javnost od nas pričakuje, da bomo nadoknadili izgubljeni čas in nemudoma spravili v tek novo politično fazo, oblikovanje novih razmer v Evropi, pravi Evropi za 21. stoletje.
<P>
Zato bi vam rad povedal, gospod Barroso, da je bil vaš govor proevropski in da bo Svet polno podpiral vas, pa tudi Evropski parlament, pri gradnji Evrope, pri približevanju Evrope državljanom, ki imajo svoje zastopnike v Parlamentu, saj je Evropa končno namenjena prav državljanom.
<SPEAKER ID="105" NAME="Predsednik">
Hvala, gospod López Garrido, državni sekretar za evropske zadeve v španski vladi. Hvala. Zdaj ima besedo gospod Barroso.
<SPEAKER ID="106" NAME="José Manuel Barroso">
predsednik Komisije. - Gospod predsednik, zelo na kratko bi rad v osebnem imenu in imenu članov Komisije izrazil iskreno hvaležnost za zaupanje, ki ste nam ga pravkar naklonili. Izid glasovanja nas navdaja s ponosom in ponižnostjo. Ugotavljamo, da uživamo široko podporo po vsem političnem spektru; to je zelo pomembna ugotovitev za Evropo in resnično pooblastilo za pogumno delovanje.
<P>
Rad bi se zahvalil tudi predsedujočemu Sveta za prijazne besede. Prepričan sem, da so zdaj izpolnjeni vsi pogoji, da se lahko lotimo dela. Rad pa bi vseeno nekaj pripomnil. Med glasovanjem sem slišal nekaj opazk in rad bi jasno povedal, da tisti, ki primerjajo totalitarno Sovjetsko zvezo z Evropsko unijo, ne vedo, kakšno je bilo življenje pod diktaturo, in ne vedo, kaj je demokracija.
<P>
(Aplavz)
<P>
V Evropski uniji imamo demokratični Evropski parlament in to je demokracija. V Evropski uniji imamo Evropsko komisijo, ki jo izvolite vi kot izvoljeni predstavniki evropskih državljanov, in to je demokracija. Prepričani smo, da se lahko na podlagi demokratične legitimnosti, ki ste nam jo podelili vi, in na podlagi predlogov kandidatov demokratičnih vlad vseh 27 držav članic ponosno in samozavestno lotimo odločnega dela v prid demokraciji v Evropi, Evropi, ki je v resnici svetilnik svobode v svetu.
<SPEAKER ID="107" NAME="Predsednik">
Čas glasovanja je zaključen in prišel je čas za čestitke.
<SPEAKER ID="109" NAME="Predsednik">
Gospe in gospodje, prehajamo na obrazložitve glasovanja.
<P>
Svoje glasovanje želi obrazložiti 16 poslancev. Naj vas spomnim, da poslovnik dovoljuje tudi predložitev obrazložitve v pisni obliki, kar pomeni, da vam ni treba hiteti z govorom, saj bodo vaše misli natančneje dokumentirane v dobesednem zapisu seje.
<P>
Najprej imamo tri obrazložitve glasovanja o Okvirnem sporazumu o odnosih med Evropskim parlamentom in Komisijo. Vsak govornik ima na voljo eno minuto.
