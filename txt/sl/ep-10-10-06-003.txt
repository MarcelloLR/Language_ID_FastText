<CHAPTER ID="003">
Izjave predsedujočega
<SPEAKER ID="007" NAME="Predsednik">
V ponedeljek je Madžarska doživela najhujšo katastrofo v svoji zgodovini. Razlitje iz zadrževalnika, v katerem je bila zelo strupena rdeča brozga, je terjalo najmanj tri življenja. Več sto ljudi je bilo poškodovanih. V imenu Evropskega parlamenta želim izraziti solidarnost z družinami umrlih in poškodovanih.
<P>
Gospe in gospodje, kolegi in kolegice, jutri je pomembna obletnica - četrta obletnica umora Anne Politkovskaja. Vemo, da je svoje življenje posvetila razkrivanju resnice o razmerah v severnem Kavkazu. Vemo, kako pomembno je v vsaki družbi neodvisno novinarstvo. Odločnost gospe Politkovskaja v boju za svobodo govora in tiska smo počastili tako, da smo po njej poimenovali eno od sejnih sob v našem tiskovnem središču v Bruslju. Njenega žrtvovanja nismo pozabili, prav tako pa tudi ne žrtvovanja teh ljudi: Natalia Estemirova, Anastasia Baburova, odvetniki za človekove pravice, Stanislav Markelov in Sergei Magnitsky ter mnogi drugi. Tisti, ki so odgovorni za njihovo smrt, so še vedno na prostosti. Spodbujamo ruske oblasti, da se odločno zavežejo zagotavljanju pravne države in odpravi razmer brezvladja in nekaznovanosti v severnokavkaški regiji.
<P>
(Aplavz)
<P>
10. oktobra bomo praznovali svetovni dan boja proti smrtni kazni. Ponavljam poziv Evropskega parlamenta, da se moratorij na uporabo smrtne kazni uvede v vseh državah na svetu. Smrt nikoli ne more biti pravična. Pozdravljamo spremembe na tem področju v Rusiji, Burundiju in Togu, žal pa se smrtne kazni še vedno izvajajo na Japonskem in v ZDA.
<P>
Verjamemo, da lahko javna razprava v teh demokratičnih državah pripomore k spremembi. Vendar pa smo najbolj od vsega zaskrbljeni zaradi števila smrtnih obsodb, ki so bile izrečene v državah, kot sta Kitajska in Iran. Pozivamo vlade in oblasti teh držav, da prenehajo uporabljati takšne prakse.
<P>
(Aplavz)
