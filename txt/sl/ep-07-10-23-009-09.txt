<CHAPTER ID="009-09">
9. Okvirna direktiva o trajnostni rabi pesticidov (glasovanje)
<P>
- Poročilo: Christa Klaß (A6-0347-2007)
<P>
- Pred glasovanjem:
<SPEAKER ID="130" NAME="Christopher Heaton-Harris" AFFILIATION="PPE-DE">
Gospod predsednik, izpostavljam vprašanje o pravilnosti postopka na podlagi člena 166 s sklicem na člen 37(1) našega Poslovnika.
<P>
Člen 37(1) zadeva dostop do dokumentov in zagotavljanje informacij Parlamentu. Pred tem glasovanjem o pesticidih nas je bilo veliko, če ne vsi, zasutih z elektronsko pošto, prek katere so nas pozivali h glasovanju za predloge sprememb, ki jih Komisija zagotovo ne bi podprla. To elektronsko pošto pošilja organizacija Pesticide Watch, katere sestavne organizacije z velikimi vsotami financira Evropska komisija, pri čemer so ta sredstva dejansko del 11,7 milijonov EUR, ki so bili porabljeni v zadnjih dveh letih pod proračunsko postavko v zvezi z akcijskim programom Komisije za spodbujanje nevladnih organizacij, ki so zlasti dejavne na področju varstva okolja in programa Life+.
<P>
V skladu s členom 37(1) pozivam k razjasnitvi izmenjav med Komisijo in temi nevladnimi organizacijami, ki pritiskajo na nas glede vseh teh zadev. Zaradi tega plačanega lobiranja se je vsekakor povečalo število elektronskih sporočil, ki so jih prejeli poslanci, vendar je zagotovo nesprejemljivo, da eden od generalnih direktoratov Komisije porablja velike vsote davkoplačevalskega denarja in zlorablja vlogo nevladnih organizacij, da bi spremenil mnenja parlamentarcev in vodilnega generalnega direktorata Komisije o tej zadevi.
<P>
(Glasno ploskanje poslancev z desne strani dvorane)
<SPEAKER ID="131" NAME="Predsednik">
Gospod Heaton-Harris, vaše pripombe ne bomo komentirali.
