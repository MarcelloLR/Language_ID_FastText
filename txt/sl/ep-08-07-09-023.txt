<CHAPTER ID="023">
Ribiške flote EU, ki jih je prizadela gospodarska kriza (razprava)
<SPEAKER ID="516" NAME="Predsednik">
Naslednja točka je skupna razprava o predlogu Uredbe Sveta o uvedbi začasnega posebnega ukrepa za spodbujanje prestrukturiranja ribiških flot Evropske unije, ki jih je prizadela gospodarska kriza (odbor za ribištvo) - C6-0270/2008 -.
<SPEAKER ID="517" NAME="Joe Borg">
komisar. - Gospod predsednik, najprej se iskreno zahvaljujem Evropskemu parlamentu, da je to razpravo sklical v tako kratkem času.
<P>
Kot veste, je Komisija včeraj sprejela predlog uredbe, ki vsebuje ključne elemente paketa izrednih ukrepov EU za obravnavanje krize v zvezi z gorivi. Danes bi rad z vami sklenil sporazum v zvezi s tem predlogom.
<P>
Žal Komisija svojega predloga ni mogla sprejeti 3. julija, kot se je prvotno načrtovalo. To pa zato, ker je bilo treba v zvezi s predlogom opraviti poglobljeno analizo, za zagotovitev, da je resnično učinkovit instrument za obravnavanje resnih težav v sektorju.
<P>
Odboru za ribištvo sem hvaležen za koristno razpravo, ki je potekala danes zjutraj. Veliko vprašanj je bilo mogoče pojasniti in o njih razpravljati ter upam, da se bodo lahko pomembni in koristni predlogi upoštevali na pogajanjih naslednji teden v Svetu. Veselim se nadaljnje razprave z vami in upam, da se bo lahko s tem zagotovila vaša podpora našemu predlogu na jutrišnjemu glasovanju.
<P>
Kot sem vam pojasnil pred tremi tedni, ribiški sektor se je znašel v strukturni in dolgotrajni krizi. Flote EU so se več let soočale z začaranim krogom presežene zmogljivosti, prelova in upadanja donosnosti. Hkrati pa ribiči nimajo koristi od zmanjšane ponudbe in večanja maloprodajnih cen za ribške proizvode. Zato se dobiček zmanjšuje, zaradi česar je ta sektor bolj kot drugi izpostavljen velikemu povišanju stroškov, kot smo ga na primer videli pri cenah nafte.
<P>
Komisija se strinja s potrebo po usklajenem ukrepanju na ravni EU, da se prepreči resna kriza v industriji in zagotovi, da se težave dejansko neposredno obravnavajo. To pomeni, da moramo zagotoviti nujno pomoč in si prizadevati za to, da bomo končno obravnavali temeljno vprašanje v zvezi s preseženo zmogljivostjo, ki ogroža vse naše poskuse, da bi industrija znova postala trajnostna in donosna.
<P>
Zato je Komisija predlagala paket izrednih ukrepov za obravnavo neposredne socialne in gospodarske stiske, ki jo je povzročilo veliko povečanje cen nafte, ter obravnavo temeljnih strukturnih težav evropske flote. Menim, da je treba pomoč osredotočiti na flote, ki so najbolj odvisne od goriva in jih je zato sedanja presežena zmogljivost najbolj prizadela.
<P>
Zato predlagamo, da lahko države članice takoj dodelijo pomoč za začasno prekinitev ribolovnih dejavnosti kot uvodni ukrep za prestrukturiranje in potem določijo načrte za prilagoditev flot, v skladu s katerimi bodo odpravljene omejitve glede dostopa do premij za prekinitev dejavnosti, tj. razstavljanja. Plovilom, vključenim v te načrte, bo na voljo dodatna pomoč za začasno prekinitev dejavnosti ter posodobitev in energetsko učinkovitost. Izvajalcem dejavnosti, ki se odločijo za nadomestitev starega plovila z manjšim, energetsko bolj učinkovitim plovilom, bo dodeljena pomoč za delni umik plovila iz obratovanja.
<P>
Na podlagi nadaljnjih gospodarskih analiz se bodo lahko upoštevale tudi morebitne spremembe režima de minimis za ribištvo. Poleg tega bomo predlagali določbe, ki bodo omogočile začasno zmanjšanje prispevkov zaposlenih za plačila socialne varnosti.
<P>
Predvidenih je tudi veliko posebnih pobud za spodbujanje vrednosti rib pri prvi prodaji. Poleg razpoložljivih sredstev iz evropskega sklada za ribištvo namerava Komisija nameniti pomoč tudi priložnostnim projektom na tem področju. Načrtujejo se nadaljnji ukrepi za spodbuditev prehoda na energetsko varčne tehnologije, ublažitev družbenogospodarskega vpliva krize ter lajšanje ponovnega načrtovanja in črpanja sredstev evropskega sklada za ribištvo.
<P>
Navedeni ukrepi bodo začasno odstopali od pravil evropskega ribiškega sklada, da se spodbudi hitrejše prilagajanje flote EU sedanjim razmeram in zagotovi začasna pomoč v prehodnem obdobju.
<P>
Prepričan sem, da bodo ti ukrepi bistveno pripomogli k strukturnemu prilagajanju industrije ter hkrati lajšali prehod za ribiče, lastnike plovil in zaposlene v podpornih službah v obdobju prilagajanja. Komisija in industrija sodelujeta pri zelo pomembni in konstruktivni razpravi v zvezi s tem, pri čemer industrija na splošno podpira naše pobude.
<P>
V zvezi z uradnimi predlogi sprememb, ki jih je Parlament vložil za predlog Komisije, lahko sprejmemo predlog spremembe k uvodni izjavi 13, ki bi se moral pravzaprav uporabljati za vsa plovila. Vendar Komisija ne more sprejeti predloga spremembe člena 18(2), ker bi se s tem onemogočilo izvajanje v praksi ukrepa pomoči za delni umik plovila iz obratovanja.
<P>
Pomembno je, da na koncu izpostavim svoje prepričanje, da lahko s tem postopkom dodatno spodbudimo skupno ribiško politiko, zlasti v zvezi s trajnostjo virov.
<P>
Zavedam se zelo kratkega roka, ki omogoča Evropskemu parlamentu malo časa za odziv. Vendar sem glede na izjemne razmere v ribiškem sektorju prepričan, da se lahko pri čim hitrejšem sprejemanju navedenih ukrepov zanesem na podporo Parlamenta.
<SPEAKER ID="518" NAME="Carmen Fraga Estévez">
v imenu skupine PPE-DE. - (ES) Gospod predsednik, najprej bi izrazila strinjanje z gospodom Borgom, da je škoda, da smo morali delati na ta način, in sicer na podlagi neuradnih dokumentov, ki še niso bili prevedeni v vse jezike, medtem ko ta Parlament že precej časa poziva k ukrepom in opozarja na resno krizo, ki ogroža ribiško industrijo. Jasno je, gospod Borg, da se tudi mi strinjamo z nujnostjo iz spoštovanja do ribiškega sektorja.
<P>
Prav tako poudarjam, da je ta predlog, kot je dejal gospod Borg, le en element paketa ukrepov in da nimamo časovnega razporeda ali pomembnih podrobnih podatkov, ki bi nam omogočili celotno oceno novih ukrepov de minimis, predlogov sprememb državne pomoči, smernic za novo skupno ureditev trga, ali novega začasnega finančnega instrumenta, ki jih zadeva predlog Komisije.
<P>
V zvezi s spremembo evropskega ribiškega sklada, ki jo je predlagala Komisija, cenim prizadevanje za prožnost, vendar bi bilo bolj praktično upoštevati predloge Evropskega parlamenta, ko so ti bili sprejeti, predloge, ki so primernejši za krizo, na primer spremembe motorjev, in ki bi morda lahko preprečili to hitro približevanje razstavljanju, ki nam zdaj grozi.
<P>
Gospodu Borgu sem tudi resnično zelo hvaležna, da je danes zjutraj navedel različne predloge sprememb, predlagane v odboru za ribištvo, vključno z mojim predlogom, in da je sprejel, da mora referenčno obdobje za dostop do ugodnosti v okviru sistema za prilagoditev flot poleg prometa v letu 2007 vključevati tudi promet v prvih šestih mesecih leta 2008, ko so se cene goriva najbolj povečale.
<P>
Nazadnje zadevne države članice pozivamo, da si bolj prizadevajo za izvajanje teh in drugih ukrepov. Zdaj je vse odvisno od njih in hitro morajo ukrepati, da zagotovijo, kolikor je v njihovi moči, da bodo ti ukrepi in tisti, ki se še sprejemajo, resnično pripomogli k zmanjšanju krize v ribiški industriji.
<P>
Nočem, da bi se v tem primeru zgodilo enako kot pri uredbi o nezakonitem, neprijavljenem in nereguliranem ribolovu, v zvezi s katero je Svet odločil, da bo začela veljati šele leta 2009.
<SPEAKER ID="519" NAME="Rosa Miguélez Ramos">
v imenu skupine PSE. - (ES) Gospod predsednik, na plenarnem zasedanju junija sem v govoru poudarila potrebo po skupnem evropskem obravnavanju te krize z učinkovitim in nepristranskim mehanizmom, ki bo omogočal sprejemanje izrednih ukrepov na ravni Skupnosti.
<P>
Evropski socialdemokrati smo zadovoljni, da se je na težave v tem sektorju odzvala Skupnost in da predlog vključuje ukrepe, ki so jih poleg nas poslancev, ki smo o njih že večkrat razpravljali, že dolgo zahtevale vlade najbolj prizadetih držav članic. Prepričani smo, gospod Borg, da bodo ukrepi, ki ste jih predlagali, pomagali poudariti dve težavi, s katerima se že dolgo soočajo evropske flote: prekomerna odvisnost od goriv in potreba po izboljšanju trženja ribiških proizvodov.
<P>
Kot ste lahko pričakovali, podpiramo ukrepe v zvezi s financiranjem, nekatere bolj kot druge, na primer začasno prekinitev ribolovnih dejavnosti ter spremembe motorjev in ribolovnih orodij; prav tako smo zelo zadovoljni, da se je pomoč prvič razširila na delavce na kopnem, k čemur smo socialdemokrati večkrat pozivali.
<P>
Pozdravljamo tudi vašo napoved, da se pripravljajo drugi, še bolj obširni predlogi, na primer za izboljšanje trženja in tudi mehanizma za določanje cen, s čimer se bo povečal režim de minimis, kar je, kot ste dejali, odvisno od rezultatov študije gospodarskega vpliva.
<P>
Kot veste, smo v stranki evropskih socialdemokratov zamudili priložnost za spremembo predloga, da bi se lahko na jutrišnjem srečanju soglasno odobril, kot ste pozvali, in da bi ga marca naslednje leto sprejel svet za ribištvo.
<SPEAKER ID="520" NAME="Philippe Morillon">
v imenu skupine ALDE. - (FR) Gospod predsednik, gospod komisar, očitno nadaljujemo z razpravo, pri kateri smo lahko po skoraj dveh urah danes zjutraj nekoliko napredovali v zvezi s tem vprašanjem. Na kratko bi rad izpostavil tri točke, za katere menim, da so bistvene.
<P>
Popolnoma razumemo vaše prednostno poudarjanje v zvezi z izjemnimi in začasnimi ukrepi za obravnavanje težav naše ribiške flote, ki je glavna porabnica goriva. Vendar moram poudariti, da to ne sme škodovati tistim, ki jim je uspelo zmanjšati odvisnost od energije z uporabo ribolovnih metod in opreme, ki bolj ustrezajo sedanjim zahtevam. To je prva točka, za katero menim, s psihološkega stališča, da jo je treba poudariti.
<P>
Drugič, predlagali ste ukrepe, ki imajo seveda neposreden vpliv, ki pa se bodo tudi srednje- in dolgoročno razširili. To so ukrepi za ureditev trga, ki so zelo dobrodošli, čeprav na tem področju kratkoročno žal ne moremo pričakovati velikega napredka.
<P>
Moja tretja in zadnja točka je, da bomo kljub vsemu nadaljevali z razpravo z vami, ki poteka, odkar ste zavzeli sedanje stališče, o reformi skupne ribiške politike, ki bo ribičem omogočala boljše razumevanje njihovih zmogljivosti, da se preprečijo motnje, ki nastopijo, ko je treba količino celotnega dovoljenega ulova in kvote brez opozorila nenadoma spremeniti, in ki z vidika donosnosti zelo škodijo dejavnostim naše ribiške industrije.
<SPEAKER ID="521" NAME="Pedro Guerreiro">
v imenu skupine GUE/NGL. - (PT) Gospod predsednik, naslov sporočila Komisije in predloga Komisije o uredbi Sveta je v primeru dvomov dovolj za potrditev, da cilj predlaganih ukrepov ni obravnavanje vzrokov sedanjega poslabšanja socialnoekonomskih razmer v ribiškem sektorju. Kljub posameznim ukrepom za izpolnitev upravičenih zahtev velike večine v ribiškem sektorju, se ponovno soočamo s poskusi izrabe slabšanja finančnega položaja v tem sektorju za uvedbo ukrepov, ki nadalje spodbujajo in pospešujejo zmanjševanje števila plovil.
<P>
Poudarjamo, da niso bili predloženi nobeni konkretni predlogi v zvezi z dvema glavnima vprašanjema: povečanje cen goriva, dizelskega goriva in bencina, ter določanje in večanje cen rib pri prvi prodaji brez ustreznega povečanja za potrošnike. Za usklajevanje in izvajanje ukrepov v pomoč sektorju pri soočanju z večanjem cen goriva ni na voljo nobenih finančnih sredstev, je pa v okviru tako imenovanih tržnih ukrepov na voljo več sto milijonov eurov za spodbujanje zmanjševanja števila plovil. Nihče se noče lotiti težav in spodbujati pravično razdelitev dodane vrednosti v verigi.
<P>
Komisija dejansko vlaga veliko predlogov, ki so pravzaprav nezadostni, ker ne obravnavajo potreb velike večine v ribiškem sektorju. To dokazuje, da je dejansko edini resničen cilj uničiti večino tega strateškega gospodarskega sektorja.
<SPEAKER ID="522" NAME="Jim Allister" AFFILIATION="NI">
Gospod predsednik, še vedno podpiram veliko predlogov iz tega paketa, vendar sem nenehno zaskrbljen zaradi zelo pomembnega vprašanja oskrbe.
<P>
Gospod komisar, kako naj v EU zagotovimo, da ti ukrepi ne bodo povzročili izkrivljanja konkurence? Do tega ne bi prišlo zaradi dejanj Komisije, ampak zaradi dejstva, da so nekatere države članice dejansko veliko bolj navdušene nad javnimi izdatki in nudenjem pomoči sektorjem kot druge države članice, in če so nekatere zadržane, druge pa navdušene, ali ne to pomeni neenakomerno izvajanje in črpanje teh ukrepov, kar lahko vpliva na konkurenco?
<P>
Kako boste to spremljali? Ali boste to sploh spremljali in kako boste ukrepali v primeru izkrivljanja konkurence?
<P>
Moje drugo vprašanje je tudi nekoliko omejeno in se osredotoča predvsem na načrt za prilagoditev flot. V okviru tega načrta predvidevate posebne podporne ukrepe, če bo prišlo do stalnega 30-odstotnega zmanjšanja zmogljivosti flote.
<P>
Gospod komisar, vzemite za primer Združeno kraljestvo. V treh deželah, ki ga sestavljajo, to so Škotska, Wales in Severna Irska, je ribištvo decentralizirano vprašanje, v zvezi s katerim sprejemajo odločitve decentralizirane vlade. Popolnoma razumljivo je, da bi lahko katera koli od njih oblikovala načrt za prilagoditev flote za svojo regijo, pri čemer bi se zmogljivost flote zmanjšala za 30 %. Vendar, če upoštevamo celotno Združeno kraljestvo, to morda ne bo splošen rezultat, ker so ostali zavlačevali.
<P>
Ali je to pošteno? Ali lahko Komisija naredi karkoli za zmanjšanje te krivice? Na kratko, ali lahko Komisija preuči kakršne koli ukrepe za obravnavanje teh morebitnih neenakosti v državah, v katerih regionalne vlade morda dajejo vse od sebe, nacionalne vlade pa ne?
<SPEAKER ID="523" NAME="Paulo Casaca" AFFILIATION="PSE">
(PT) Gospod predsednik, prepričan sem, da sta politična usmeritev tega predloga in čas njegove predložitve popolnoma ustrezna. Menim, da ti ukrepi ustrezajo sedanjim razmeram na evropskih morjih. Prepričan sem, da je to pravi pristop.
<P>
Če pazljivo preučimo ta predlog, je glavno vprašanje to, ali je izvedljiv. Ker je komisar zahteval nujnost, je Parlament ukrepal nujno ter se odrekel pravici do analize in predložitve predlogov sprememb uredbe. Težava pa je v tem, ali je mogoče izvajanje tako zapletenih pravil, kot so ta, v predvidenem obdobju.
<P>
V eni od klavzul je navedeno, da je treba načrte za zmanjšanje začeti izvajati pred 30. novembrom. Vendar morajo te načrte za zmanjšanje števila plovil oblikovati države članice in nekatere od teh programov mora odobriti Evropska komisija, ker se bodo finančna sredstva za programe namenila iz obstoječega evropskega ribiškega sklada. Takšni programi so zelo zapleteni in vključujejo obvezne odstotke, nekatera od pravil pa je skoraj nemogoče razumeti, kot je komisar danes spoznal v zvezi s členom 19(4). To je po mojem največji problem: ali bodo podrobnosti tega predloga onemogočile njegovo izvajanje v praksi? To bi bilo zelo obžalovanja vredno.
<P>
Zato pozivam Komisijo, gospoda komisarja in vse uradnike generalnega direktorata, da pozorno preučijo izvedljivost tega predloga, ker ni vreden prizadevanja, ki se od nas zahteva, če ni izvedljiv v predlaganem obdobju.
<SPEAKER ID="524" NAME="Elspeth Attwooll" AFFILIATION="ALDE">
Gospod predsednik, v skupini ALDE podpiramo predlog uredbe, vendar prav tako obžalujemo, da nismo imeli časa za predložitev v celoti preučenih predlogov sprememb. Zato nas veseli, da bo Komisija v celoti upoštevala skrbi, izražene danes zjutraj v odboru in med razpravo danes zvečer, in da se bo s Svetom dogovorila, da bodo te prilagoditve primerne.
<P>
Dve od teh skrbi zadevata pomoč za delni umik plovila iz obratovanja, in sicer, ali bo s tem preveč odvzeto cilju zmanjšanja zmogljivosti, ter v zvezi z morebitnimi uporabami posameznih subvencij. V pomoč bi bila kakršna koli zagotovila Komisije v zvezi s tem.
<P>
V zvezi z dvema predlogoma sprememb menimo, da je prvi že uspešno vključen v besedilo. Drugega v veliki meri podpiramo, ker smo prepričani, da obravnava pravkar omenjene skrbi, vendar menimo, da se lahko dejansko izkaže za škodljivega v zvezi z zmanjševanjem zmogljivosti. Zato namesto prenagljenega glasovanja za njegovo vključitev v zakonodajno besedilo pozivamo Komisijo, da preuči dobre strani predloga, vendar tudi oblikovanja drugih ukrepov, ki poudarjajo zmanjšanje porabe goriva.
<P>
Nazadnje bi z bolj osebnega stališča poudarila dva stavka v sporočilu Komisije. Ta sta: "Bistvenega pomena je, da se ta paket uporablja na način, ki po vsej Uniji zagotavlja enake konkurenčne pogoje. Konkurenca med ribiči v EU ne sme biti izkrivljena zaradi različne zmožnosti posameznih držav članic, da izplačujejo javna sredstva ali sredstva Skupnosti." Potrjujem že navedeno stališče, da različna pripravljenost držav članic glede izplačila zadevnih sredstev ne sme nikjer povzročiti izkrivljanja konkurence. Prepričana sem, da bodo sprejeti vsi mogoči ukrepi za zagotovitev, da vsaka država članica z ribiško floto izkorišča priložnosti, ki jih omogoča uredba.
<SPEAKER ID="525" NAME="Daniel Varela Suanzes-Carpegna" AFFILIATION="PPE-DE">
(ES) Gospod predsednik, gospod Borg, gospe in gospodje, v tej razpravi moramo priznati veliko stvari.
<P>
Prvič, če ribiška industrija ne bi vpila "kar je preveč, je preveč", ne bi danes tu razpravljali o veliki potrebi po sprejetju ukrepov. To je prva stvar.
<P>
Drugič, priznati moramo, da so evropske institucije spodbudile ta protest. Parlament je na zadnjem delnem zasedanju že sprejel resolucijo o krizi. Poleg tega moramo priznati, kot smo danes zjutraj povedali gospodu Borgu, da je Komisija ukrepala nenavadno hitro, ko je predložila paket ukrepov, o katerem danes razpravljamo. To moramo vsi pozdraviti.
<P>
Torej je vse urejeno? Ne, daleč od tega. To je šele začetek. Komisija je predložila, kar bi lahko imenovali začetni dokument prve faze za obravnavo krize, načrt dodeljevanja pomoči, ki se osredotoča na prestrukturiranje flote. Zdaj mora Komisija predložiti načrt za drugo fazo, ki je enako nujen ter ki vključuje ukrepe za povečanje donosnosti flote in izboljšanje trženja ter ukrepe, usmerjene v spodbujanje vrednosti rib pri prvi prodaji, ukrepe, za katere še nimamo natančnega časovnega razporeda.
<P>
Kljub temu morajo Svet in vlade držav članic izvajati ukrepe, in sicer tako hitro, kot sta to storila Komisija in Parlament, v skladu z našimi zahtevami pa morajo povečati nadzor nad uvozom ribiških proizvodov in uvesti obsežne kampanje za obveščanje potrošnikov, da se podprejo interesi naših ribičev.
<P>
Če se ta načrt ne izvede v praksi in nam ostane le to, kar je zdaj pred nami, gospod Borg, imamo le iznajdljivo in velikodušno potezo, ki sedanjo krizo izkorišča za zmanjšanje ribiške flote, in si ne prizadeva za povečanje njene donosnosti in rešitev iz resne krize, v kateri se je znašla.
<SPEAKER ID="526" NAME="Luis Manuel Capoulas Santos" AFFILIATION="PSE">
(PT) Gospod predsednik, gospod komisar, gospe in gospodje, ribiški sektor je zagotovo gospodarski sektor, ki ga je sedanja naftna kriza najbolj prizadela. Tega se vsi zavedamo. Zato pozdravljamo politični sporočilo, ki ga je Komisija izrazila s tem paketom ukrepov. Evropski parlament ne bo oviral njegovega hitrega sprejetja, kot so dejali kolegi poslanci.
<P>
Glede na obseg težave ne pričakujemo čarobnih rešitev. Kljub temu po preučitvi predlogov Komisije ne morem prikriti velikega razočaranja. Vsi ukrepi vodijo k istemu cilju, tj. zmanjšanje števila plovil. Tudi domnevni izredni ukrepi, kot je pomoč za začasno prekinitev ribolovnih dejavnosti, so povezani z obveznim zmanjšanjem flote.
<P>
Ne razumem, zakaj ukrepi iz člena 7 izključujejo nadomestitev motorjev, prav tako pa je težko razumeti, zakaj morajo načrti za prilagoditev flote vključevati plovila s stroški energije, večjimi od 30 % proizvodnih stroškov. Kaj pa ostala plovila, gospod komisar, kar pomeni skoraj vsa, razen plovil za lov z vlečno mrežo? Kaj pa obalna plovila, ki so zelo pomembna s socialnega vidika? Ne razumem tudi, zakaj so edina plovila, ki so vključena v program delnega zmanjšanja, tista, ki uporabljajo eno in isto ribolovno orodje ter predstavljajo 70 % flote, ki uporablja zadevno orodje. Zaradi te zahteve skupaj s predpisom o zmanjšanju zmogljivosti za 60 % in omejitvi te zmogljivosti na 25 %, da se podprejo nova plovila, je ta ukrep popolnoma neizvedljiv, kot je pred kratkim dejal kolega gospod Casaca.
<P>
Gospod komisar, zavedam se, kako težko je najti rešitev za težave takih razsežnosti, vendar ne smemo sektorja zavajati, da ga poskušamo rešiti, medtem ko sta edina cilja zmanjšanje in opustitev. Bolje je reči bobu bob in povedati, kaj se dogaja. Zato vas pozivam, da si kljub kratkemu roku do zasedanja Sveta v ponedeljek prizadevate za poenostavitev in da ste realni, tako da se pozitivno politično sporočilo ne bo sprevrglo v veliko razočaranje sektorja, ki se k nam obrača z velikim upanjem.
<SPEAKER ID="527" NAME="Avril Doyle" AFFILIATION="PPE-DE">
Gospod predsednik, vsi se odzivamo v nekaj urah od prejetja besedila Komisije, ki vsebuje paket ukrepov za podporo naše ribiške flote v sedanji gospodarski krizi. Komisija predvideva izredne ukrepe z omejenim trajanjem in predvsem socialne narave, ki so dobrodošli.
<P>
Socialni ukrepi zadevajo samozaposlene ribiče in zaposlene v tem sektorju. Na Irskem so od sodbe sodišča pred nekaj leti posebne razmere, kjer so skoraj vsi navadni ribiči samozaposleni ali ribiči plačani po deležu ulova in so izključeni iz socialne podpore doma, ko so brez dela zaradi gospodarskih razlogov ali razlogov, povezanih z vremenom, zato pozdravljam ta vidik.
<P>
V zvezi z ukrepi začasne prekinitve bi rada od gospoda komisarja zagotovilo, da se bodo ti uporabljali za vse, ki morajo zaradi gospodarskih razlogov za kratek čas prekiniti dejavnosti, in da se bodo omejitve, da bodo ti ukrepi na voljo le tistim, ki so del sheme za prestrukturiranje, uporabljale čim širše. Uporaba za prestrukturiranje bi morala omogočiti uporabo za prekinitev na tem zadevnem področju.
<P>
Močno podpiram tudi pomoč za delni umik plovila iz obratovanja, da se ribičem omogoči prehod na manjša, bolj podnebju prijazna in energetsko učinkovita plovila. Menim tudi, da bodo države članice zmanjšane emisije ogljikovega dioksida na podlagi tega novega prispevka k floti znale vključiti v svoja skupna prizadevanja v okviru paketa ukrepov, povezanih s podnebjem, ki se nam hitro približuje in ki ga moramo povezati s prizadevanji držav članic v zvezi z energetsko učinkovitimi plovili, manjšimi plovili in nadomeščanjem s cenejšimi plovili na tem zadevnem področju.
<P>
Menim tudi, da je pomembno spodbuditi delni umik plovila iz obratovanja, ki je predlagan v besedilu, ker se bo tako ribičem, ki bi resnično radi nadaljevali z ribolovom, ki imajo izkušnje in znanje generacij, omogočilo nadaljevanje izvajanja ribolovnih dejavnosti, čeprav v manjšem obsegu, dokler ne odpravimo gospodarske krize.
<P>
Zato se zahvaljujem za ukrepe. Iskreno upam, da jih bodo države enakomerno izvajale. Dodatnega denarja ni. Samo sredstva iz evropskega sklada za ribištvo. Dejansko je to s finančnega vidika nesmiselno, vendar upajmo, da se zaradi različnega obsega sredstev za odziv držav članic ne bodo uvedli protikonkurenčni ukrepi.
<SPEAKER ID="528" NAME="Catherine Stihler" AFFILIATION="PSE">
Gospod predsednik, mislim, da se vsi dobro zavedamo negativnih vplivov cen nafte in goriva. Že junija je organizacija Age Concern Scotland napovedala, da se bodo zaradi večanja cen goriva ranljive skupine ljudi to zimo komaj ogrevale. Predstavnik dobrodelne organizacije je dejal, citiram, "Vedno, ko se cene goriv povečajo za 1 %, se na Škotskem približno za tisoč poveča število ljudi, ki živijo v revščini zaradi visokih stroškov goriv". Veliko teh so najrevnejši upokojenci z zelo nizkimi dohodki, ki morda že živijo pod pragom revščine.
<P>
V zvezi s tem se lahko vprašamo, zakaj je Komisija planila v domnevo pomoč določenemu sektorju. Pravim "domnevno" pomoč, ker se moramo vprašati, ali lahko s preučenim ponovnim pisanjem smernic evropskega sklada za ribištvo in mogoče s smernicami de minimis zagotovimo trajnostno ribiško industrijo. Dvomim, da bo ta paket zadovoljil povpraševanje nekaterih delov ribiškega sektorja, zlasti če bodo cene goriva ostale visoke in bomo še vedno imeli presežek zmogljivosti.
<P>
V nedavnem odgovoru Komisije glede obsega presežne zmogljivosti v ribiški floti EU sem izvedel, da Komisija ocenjuje, da je, citiram, "v nekaterih delih ribištva Skupnosti velika presežna zmogljivost, v povprečju najmanj 40 %." Sporočilo in priložena uredba Sveta zadevata potrebo po zmanjšanju presežne zmogljivosti. Zagotovimo, da bo to doseženo.
<SPEAKER ID="529" NAME="Mairead McGuinness" AFFILIATION="PPE-DE">
Gospod predsednik, pozno je že, zato bom kratka. Mislim, da vas je treba obvestiti, kaj je združenje irskih ribičev dejalo junija, ko je bil ta paket prvič objavljen. Imeli so pomisleke in dejali so, da je nujno, da se vsak tak predlog podpre z znatnimi finančnimi sredstvi.
<P>
Mislim, da je že bilo povedano, da ni na voljo dodatnih sredstev in da je to, kar počnemo, prerazporejanje sedanjih sredstev, ki so na voljo. Menim, da moramo biti v zvezi s tem odkriti, ker se bo ta izredni paket financiral iz drugih ukrepov, ki bi morda bili potrebni, če cene nafte ne bi povzročile takšnih težav v ribiškem sektorju in tudi v drugih sektorjih.
<P>
Precej sramotno je, da je morala priti industrija iz morja na ulice, da smo se v celoti odzvali. Razen tega bodo nekateri deli tega paketa, če se bodo izvajali - in mislim, da je to ključno - zelo pozitivni. Menim, da je treba flotam, ki so se morale tako rekoč umakniti pred objavo te uredbe, zagotoviti pomoč v okviru teh ukrepov.
<P>
Vendar je v zvezi z ribiško industrijo še veliko drugih vprašanj. Eno od teh, ki ste jih omenili, gospod komisar, je, da so se cene rib znižale in ne zvišale. Zanima me vaše mnenje o tem (ampak mogoče je danes že prepozno), kako bi lahko to obravnavali, ker bomo v zvezi s tem dosegli resničen napredek v ribiškem sektorju.
<P>
Pogosto, ko imajo ljudje težave, kmetje ali ribiči, se pritožujejo, da je odziv Evrope prepočasen. V tem primeru se nismo hitro odzvali, vendar smo vsaj nekoliko pospešeno dosegli položaj, v katerem smo zdaj.
<P>
Vendar, kot so dejali že drugi, imamo samo dokument. Ta je zapleten in nekoliko podoben lizbonski pogodbi, upam pa, da bo sprejet - zlasti na Irskem, kjer lizbonska pogodba ni bila sprejeta.
<SPEAKER ID="530" NAME="Colm Burke" AFFILIATION="PPE-DE">
Gospod predsednik, pozdravljam predloge Komisije. V tem času sem lani obiskal svoje volilno okrožje v Castletownberu. Takrat, tj. julija 2007, so bili ribiči v razmeroma slabem položaju glede na celotno industrijo. Po dvanajstih mesecih se zdaj soočamo s težavami in pozdravljam predloge, ki jih je danes vložila Komisija.
<P>
Vendar se morajo odzvati tudi države članice na drugih področjih, povezanih s celotno ribiško industrijo. Celotno vprašanje, ki ste ga izpostavili v svojem memorandumu glede količine, kakovosti in oskrbe, je zelo pomembno ter zadeva zagotovitev, da so proizvajalci in dobavitelji rib za svoje delo primerno nagrajeni. Menim, da medtem ko potrošnik plačuje, so na koncu posredniki tisti, ki imajo od tega precejšen dobiček. Ena od stvari, ki jo je treba po mojem mnenju spremeniti, je celotno področje prostovoljnega označevanja. Uvesti moramo mehanizem, da bomo lahko jasno opredelili izdelek, ki ni iz Evropske unije, in v veliko primerih izdelek, ki ni v skladu z veljavnimi predpisi. Menim, da je na tem področju potrebna sprememba. V EU prihaja preveč izdelkov, ki ne ustrezno spoštujejo predpisov, in v zvezi s tem si ne prizadevamo dovolj za zagotovitev enakih konkurenčnih pogojev za vse v EU. To je pomembno področje, ki se mu moramo posvetiti. Čeprav podpiram te uredbe in predloge menim, da moramo izvajati tudi predpise, ki zadevajo izdelke, ki niso iz Evropske unije.
<SPEAKER ID="531" NAME="Avril Doyle" AFFILIATION="PPE-DE">
Gospod predsednik, opozarjam na vprašanje, ki sva ga danes zjutraj v odboru za ribištvo izpostavili kolegica Carmen Fraga Estévez in jaz. Člen 12(3) navaja, da se lahko "v načrt za prilagoditev flote [...] vključijo samo flote, katerih stroški energije znašajo v povprečju vsaj 30 % proizvodnih stroškov flote, vključenih v ta načrt, in sicer glede na promet za leto 2007."
<P>
Ali nam lahko tu zagotovite in zabeležite, da se bo lahko pri zbiranju zadevnih številk upoštevalo tudi prvih šest mesecev leta 2008, ker je to bilo izredno slabega pol leta z vidika dejanskega odstotnega povečanja stroškov energije za floto, zlasti občutljivejše vidike naših flot?
<SPEAKER ID="532" NAME="Catherine Stihler" AFFILIATION="PSE">
Gospod predsednik, ker smo upravičeni do še enega vprašanja, bi rada naslednjega zastavila komisarju. Ob upoštevanju sistemov pomoči za delni umik plovila iz obratovanja in predloga o morebitni prerazporeditvi 25 % ribolovne zmogljivosti, trajno umaknjene za nova plovila, ali to dejansko pomeni uvedbo škodljivih subvencij za gradnjo plovil?
<SPEAKER ID="533" NAME="Joe Borg">
komisar. - Gospod predsednik, zahvaljujem se vam za vsa posredovanja in veliko zastavljenih vprašanj. Poskušal bom odgovoriti na čim več vprašanj glede na to, da zaradi nujne narave tega predloga nismo imeli dovolj časa za razpravo, kot ga imamo običajno v odboru za ribištvo in na plenarnem zasedanju.
<P>
Glede ukrepov de minimis bomo, kot smo navedli v sporočilu, v prihodnjih tednih in mesecih izvajali potrebne gospodarske analize ter nameravamo po potrebi pred koncem tega leta predložiti predlog Komisije, če rezultati gospodarske analize podprejo ta ukrep in če to dopuščajo pravila STO.
<P>
Naslednji, precej dolg postopek, ki vključuje posvetovanje med svetovalnim odborom držav članic in zainteresiranimi stranmi ter dokončno sprejetje s strani Komisije, običajno traja približno šest mesecev. Torej dejansko govorimo o precej obsežnem časovnem okviru. Vendar moram poudariti, da pomoč de minimis ni rešitev za prestrukturiranje flote, ki je potrebno.
<P>
Če nam je to všeč ali ne, se soočamo s težavo velikega presežka zmogljivosti, in če ne bomo tega učinkovito obravnavali, ne bomo nikoli našli trajne rešitve. Kot sem že večkrat dejal, nima smisla, da zapravljamo denar za težavo, ne da bi poskušali obravnavati njenega resničnega vzroka, in to je tisto, za kar si prizadevamo. Pripravljeni smo zagotoviti takojšnjo in srednjeročno pomoč ribištvu, vendar tudi poudarjamo, da je potrebno učinkovito prestrukturiranje. Sicer se bomo morali leto za letom vračati in razpravljati o istem vprašanju. Treba je torej pojasniti, da Komisija ne namerava brezciljno zapravljati denarja za to težavo. Kakršna koli oblika stalnih pomožnih vrat za ribištvo je torej napačen pristop. Zato je treba pojasniti, da moramo resnično obravnavati težavo. To je moj odgovor v zvezi z vprašanjem de minimis, ki ga obravnavamo.
<P>
V zvezi s tržnimi ukrepi bomo zagotovili več podrobnosti in bolj pojasnili razmere, ker je več področij, na katera se bomo osredotočili. Najprej bomo več sredstev namenili financiranju naročilnic in drugim industrijskim združenjem, da se pripravijo ribolovni načrti, načrti trženja, pobude o kakovosti, označevanju in medsektorske pobude. In kot se je izkazalo v drugih državah, na primer na Norveškem, lahko naročilnice učinkovito pomagajo v ribolovnem sektorju. Kot smo navedli v sporočilu, to niso nova orodja ali instrumenti. Obsežno so opisani v okviru skupne ureditve trga in evropskega sklada za ribištvo. Težava je, da jih industrija in države članice do zdaj niso dovolj spodbujale.
<P>
V zvezi s sistemom spremljanja cen, bomo skupaj z industrijo in državami članicami uporabili to dodatno znanje za vzpostavitev orodij za spremljanje vzdolž vrednostne verige, da bo lahko sektor v prihodnje učinkoviteje predvidel razvoj cen. Komisija je v zvezi s tem vprašanjem uvedla študijo, ki se bo zaključila septembra. Na širši ravni obstaja v zvezi s tem vprašanjem tudi politični interes. Na nedavnem evropskem vrhu so se podprle širše pobude Komisije za spremljanje cen živil in mehanizme spremljanja cen. Dodatna sredstva za sistem spremljanja cen rib bodo proračunski organi dali na voljo do septembra. Z delom bomo začeli takoj, pri čemer bomo najprej začeli z izvajanjem pilotnega projekta o področju in načinih uporabe te dejavnosti, tako da bo popoln sistem spremljanja cen opredeljen in bo začel delovati pred koncem leta 2009.
<P>
Za večji nadzor glede izdajanja potrdil, zahtev v zvezi z označevanjem in blažitve IEU, bo Komisija tudi tu podprla pobude industrije na področju spremljanja trga in zlasti v zvezi s spremljanjem usklajenosti sektorja s pravnimi zahtevami glede izdajanja potrdil, označevanja itd. Načrtujemo, da bomo do konca leta 2008 objavili razpis za zbiranje predlogov, pri čemer bomo sektorske organizacije pozvali, da pripravijo konkretne predloge, izvajanje teh projektov pa se bo začelo v letu 2009.
<P>
Leta 2009 nas čaka tudi popoln pregled skupne ureditve trga. Poskušal bom torej navesti nekaj okvirnih časovnih rokov v zvezi z različnimi tržnimi ukrepi, ki jih načrtujemo.
<P>
V zvezi z vprašanjem o referenčnem obdobju, ki sta ga izpostavili gospa Fraga in gospa Doyle, lahko ponovim, da je predhodna ocena tega predloga pokazala, da ga lahko sprejmemo. Zavedamo se, da so se razmere v zvezi z gorivom bistveno spremenile od leta 2007, in zdi se smiselno, da je sedanja realnost izražena v cilju tega paketa. Kljub temu bomo morali zagotoviti, da vsi gospodarski podatki, uporabljeni za referenčno obdobje 2007-2008, pravilno prikazujejo gospodarske razmere za zadevne flote in plovila. Ohranila se bo zahteva po zmanjšanju zmogljivosti za 30 %. Možen vpliv uporabe številk za leto 2008 lahko posredno povzroči širšo uporabo paketa. Torej lahko potrdim, da bomo napredovali in upoštevali ta predlog, ki ga je danes zjutraj predložil odbor za ribištvo.
<P>
V zvezi s tem, ali predlog obravnava vzroke težave, sem prepričan, da obstajata dva glavna cilja: obravnavanje presežne zmogljivosti, kot sem pravkar dejal, da bomo lahko še dolgo donosno živeli, in tudi pomoč ribičem pri uveljavljanju poštene cene za njihov ulov. Ukrepe, ki jih v zvezi s tem predlagamo, sem pravkar opisal.
<P>
Ti so zelo pomembni za vprašanje, ki ga je izpostavil general Morillon, glede ukrepov, ki se ne smejo izvajati v škodo tistih, ki so že izvedli prestrukturiranje, ter za vprašanje gospe Allister, gospe Attwooll in drugih. Rad bi povedal, da bo dodatno zmanjšanje zmogljivosti nekaterih držav članic na splošno koristilo drugim državam članicam, ker manjša zmogljivost, kateri sledijo manjša prizadevanja, pomeni več sredstev in več tržnih možnosti.
<P>
Natančneje pa naj povem, da bo predlagani začasni instrument, ki ga bom kmalu obravnaval, oblikovan tako, da se bodo merila opredelila na podlagi potreb in ne bodo usklajena z evropskim skladom za ribištvo, tako da se bodo na primer upoštevale zahteve tistih, ki so že izvedli znatno prestrukturiranje, in da se bodo upoštevali tisti z nizkimi dodeljenimi sredstvi iz evropskega sklada za ribištvo.
<P>
V zvezi z vprašanjem socialne pomoči moramo najprej videti, kako bo ta ukrep opredeljen v praksi. Če ukrep koristi samo delavcem in ne družbam, elementi pomoči morda sploh niso vključeni. Zato bi bil postopek sprejemanja tega ukrepa hitrejši.
<P>
Če se zahteva sprememba smernic o državni pomoči, bomo pripravili odločbo Komisije, kar običajno traja dva do tri mesece. V zvezi s sodbo irskega sodišča bomo analizirali, kako lahko opredelitev delavcev kot samozaposlenih vpliva na uporabo tega ukrepa, in bomo poskušali najti rešitev za posebne razmere na Irskem.
<P>
Na zahtevo, da izredna začasna prekinitev dejavnosti ne sme biti povezana s prestrukturiranjem (kar je izpostavila tudi gospa Doyle), je prestrukturiranje v našem paketu razmeroma ohlapno opredeljeno, tako da bodo imela plovila v težavah veliko priložnosti za prilagoditev novim realnostim. Pomoč lahko prejmejo takoj, potem pa imajo na voljo šest mesecev za prilagoditev. Vendar je treba to povezavo ohraniti za izredni paket, da se dosežejo želeni rezultati.
<P>
V zvezi z vprašanjem gospe McGuinness glede finančnih zahtev so te le za začasno in trajno prekinitev ribolovnih dejavnosti ocenjene na približno 1,6 milijarde EUR. Skupne finančne zahteve so ocenjene na približno 2 milijardi EUR. Ocenjuje se, da bo sedanje načrtovanje osi 1 evropskega sklada za ribištvo za te ukrepe krilo približno 600 milijonov EUR, pri čemer naj bi se dodatnih 250 milijonov EUR zagotovilo iz državnega sofinanciranja.
<P>
Komisija nadalje ocenjuje, da bo treba 550 milijonov EUR zagotoviti iz načrtovanja operativnih programov evropskega sklada za ribištvo. Zato bo s tem nastal primanjkljaj za 600 milijonov EUR. Obstajajo torej tudi dodatni stroški. Ne uporabljamo le sredstev iz evropskega sklada za ribištvo. Tu je še dodatnih 600 milijonov EUR. Velik del tega zneska je mogoče zagotoviti iz nedodeljene rezerve v okviru postavke 2 zgornjih mej finančnega okvira za obdobje 2009-2010, pri čemer se večina dodeli leta 2009.
<P>
Začasni instrument, ki sem ga omenil, bi se lahko oblikoval na podlagi teh dodatnih stroškov. Ta instrument mora temeljiti na potrebah, tako da ne bi neposredno izražal sorazmerne razporeditve sredstev v okviru evropskega sklada za ribištvo, ampak bi se osredotočal na tiste segmente flote, ki se morajo prestrukturirati, vendar jim ni zagotovljena pomoč iz evropskega sklada za ribištvo, ker so sredstva tega sklada, namenjena zadevni državi članici, zelo omejena, ali ker gre za nekonvergenčna področja, ki imajo zato omejena sredstva iz sklada, ali ker je potreba zelo velika in ima evropski sklad za ribištvo premalo sredstev. To je moj odgovor na vprašanje o dodeljenih finančnih sredstvih.
<P>
V zvezi z izpostavljenim vprašanjem bi rad tudi poudaril, da, medtem ko kratkoročno ne predlagamo nobenih čudežnih rešitev, predvidevamo takojšnjo začasno prekinitev dejavnosti za tri mesece z začetkom 1. julija 2008, pri čemer bomo, kot sem dejal, prilagodljivi glede opredelitve prestrukturiranja, medtem ko morajo biti dodatne določbe o začasni prekinitvi pomemben del načrta za prilagoditev flote.
<P>
V zvezi s prvimi tremi meseci pa se pri splošnem prestrukturiranju upošteva upravičenost.
<P>
Na vprašanje, ali lahko ob upoštevanju prisotnih pogojev zagotovimo uspeh v določenem časovnem okviru, odgovarjam, da je večina teh pogojev povezanih z delno pomočjo za umik plovila iz obratovanja, ki je nov instrument in je bil sporen že pri doseganju te stopnje. Z odpravo tega instrumenta bi se odpravila tudi večina z njim povezanih pogojev. Vendar sem prepričan, da to ni tisto, kar želite. Lahko vam zagotovim, da bo Komisija pozvala države članice in industrijo, da sprejmejo načrte za prilagoditev flote ter zagotovijo njihov ustrezen nadzor in ustrezno izvajanje, tako da se bodo upoštevali predvideni časovni roki in določeni pogoji.
<P>
Ponovno poudarjam, da ne drži, da so vsi ukrepi povezani z umikom plovil iz obratovanja. Res je, da se nadaljuje popoln umik plovil, vendar je bil uveden tudi delni umik plovil, pri katerem se odstranijo starejša plovila in uvedejo nova, manjša plovila, torej se bodo s tega vidika uvajala nova plovila z manjšo zmogljivostjo v absolutnem smislu. Tako bomo dejansko učinkovito zmanjševali zmogljivost, hkrati pa bomo tudi ustrezno obravnavali težave v zvezi z gorivom.
<P>
Poleg tega so tudi ukrepi v zvezi z nadomestitvijo motorja ter spremembo orodij in opreme, ter ukrepi, ki sem jih poudaril, o tržnih ukrepih in socialni pomoči. Zato se ne strinjam s tem, da predlagamo le nadaljevanje popolnega umika plovil iz obratovanja. Veliko je različnih instrumentov in upam, da bodo lahko države članice med njimi izbrale tiste, ki bodo na najustreznejši način obravnavali skrbi in razmere v sektorju.
<P>
V zvezi z opombo gospe Stihler o tem, da bi to lahko bile škodljive subvencije za novo gradnjo, poudarjam dejstvo, da ne bomo niti centa namenili za umik plovil, katerih zmogljivost se ohranja. Dodelili bomo pomoč za razstavitev plovila za popoln umik iz obratovanja, pri čemer bomo to pomoč dodelili za del, ki bo umaknjen. Nikakršna državna pomoč se ne bo namenila za ohranjeno zmogljivost. Prizadevamo si najti rešitev, pri čemer se bo nujno prestrukturiranje z zmanjševanjem zmogljivosti, ki smo ga poskušali doseči s popolnim umikom iz obratovanja, kar pa se ni izkazalo za uspešno, morda lahko učinkoviteje obravnavalo s tem novim instrumentom delnega umika. Kombinacija delnega umika, popolnega umika, ohranitve plovil v obratovanju z možnostjo nadomestitve motorja, modernizacije na krovu itd., vseh že obstoječih ukrepov in celotnega paketa v okviru načrta za prilagoditev flote bi lahko pripomogla k učinkoviti uresničitvi potrebnega zmanjšanja zmogljivosti, kar bi pomenilo manjše prizadevanje za obravnavanje sedanjih razmer v zvezi z zdravjem staleža rib.
<P>
Za konec lahko v odgovor na prvotno posredovanje gospe Stihler le ponovim znano misel, da je kritika v vsakem primeru neizbežna.
<SPEAKER ID="534" NAME="Predsednik">
Razprava je končana.
<P>
Glasovanje bo potekalo v četrtek, 10. julija 2008.
<P>
Pisne izjave (člen 142)
<SPEAKER ID="535" NAME="Iles Braghetto  " LANGUAGE="IT">
Podpiram odobritev predloga uredbe za obravnavo krize v ribiškem sektorju. Te določbe nedvomno ne bodo rešile vseh težav sektorja, ki je še posebej zapleten, kot je Evropski svet priznal na junijskem vrhu, zaradi dvojne omejitve sredstev in trga, zaradi katerega se je sektor manj sposoben zoperstaviti gospodarskemu pritisku. Ukrep, ki se je danes odobril za obravnavanje krize v zvezi z gorivi, nedvomno odpira nove možnosti. Pomembno je, da naši izvajalci ribolovnih dejavnosti izkoristijo vsako priložnost, ki jim jo ponudi. Upoštevati je treba, da se s povečanjem cen goriva, ki so se v nekaj mesecih več kot podvojile, niso le ukinili prihodki, ampak zdaj izvajalci ribolovnih dejavnosti poslujejo z izgubo. Uredba določa poseben začasen ukrep z rokom 31. december 2010, katerega cilj je podpreti hitrejše prilagajanje flote Skupnosti sedanjim razmeram ter ublažitev socialnih in gospodarskih posledic v prehodnem obdobju. Paket se osredotoča predvsem na zmanjšanje ribolovnega napora in presežne zmogljivosti ter posodobitev in preoblikovanje flot z namenom reševanja vprašanja velike odvisnosti od goriv.
<P>
Cilj drugih ukrepov je izboljšati energetsko učinkovitost in zmanjšati emisije ribiških plovil ter spodbuditi preusmeritev stran od ribolovnih tehnik, ki škodujejo okolju, kot je uporaba pridnenih vlečnih mrež.
<SPEAKER ID="536" NAME="Kathy Sinnott  " AFFILIATION="IND/DEM">
v pisni obliki - Izredni paket, ki ga je predlagala Komisija, je korak naprej pri odpravljanju negotovega položaja, v katerem so se znašli evropski ribiči.
<P>
Irski ribiči imajo nekaj resnih pomislekov, ki jih je treba upoštevati. Kako se bosta razdelili 2 milijardi pomoči? Glede na posamezno floto ali bodo dodeljene kvote?
<P>
Kakšni bodo ukrepi v zvezi s plovili z vlečno pridneno mrežo, ki predstavljajo večino sedanje evropske flote in jim grozi odstranitev v skladu s predlaganim izrednim paketom? To zelo skrbi irske ribiče, ker je Irska že preizkušala nadomestne možnosti za vlečne pridnene mreže, vendar do zdaj neuspešno. To je nesprejemljivo, če naj bi Irska še naprej z ribami oskrbovala preostalo EU in še vedno lahko poskrbela za svoje družine.
<P>
Irska ima največje obalno območje v Evropski skupnosti. Skupna ribiška politika na Irskem ni bila uspešna. Irski ribiči so se že prej soočali s težkimi razmerami, zdaj pa nimajo več nadzora nad reševanjem svojih težav. Čas je za spremembo. Čas je, da irske ribiče postavimo za skrbnike irskih voda.
