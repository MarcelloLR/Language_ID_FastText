<CHAPTER ID="020">
Sprememba Uredbe (ES) št. 539/2001 o seznamu tretjih držav, katerih državljani morajo pri prehodu zunanjih meja imeti vizume, in držav, katerih državljani so oproščeni te zahteve (razprava) 
<SPEAKER ID="243" NAME="Predsednik">
Naslednja točka je poročilo o predlogu uredbe Evropskega parlamenta in Sveta o spremembi Uredbe (ES) št. 539/2001 o seznamu tretjih držav, katerih državljani morajo pri prehodu zunanjih meja imeti vizume, in držav, katerih državljani so oproščeni te zahteve, ki ga je v imenu Odbora za državljanske svoboščine, pravosodje in notranje zadeve pripravil gospod Agustín Díaz de Mera García Consuegra - C7-0162/2010 -.
<SPEAKER ID="244" NAME="Agustín Díaz de Mera García Consuegra" LANGUAGE="ES">
Gospod komisar, želim tudi pozdraviti vašo izvrstno ekipo. Gospe in gospodje, v Uredbi (ES) št. 539/2001 je seznam tretjih držav, katerih državljani morajo pri prehodu zunanjih meja Unije imeti vizume, in držav, katerih državljani so oproščeni te zahteve.
<P>
Predlog za spremembo Uredbe (ES) št. 539/2001, o kateri danes razpravljamo, ima tri cilje. prenos Tajvana na pozitivni seznam, prenos drugih tretjih držav ali ozemelj - Trinidad in Tobago, Sveta Lucija, Saint Vincent in Grenadine, Belize, Dominika, Grenada, Marshallovi otoki, Mikronezija in Palau - na pozitivni seznam in položaj Severnih Marianski otokov.
<P>
Položaj Severnih Marianskih otokov ne predstavlja nobenih težav, saj so njihovi prebivalci, kot veste, državljani ZDA.
<P>
Glede prošenj za prenos tretjih držav, ki sem jih navedel, Komisija meni, da ni utemeljitve za ukinitev vizumske zahteve, in tudi mi smo tega mnenja.
<P>
V primeru Tajvana je ta azijski otok doživel hvalevreden demokratični, družbeni in gospodarski napredek. Demokratične institucije so trdno uveljavljene od leta 1996, ko so bile izvedene prve neposredne predsedniške volitve. Predsednik je voditelj vlade, ki ga tajvansko ljudstvo izvoli na splošnih volitvah za štiriletno obdobje. Zakonodajno_oblast_na_otoku_aktualno_vrši_zakonodajni_Yuan,_ki_šteje_113_sedežev.
<P>
V gospodarskem smislu so prihodki na tajvanskega prebivalca med najvišjimi na svetu, in sicer 30.100 USD; julija 2010 je bila brezposelnost 5,2-odstotna, kar je precej pod evropskim povprečjem, ko je bilo v istem mesecu 10,1-odstotno. V prvem četrtletju 2010 je gospodarska rast dosegla 13,27 %, v prvem polletju 2010 pa je presežek trgovinske bilance dosegel 12,1 milijarde USD. Po podatkih Mednarodnega denarnega sklada za leto 2009 je bilo tajvansko gospodarstvo 25. na svetu z bruto domačim proizvodom 379 milijard USD. Treba je poudariti, da je bil Tajvan leta 1950 revnejši od Gane, Ugande in Demokratične republike Kongo. Do leta 1960 je bil bolj odvisen od izvoza primarnih proizvodov kot države, kot so Kenija, Južna Afrika in Libanon. Danes pa izdelki, ki jih proizvaja Tajvan, predstavljajo več kot 97 % izvoza te države.
<P>
Vse to pomeni, da je bila stopnja neto migracije v Tajvanu le 0,15 %. Zato je zelo malo verjetno, da se bomo morali ukvarjati z nezakonitimi priseljenci iz Tajvana. Po podatkih Komisije je bilo na celotnem ozemlju Evropske unije v letih 2006 do 2008 odkritih le 45 nezakonitih priseljencev iz Tajvana.
<P>
Kar zadeva varnost potnih listin, želim poudariti, da tajvanski elektronske potne listini izpolnjujejo vse standarde proti ponarejanju, ki jih določa Mednarodna organizacija civilnega letalstva.
<P>
Položaj tajvanskih izseljencev bi bilo treba skrbno preučiti, kajti čeprav imajo potne liste, ki jih je izdal uradni organ, morajo pridobiti predhodno dovoljenje za vstop na Tajvan. Zato bi bilo logično, da Evropska unija obdrži podoben pristop do teh ljudi, kakor predlaga moje poročilo.
<P>
Tajvan zdaj ne zahteva vizuma za večino držav članic, razen za Ciper, Romunijo in Bolgarijo. Vendar je namen tajvanskih organov, da zagotovijo odpravo vizumov za državljane teh držav od 11. novembra naprej, to je jutri. Gre za uradno zavezo, o kateri so bili obveščeni predsedstvo Sveta, Evropska komisija in Parlament in tudi stalna predstavništva zadevnih držav.
<P>
Gospod predsednik, iz tega in iz drugih razlogov, ki jih bom omenil v svojem govoru, je primerno podeliti odpravo vizumskega režima Tajvanu, kakor sta to lani storila Združeno kraljestvo in Irska.
<SPEAKER ID="245" NAME="Andrey Kovatchev">
pripravljavec mnenja Odbora za zunanje zadeve. - Gospod predsednik, pozdravljam poročilo gospoda Díaza de Mere. Po desetletjih napetosti je politično ozračje med sedanjo tajvansko vlado in Ljudsko republiko Kitajsko pozitivno. Med njima obstaja neposredna letalska povezava in okvirni sporazum o gospodarskem sodelovanju je že v veljavi.
<P>
Odnosi med Tajvanom in Evropsko unijo se tudi razvijajo v pozitivni smeri: trgovinski promet je velik, akademske in poslovne izmenjave pa so pogoste. Izobraževanje, demokratično upravljanje in prihodki na Tajvanu so na ravni Japonske in Južne Koreje. Glede na to in glede na druga pozitivna gibanja, Odbor AFET podpira poročilo gospoda Díaza de Mere, ki se zavzema za odpravo vizumske obveznosti za Tajvan. Kakor pravi poročilo, pričakujemo, da bo Tajvan odpravil vizumsko obveznost za vseh 27 držav članic pred začetkom veljavnosti ukrepov. Treba je poudariti, da vizumski režimi - in vsi konzularni režimi ali režimi zasebnega prava - ne posegajo v stališča glede statusa ozemelj, za katera velja javno mednarodno pravo.
<SPEAKER ID="246" NAME="Cecilia Malmström">
članica Komisije. Gospod predsednik, predlog za prenos Tajvana na pozitivni vizumski seznam je Komisija sprejela 5. julija letos. Kot vemo vsi, je Tajvan dobro razvita in stabilna demokracija. Izpolnjuje vse potrebne tehnične zahteve.
<P>
Predlog je rezultat rednih pregledov vizumskega seznama in temelji na predlogih držav članic. Komisija oceni različne pogoje: nedovoljeno migracijo, javno politiko, javno varnost, vzajemnost, regionalno skladnost in zunanje odnose Evropske unije.
<P>
V jugovzhodni Aziji moramo okrepiti regionalno skladnost. Druge podobne razvite tretje države, kot so Hongkong, Macao, Japonska, Južna Koreja in Singapur, so že brez vizuma. Poleg tega se je nesporno začel proces odnosov med Tajvanom in celinsko Kitajsko, kar dokazuje tudi neposredna letalska povezava in sklenitev okvirnega sporazuma o gospodarskem sodelovanju.
<P>
Kakor sta izjavila poročevalec in gospod Kovatchev, so Združeno kraljestvo, Irska, Nova Zelandija in Južna Koreja že odobrili potovanje brez vizuma tajvanskim državljanom, Kanada pa zdaj izvaja postopek oprostitve vizumske obveznosti za Tajvan.
<P>
Seveda bi morala biti odprava vizumov za državljane Tajvana vzajemna. Tajvan je postopoma odpravil vizumsko obveznost za državljane velike večine držav članic EU in se zavezal, da bo odobril celoten vizumski režim za vse državljane EU. Romunski, bolgarski in ciprski državljani bodo z 11. novembrom lahko brez vizuma potovali v Tajvan, to pa je jutri; torej si lahko kupite vozovnice!
<P>
Poleg tega bo Tajvan podaljšal dovoljeno obdobje zadrževanja državljanov EU na Tajvanu na 90 dni, ko bo začela veljati odprava vizumov v EU. Predlog zajema tudi črtanje Severnih Marianskih otokov z negativnega seznama, ker je to ozemlje del ZDA.
<P>
Ukinitev vizumov in vizumska liberalizacija sta odlična načina zbliževanja ljudi, bližje drug drugemu: študentov, raziskovalcev, navadnih ljudi, poslovnežev, raziskovalcev in drugih. Gre za zelo pomembno odločitev, ki jo bomo sprejeli zdaj. Postopkovno je to - kot veste - soodločanje, vendar vam z veseljem sporočam, da so člani Sveta že izrazili zelo široko podporo za to. Če prav razumem, - in zaradi dela poročevalca, gospoda Díaza de Mere, in poročevalcev v senci - tudi v tem parlamentu obstaja močna podpora, zato upam, da bomo jutri imeli dobro glasovanje.
<P>
K predlogu Komisije je bil podan le en predlog spremembe, ki sta ga predlagala Svet in Evropski parlament, in sicer da se izključi 60 tisoč tako imenovanih čezmorskih tajvanskih državljanov. Poročevalec in države članice v Svetu so menili, da ti ljudje potrebujejo predhodno dovoljenje Tajvana za vstop v lastno državo. Zato bi bil logičen in razumen ukrep EU, da izključi to kategorijo iz odprave vizumov. Komisija sprejme to spremembo.
<P>
Želim se zahvaliti poročevalcu in poročevalcem v senci za njihovo odlično podporo in sodelovanje pri tej zadevi. Prepričan sem, da bo popolna vzajemna odprava vizumov pospešila zelo dobre odnose med EU in Tajvanom na različnih področjih, kot so turizem in trgovina, in da bo v korist obeh strani.
<SPEAKER ID="247" NAME="Georgios Papanikolau">
v imenu skupine PPE. - (EL) Gospod predsednik, najprej bi tudi jaz čestital poročevalcu in vsem svojim kolegom poslancem, ki so prispevali k temu poročilu. Resnično so opravili sijajno delo.
<P>
Odprava vizumske obveznosti za tajvanske državljane je seveda korak v pravi smeri. Prvič, gre za pozitiven rezultat, ker smo premostili pravno oviro glede dejstva, da nekatere države članice ne priznavajo Tajvana. Drugič, gre za dejstvo, da na osnovi - enega od vidikov - vzajemnega priznavanja državljani držav članic Evropske unije v prihodnje ne bodo podvrženi vizumskim zahtevam pri vstopu na Tajvan; drugače rečeno, to je tako, kot mi storimo za 27 držav članic, in tretjič, izognili smo se morebitnim negativnim učinkom na odnose med Evropsko unijo in Kitajsko.
<P>
Zdaj bi želel, če smem, podati splošnejšo izjavo: pred nedavnim smo bili vsi priča terorističnim dejanjem, ko so bile iz Grčije na veleposlaništva v različnih mestih Evropske unije in iz Jemna v različne države članice poslane paketne bombe. Seveda smo vsi začutili, da je naša varnost ogrožena povsod in na vse načine.
<P>
Torej, ko naši sodržavljani v Evropi izvejo, da Evropska unija olajšuje državljanom tretjih držav, kot so Tajvan in druge države, ki smo jih nedavno odobrili, vstop v Evropsko unijo, se logično sprašujejo, ali to dodatno ne ogroža njihove varnosti.
<P>
Zato mora biti naš odziv, da smo že ocenili vse te parametre, kadar koli sprejmemo takšno odločitev. Popolnoma se zavedamo, da imamo mehanizme za reševanje vseh problemov in zaščito naših sodržavljanov. Točno zato smo sprejeli to odločitev. Imamo sisteme za izmenjavo informacij in zmogljivosti za reševanje vseh problemov.
<P>
Zato želim zaključiti z izjavo, da imamo srečo, da smo sprejeli to odločitev in da nikakor nismo ogrozili varnosti naših sodržavljanov po vsej Evropi.
<SPEAKER ID="248" NAME="Tanja Fajon" LANGUAGE="SL">
Zahvalila bi se najprej poročevalcu za odlično opravljeno delo. Tajvan je lahko zgodba o uspehu. Ravno sem se vrnila z obiska tega otoka, ki ima z Evropsko unijo sklenjenih že več sporazumov o sodelovanju. Sedemindvajseterica je največja vlagateljica v tajvansko hitro rastoče gospodarstvo - letos bo gospodarska rast po napovedih dosegla skoraj devet odstotkov, brezposelnost je manj kot šestodstotna.
<P>
Odprava vizumov za Tajvan bo okrepila gospodarske in politične odnose z Unijo, povečala investicije in omogočala mobilnost, posebej mladih in študentov. Največja grožnja za Tajvan, kot smo slišali, je še vedno Kitajska, vendar so v zadnjih letih odnosi s Kitajsko se nekoliko otoplili, zlasti na gospodarskem področju. Tajvan ni splošno mednarodno priznan, priznala ga ni tudi Evropska unija, vendar lahko že danes na otok brez vizumov potujemo državljani 24 članic, v kratkem pa bo Tajvan vizume odpravil še za Bolgarijo, Romunijo in Ciper.
<P>
Tajvanska vlada je sprejela vrsto pomembnih ukrepov za varnost potnih listov, kar smo se lahko prepričali na licu mesta, med obiskom urada za izdajo dokumentov. Oblasti nimajo težav z nezakonitim priseljevanjem, nezakonito trgovino z ljudmi in blagom. V mestih ni organiziranega kriminala in ljudje so z življenjem na splošno zadovoljni.
<P>
V zadnjem letu je Unija odpravila vizume za pet držav zahodnega Balkana. Ta ponedeljek so ministri sprejeli pomembno odločitev za Albanijo in Bosno in Hercegovino, kar je zelo pomembno sporočilo posebej tem državam, ki trkajo na vrata Unije, da imajo jasno evropsko perspektivo. Svobodno potovanje je temeljna človekova pravica in prepričana sem, da je to edina prava pot, tudi da Tajvan Uniji ne predstavlja grožnje. Zato vas, kolegice in kolegi, pozivam, da jutri odpravo vizumov odločno podpremo in ljudem s Tajvana omogočimo svobodno potovanje.
<SPEAKER ID="249" NAME="Cecilia Wikström">
v imenu skupine ALDE. - (SV) Gospod predsednik, imamo seznam tretjih držav, katerih državljani morajo pri prehodu zunanjih meja imeti vizume. Tu je še drugi seznam držav, katerih državljani so oproščeni te zahteve. Ta seznama moramo redno preverjati in spreminjati glede na razmere v ustreznih državah. V začetku jeseni smo odpravili obvezne vizume za državljane Albanije in Bosne in Hercegovine. Kmalu bomo glasovali tudi o odpravi obveznih vizumov za Tajvan - državo, ki je šla skozi celovit proces demokratizacije. Zaradi institucionalnih reform, dinamične civilne družbe in boljšega spoštovanja človekovih in državljanskih pravic se je povečala stabilnost, tudi politična stabilnost Tajvana. Poleg tega vizumi niso obvezni za druge države v regiji, torej to pomeni tudi vzpostavljanje večje doslednosti v regiji. Tajvan z ničemer ne ogroža EU, odprava obveznih vizumov pa bo koristila trgovinskim odnosom z EU, hkrati pa bo spodbujala tesnejše kulturno in raziskovalno sodelovanje - področji, ki sta pomembni za vse nas.
<P>
Tajvanski politiki imajo že dolga leta težave pri potovanjih v Evropo, tudi posamezniki, ker so se ljudje v evropskih državah bali, da se bodo zapletli v politični konflikt ali da bodo imeli težave s Kitajsko. Razmere so se spremenile in upam, da bo sporazum, ki ga bomo sklenili, spodbudil in izboljšal politične odnose med politiki v EU in na Tajvanu, hkrati pa pripomogel k temu, da bo Tajvan tesneje sodeloval v mednarodni skupnosti na različnih ravneh. Prednosti pa bomo imeli tudi iz ideološkega vidika.
<P>
Evropa pooseblja odprtost, sprejemanje in vključenost. Medsebojno zaupanje vključuje tudi odprta vrata med našimi državami, to pa bo prineslo koristi in prispevalo k sodelovanju, predvsem pa k prijaznejšim odnosom med našimi državami. To močno pozdravljam pred tem pomembnim glasovanjem, ki bo kmalu izvedeno v Evropskem parlamentu.
<SPEAKER ID="250" NAME="Charles Tannock">
v imenu skupine ECR. - Gospod predsednik, komisarka Malmström je bila tudi sama dobra prijateljica Tajvana, ko je bila še poslanka v EP. Zdaj sem predsednik skupine prijateljstva EU-Tajvan v Parlamentu. V imenu naše skupine z navdušenjem pozdravljam dejstvo, da bodo tajvanski državljani kmalu lahko brez vizumov vstopili v Schengensko območje - kar je v žargonu EU poznano tudi pod imenom liberalizacija vizumov za Tajvan.
<P>
Moja država, Združeno kraljestvo, in Irska - ki sta seveda obe zunaj Schengna - sta tajvanskim državljanom omogočili vstop brez vizuma pred letom in pol. Trdim lahko, da izkušnje v Britaniji, predvsem glede spodbujanja turizma in dobronamernih poslovnih potovanj, kažejo na to, da smo se dobro odločili.
<P>
Tajvan je uspešna, bogata in sodobna demokracija, s katero imamo skupne vrednote glede zagovarjanja človekovih pravic, miru, varnosti in napredka v regiji. Od spodbujanja tesnejših poslovnih povezav s Tajvanom, katerega gospodarstvo spet raste, se krepi in je vse bolj odskočna deska za evropske naložbe na Kitajskem, lahko imamo le koristi. Evropa prav tako dohiteva Ameriko, kot izbira za tajvanske študente in diplomante, ki želijo sodelovati v raziskavah. Prednosti te izmenjave so izjemne v vseh pogledih. Gre za pomembno sporočilo podpore in solidarnosti s Tajvanom, ki pod motiviranim vodstvom predsednika Maja, išče pragmatične rešitve za mednarodno osamitev, ki jo je uveljavila Ljudska republika Kitajska.
<SPEAKER ID="251" NAME="Mario Borghezio" LANGUAGE="IT">
Gospod predsednik, gospe in gospodje, najprej se želim iskreno zahvaliti poročevalcu, katerega usposobljenost in strogost je zagotovila državam članicam, da prost prehod tajvanskih državljanov in odprava vizumov ne bosta povzročila težav Evropski uniji.
<P>
Nisem pa tako prepričan o zadnjem delu v zvezi z Bosno in Hercegovino in Albanijo. Zdaj se celo govori o odpravi vizumov za Turčijo. Prepričan sem, da v teh primerih Komisija in Parlament nista dobro opravila svojega dela in sicer: zagotovila varnosti Evropskih državljanov. Zato še toliko bolj pozdravljam poročilo in glasovanje - ki bo zagotovo pozitivno - v Evropskem parlamentu.
<P>
Zgodovina se ponavlja. Ljudje določene starosti se spomnijo, kaj je več desetletij bila nekoč nacionalistična Kitajska: bila je sinonim za svobodo. Zahod ne sme pozabiti, kdo je zagovarjal načela svobode, ko so bili povsod drugje ogroženi. Tudi zdaj ne smemo pozabiti na temeljno razlikovanje na področju človekovih pravic.
<P>
Tajvanski Kitajci so zato prav tako dobrodošli v moji regiji Padaniji. Navzočnost tako pomembnih in usposobljenih posameznikov v regiji že zdaj ponazarja sposobnost Tajvancev, da se vključijo v našo družbo. V nasprotju z drugimi državami, Tajvan v Evropsko unijo skupaj s svojim blagom ne izvaža tudi socialno političnih sporočil, ki so v nasprotju z načelom svobode, varstvom človekovih pravic in spoštovanju narodnostnih in verskih manjšin. Zato so državljani Tajvana dobrodošli v Evropski uniji in Padaniji.
<SPEAKER ID="252" NAME="Béla Kovács" AFFILIATION="NI">
(HU) Hvala za besedo, gospod predsednik. Gospe in gospodje, trdimo lahko, da je vizumski sistem učinkovit način za uspešno preprečevanje nezakonitega vstopanja ali nezakonitega bivanja v državah članicah Evropske unije. Ko se odločamo, za katere državljane tretjih držav naj veljajo vizumske obveznosti, moramo preučiti razmere v posamezni državi, pri tem pa upoštevati vprašanja nezakonitega priseljevanja, javnega reda in varnosti, kot tudi zunanje odnose EU, regionalno usklajenost in načelo vzajemnosti.
<P>
Mehanizem presoje mora delovati tako, da je mogoče obvezne vizume nemudoma spet uvesti za vse države, ki nazadujejo pri prej omenjenih merilih ali uvedejo obvezne vizume za državljane ene ali več držav članic. Žal praksa kaže, da morajo posledice odprave obveznih vizumov z vidika priseljevanja in varnosti vedno odpravljati države članice same. Menim, da je to predmet varnostne politike in ne darilo, ki ga preprosto izročimo državam prosilkam. Ravno zaradi tega verjamem, da moramo od vseh držav, katerih državljani lahko brez vizumov vstopajo na ozemlje Evropske unije, zahtevati varnostna zagotovila.
<SPEAKER ID="253" NAME="Kinga Göncz" AFFILIATION="S&amp;D">
(HU) Pozdraviti želim dejstvo, da je bila na dnevni red Parlamenta vključena odprava vizumov za Tajvan. Mislim, da izpolnjujemo svoje zaveze. Za prav tako pomembne partnerje Evropske unije so obvezni vizumi že bili odpravljeni in lahko zdaj potujejo brez njih. Tajvan je četrti najpomembnejši trgovinski partner Evropske unije v Aziji, trgovina v obratni smeri pa je skoraj prav tako pomembna za Tajvan in Evropsko unijo. Pričakujemo, da se bodo z odpravo obveznih vizumov ti odnosi, ki so že zelo intenzivni, še okrepili. Vemo, da so odnosi tesni ne samo na področju gospodarstva in trgovine, ampak tudi na področjih raziskav, tehnološkega razvoja, izobraževanja in kulture in pričakujemo lahko, da se bodo z odpravo obveznih vizumov okrepila tudi ta področja.
<P>
Pogoj, ki smo ga navedli, da morajo biti obvezni vizumu odpravljeni za vseh 27 držav članic Evropske unije, se bo uresničil letos, ko bodo obvezni vizumi odpravljeni za Ciper, Bolgarijo in Romuniji in menim, da je to zelo pomembno. Tudi jaz želim poudariti, da so spremembe, do katerih je prišlo v zadnjih 50, 60 letih, zelo pomembne. Tajvan je zgradil demokratični institucionalni sistem in se iz revne države prelevil v gospodarsko močno državo, zato se nam ni treba bati, kot so številni omenili, da bi odprava obveznih vizumov pomenila kakršen koli migracijski pritisk. Prav nasprotno, v zvezi s tem imamo pozitivna pričakovanja.
<SPEAKER ID="254" NAME="Laima Liucija Andrikien" AFFILIATION="PPE">
Gospod predsednik, v celoti podpiram, kar sta povedala naša poročevalca gospod Díaz de Mera in gospod Kovačev. Tajvan je razvita država z visokimi tehničnimi in upravnimi standardi. Vsekakor izpolnjuje najvišje standarde varnosti in zanesljivosti pri nadzornih in carinskih postopkih. Zato pozivam kolege, da sprejmejo predlog in odobrijo Tajvanu dolgo pričakovan status izvzetja iz vizumske obveznosti.
<P>
Tajvan je kot enotno carinsko območje prav tako član Svetovne trgovinske organizacije. Vendar se ne smemo ustaviti pri tem - spodbujati moramo tudi vstop Tajvana v druge mednarodne organizacije, kot je Mednarodna organizacija civilnega letalstva ali Okvirna konvencija Združenih narodov o spremembi podnebja. Tajvan je država, ki si zasluži takšno priznanje, saj je pomemben partner Evropske unije v vzhodni Aziji. Vezi se bodo okrepile, kar bo koristilo obema stranema.
<P>
Ozreti se moramo v prihodnost in si prizadevati za okrepitev vezi s Tajvanom. En izmed možnih dogodkov, o katerem moramo razmisliti, so pogajanja o celovitejšem trgovinskem sporazumu s Tajvanom, predvsem zdaj, ko je država podpisala pomemben okviren sporazum o gospodarskem sodelovanju. Če si bomo prizadevali za to, bo režim brez vizumov ključen element za poglobitev odnosov med EU in Tajvanom.
<SPEAKER ID="255" NAME="Ioan Enciu" AFFILIATION="S&amp;D">
(RO) Najprej želim čestitati gospodu Díazu de Meri za poročilo, ki ga je pripravil. Prepričan sem, da bo jutri soglasno potrjeno.
<P>
Vendar bi rad spregovoril o tem, kako Komisija razume podporo načelu vzajemnosti v odnosih Evropske unije s tretjimi državami. Za Tajvan bodo odpravljeni obvezni vizumi za celotno Evropsko unijo, hkrati pa bo Tajvan odpravil obvezne vizume za Romunijo, Bolgarijo in Ciper. To je pozitiven napredek. Na drugi strani pa Združene države Amerike, za katere so odpravljeni obvezni vizumi v celotni Evropski uniji, še naprej nočejo priznati vzajemnosti za Romunijo, Bolgarijo, Poljsko in Ciper. Poleg tega je bila za vse državljane EU uvedena vstopa taksa, ki je prikrit vizum.
<P>
Na podlagi načela vzajemnosti in solidarnosti med državami članicami, mora Komisija opustiti pasivno držo, s katero priznava ugotovljeno dejstvo in zavzeti aktivno vlogo v tem procesu zagotavljanja popolne vzajemnosti pri odpravi vizumov za vse države članice. Vse dokler bodo pogajanja o vizumskih sporazumih v izključni pristojnosti Evropske unije in ne držav članic, mora Komisija izvesti vse možne ukrepe za razrešitev teh razmer.
<SPEAKER ID="256" NAME="Marek Henryk Migalski" AFFILIATION="ECR">
(PL) Gospod predsednik, komisarka, jasno je, da v Parlamentu vlada soglasje in da bo poročilo jutri zelo verjetno sprejeto. Glasovanje mogoče ne bo soglasno, vendar bo poročilo sprejeto z veliko večino in ob podpori vseh političnih skupin. Ne želim ponavljati vseh argumentov, ki sta jih navedla poročevalec in komisarka. Tajvan res izpolnjuje vse politične in gospodarske pogoje za krepitev sodelovanja, odprava obveznih vizumov pa bo pri tem v pomoč. Mislim, da smo to dolžni storiti, saj je Tajvan dokazal, da je liberalna demokracija povsod možna v vsaki kulturi in da je bilo preoblikovanje uspešno, torej bi ga morali podpreti.
<P>
Poleg gospodarskega razloga je še en razlog. Razlog, na katerega se je skliceval gospod Borghezio - politični razlog -, o katerem zdaj ne bom govoril, vendar vsi razumemo, da je pomemben ter da bi pri tem morali podpreti naše tajvanske prijatelje.
<SPEAKER ID="257" NAME="Peter Jahr" AFFILIATION="PPE">
(DE) Gospod predsednik, Tajvan je na pozitivnem seznamu. Povedano drugače, Tajvancem je dovoljeno, da potujejo v Evropsko unijo brez vizuma. Veseli me. Vendar pa je politika vprašanje daj dam. Želim, da bi Tajvan v zameno nemudoma omogočil vstop brez vizumov vsem državljanom Evropske unije. Vendar se zdaj to še ni zgodilo. Tajvan je le najavil svojo namero, da bo to izvedel do konca leta. Upam, da bo tej izjavi o nameri sledilo tudi dejanje. Glede preostalega zaupam našemu poročevalcu, ki je vse to omogočil in jutri bom glasoval za celoten predlog. Kot sem povedal, upam, da bo tudi Tajvan odpravil probleme in s tem vsem državljanom EU omogočil, da potujejo tja brez vizuma.
<SPEAKER ID="258" NAME="Cecilia Malmström">
članica Komisije. - Gospod predsednik, še enkrat se želim zahvaliti poročevalcu in Parlamentu za podporo pri vključitvi Tajvana na pozitiven seznam. Poslancem, ki imajo še vedno pomisleke, lahko zagotovim, da je metodologija Skupnosti pri pregledu držav - vključno s Tajvanom - vedno zelo temeljita, s tem pa zagotavlja, da so izpolnjena vsa merila, preden podamo takšen predlog. Tudi tokrat smo delo to opravili zelo temeljito.
<P>
Prav tako želim zagotoviti zadnjemu govorniku, da bodo obvezni vizumi jutri odpravljeni za vse preostale države. Od jutri dalje bo veljala liberalizacija vizumov za preostale države, s tem pa je zagotovljena popolna vzajemnost. Mislim, da bomo po jutrišnjem glasovanju enotni, to pa bo pomenilo tudi močno sporočilo. Vsi se lahko veselimo in upamo na še boljše odnose med državljani Tajvana in Evropske unije. Zahvaljujem se vam za dobro razpravo.
<SPEAKER ID="259" NAME="Agustín Díaz de Mera García Consuegra" LANGUAGE="ES">
Gospod predsednik, noblesse oblige, zato želim na začetku povedati, da sem izjemno hvaležen, da so vsi kolegi poslanci, ki zastopajo svoje politične skupine, podprle poročilo, ki sem ga imel čast predstaviti Parlamentu. Prav tako se vam želim zahvaliti za podporo mojemu delu.
<P>
Vendar ne bi bilo pošteno, če ne bi povedal, da gre večino zaslug komisarki Malmström, ki je s podporo, energijo in odlično skupino omogočila napredek na tem področju, ki bi ga opisal kot pravično dejanje.
<P>
Gospod predsednik, vse drugo je bilo že povedano, razen tega, da tudi jaz želim čestitati Tajvancem, tajvanskim oblastem in seveda odločni skupini diplomatov, ki jih ima Tajvan v svetu, predvsem v Bruslju.
<SPEAKER ID="260" NAME="Predsednik">
Razprava je zaključena.
<P>
Glasovanje bo potekalo jutri, v četrtek, 11. novembra 2010 ob 12.00.
<P>
Pisne izjave (člen 149)
