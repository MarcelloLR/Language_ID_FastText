<CHAPTER ID="005">
Zahteve za homologacijo za splošno varnost motornih vozil (razprava) 
<SPEAKER ID="015" NAME="Predsednica">
Naslednja točka je poročilo, ki ga je pripravil gospod Schwab na zahtevo Odbora za notranji trg in varstvo potrošnikov o predlogu Uredbe Evropskega parlamenta in Sveta o zahtevah za homologacijo za splošno varnost motornih vozil - C6-0210/2008 -.
<SPEAKER ID="016" NAME="Andreas Schwab" LANGUAGE="DE">
Gospa predsednica, komisar, gospe in gospodje, najprej bi se rad zahvalil - ne zgolj zaradi formalnosti, ampak zaradi moje pristne hvaležnosti - komisarju Verheugnu, Komisiji, njenemu osebju, češkemu predsedstvu, ki na žalost danes ni prisotno, ter ljudem v odboru, za njihovo pozitivno in konstruktivno sodelovanje pri tem dokumentu.
<P>
Če si ogledate, kako je na področju avtomobilov mogoče doseči okolju prijazne ukrepe, boste včasih presenečeni, koliko časa se porabi za obravnavo drugih ukrepov. Menim, da smo kot Parlament, kot evropski organ, skupaj opravili pomemben korak naprej, vendar pa se njegov pomen do sedaj še ni odrazil v političnih razpravi ali v javnosti.
<P>
Uredba, ki jo danes sprejemamo, je okolju prijazna, saj kot del paketa CO2 predstavlja pomemben prispevek s strani evropske politike, k zmanjšanju emisij CO2 zaradi motornih vozil. Istočasno pa - temu bi rekel pametna okoljska politika - pomaga tudi potrošnikom - voznikom -, da plačujejo manj, hkrati pa delujejo na okolju prijazen način, saj to prinaša znatne prihranke, ne le z vidika CO2, ampak tudi z vidika porabe bencina in dizelskega goriva. Poleg tega prispeva tudi k - tudi tu gre za zelo važno točko, ki je bila še posebej pomembna za Parlament in njegove poslance - izboljšanju varnosti na evropskih cestah, ne le v zvezi s tovornimi, ampak tudi v zvezi z osebnimi avtomobili.
<P>
Ne nameravam navajati posameznih točk uredbe glede na posamezna poglavja, vendar menim, da obstaja nekaj pomembnih političnih sporočil, ki jih moramo sedaj obravnavati.
<P>
Prva stvar je ta, da bomo z uvedbo obveznega sistema za nadzor tlaka pnevmatik v motornih vozilih vzpostavili okoliščine, v katerih bodo z boljšim tlakom v pnevmatikah, zaradi boljših voznih lastnosti pnevmatik, ki jih je sposobna zagotoviti industrija pnevmatik, vozniki v Evropi porabili 5 % manj goriva, ne da bi se pri tem stroški znatno povečali. Sistem za nadzor tlaka pnevmatik, ki je že na trgu, stane okrog 100 EUR, včasih tudi mnogo manj, prihranki potrošnikov pa bodo znatno večji.
<P>
Druga stvar, za katero menim, da je vredna posebne pozornosti, je dejstvo, da smo uspeli zagotoviti obvezno nameščanje sistema nadzora stabilnosti vozila - poznanega pod imenom sistem ESP - v vozila od leta 2011 dalje in da tega nismo naredili proti volji evropske avtomobilske industrije, ampak ob njeni izrecni podpori in sodelovanju, saj bo to znatno pripomoglo k izboljšanju varnosti na evropskih cestah. Žal pa nam zaradi dejstva, da ustrezne tehnične specifikacije še niso bile ustrezno pripravljene, ni uspelo hkrati zagotoviti obveznega nameščanja zavornega sistema v sili in sistemov opozarjanja pred zapustitvijo voznega pasu - se opravičujem za te nekoliko tehnične izraze, ki se običajno ne pojavljajo v javni razpravi o tem vprašanju - do leta 2018, predvsem v tovornih vozilih. Ta ukrep bo pomenil znatno izboljšanje varnosti na evropskih cestah, predvsem na naših avtocestah. Vse, kar lahko povem, je, da lahko to zmanjša število smrtnih žrtev in poškodb za približno 35 000.
<P>
Nazadnje - glede tega vprašanja se nekatera mnenja še vedno nekoliko razlikujejo - s pomočjo te uredbe smo vzpostavili razmere, v katerih bodo pnevmatike povzročale znatno manj hrupa. S tem so res povezani nekateri stroški, zaradi tega smo menili, da je še posebej pomembno v uredbo vključiti besedilo, v katerem bo navedeno, da obveznosti za zmanjšanje hrupa v cestnem prometu ni mogoče prenesti le na proizvajalce pnevmatik in posredno potrošnike, ampak je to tudi odgovornost držav članic z vidika cestišč, ki jih zagotavljajo in izjemno hvaležen sem, da je Svet na koncu sprejel to določbo.
<P>
Zahvaljujem se vam za vaše sodelovanje in se veselim zanimive razprave.
<SPEAKER ID="017" NAME="Günter Verheugen" LANGUAGE="DE">
Gospa predsednica, spoštovani poslanci, tudi sam bi se rad na začetku zahvalil, v tem primeru poročevalcu, gospodu Schwabu in tistim poslancem, ki so sodelovali v pripravljalnih delih, za njihovo resnično konstruktivno in poglobljeno sodelovanje, zaradi česar je sporazum možen že na prvi obravnavi.
<P>
V tem primeru obravnavamo zelo tehnično uredbo, kljub temu pa je uredba z močnim in globokim političnim pomenom. To, kar nameravamo danes sprejeti, predstavlja mejnik na področju izboljšanja varnosti na cesti. S to uredbo bodo evropski avtomobili postali varnejši. Gre za mejnik z vidika okoljske neoporečnosti evropskih vozil, saj okoljske neoporečnosti ni mogoče doseči le z izdelavo motorjev z učinkovitejšo porabo goriva - avtomobili ponujajo druge popolnoma drugačne možnosti za prihranek goriva in zmanjšanje onesnaženosti. Prav tako to predstavlja pomemben del naše politike boljše priprave zakonodaje, saj bo imelo za posledico resnično poenostavitev celotnega zakonodajnega okolja.
<P>
Naj začnem z vidikom varnosti, ki je bil najpomembnejši element v tem projektu. Varnost v cestnem prometu v Evropi je še vedno problem, ki mu moramo posvetiti vso pozornost in ki nam povzroča veliko skrbi. Zaradi pravil, ki jih bomo določili in ki bodo za evropske avtomobile od leta 2011 veljala kot standard, bo letno na evropskih cestah 35 000 manj smrtnih žrtev in hudih poškodb. Z uvedbo programa za elektronski nadzor stabilnosti, namenjenega osebnim avtomobilom in gospodarskim vozilom, lahko letno rešimo skoraj 3 000 življenj in preprečimo resne poškodbe pri 25 000 ljudeh. Gre za kos varnostne opreme, predvsem kadar govorimo o tovornih vozlih, ki so pogostokrat vpletena v hude nesreče, ki pa se je do sedaj le redkokdaj uporabljal. Skupne gospodarske koristi bodo veliko večje od stroškov za proizvajalce.
<P>
Ta paket ukrepov bo imel znatno vlogo pri izvajanju evropske strategije pri zmanjševanju emisij CO2 osebnih avtomobilov in lahkih gospodarskih vozil. V skladu s tem paketom so obvezne pnevmatike z nizkim količnikom kotalnega upora, prav tako pa so obvezni sistem za nadzor tlaka pnevmatik in kazalniki menjanja prestav. Ti ukrepi bodo pripomogli k zmanjšanju povprečnih emisij CO2 od 6 do 7 gramov CO2 na kilometer. Torej gre za res zelo pomemben prispevek. Poleg tega ne želim zamuditi priložnosti in izpostaviti, da bo ta predlog prinesel znatno zmanjšanje hrupa na cestah, saj bo zmanjšanje hrupa pri kotaljenju pnevmatik znatno izboljšalo te razmere.
<P>
Naj ob tej priložnosti še enkrat izpostavim, da lahko trajnostno mobilnost v Evropi zagotovimo le, če v sklop celostnega pristopa vključimo potencial vseh vpletenih dejavnikov, kar pomeni vozilo samo - o čemer razpravljamo danes -, obravnavati pa moramo tudi prometno infrastrukturo in način vožnje vpletenih ljudi. Zelo me veseli, da na to zadevo tako gleda tudi Evropski parlament.
<P>
V zvezi s poenostavitvijo zakonodaje, bo ta uredba znatno poenostavila zakonodajno okolje. Ena sama uredba bo razveljavila 50 obstoječih direktiv in jih bo, kjer je to mogoče, nadomestila z mednarodnimi pravili. Nižji administrativni stroški, boljša preglednost in večja mednarodna usklajenost bodo pripomogli k znatnim prihrankom v industriji, to pa bo le še okrepilo njeno konkurenčnost. Istočasno bodo države članice lahko zmanjšale administrativne stroške.
<P>
V zvezi z avtomobili se je skoraj nemogoče izogniti dejstvu, da je evropska avtomobilska industrija trenutno v zelo težki krizi, najresnejši v zadnjih desetletjih. Zaradi tega je popolnoma jasno, da se pojavljajo dvomi ali je sedaj pravi čas za izvajanje tehničnih predpisov. Povsem jasno bi rad povedal, da je to, kar nameravamo danes sprejeti, eden izmed rezultatov procesa CARS 21, v katerem smo tesno sodelovali s proizvajalci, državami članicami in civilno družbo o tem, kakšen bo okvir evropske avtomobilske industrije v prihodnje in kako gledamo na evropski avtomobil prihodnosti. Jasno bi rad poudaril, kljub tej krizi - in še zlasti zaradi te krize -, da evropski proizvajalci ne smejo popuščati na področju razvoja in pošiljanja na trg avtomobilov, ki ustrezajo zahtevam na začetku 21. stoletja, saj so te zahteve so popolnoma jasne. Potrošniki želijo vozila, ki porabijo manj goriva, so prijaznejša do okolja in varnejša.
<P>
Vizija evropskega avtomobila prihodnosti, ki izhaja iz CARS 21 in skupnega stališča vseh sodelujočih v zvezi s prihodnostjo te industrije, je popolnoma takšna - želimo, da Evropa pri soočanju z mednarodno konkurenco ne proizvaja le kakovostno najboljših avtomobilov, ampak tudi avtomobile, ki porabijo najmanj, so okolju najprijaznejši in najvarnejši in popolnoma sem prepričan, da bo evropska industrija s takšnimi izdelki ohranila svoj vodilni položaj na mednarodnem trgu vozil. Hvala lepa.
<SPEAKER ID="018" NAME="Jorgo Chatzimarkakis" LANGUAGE="DE">
Gospa predsednica, komisar, najprej bi rad čestital gospodu Schwabu za kompromis, ki ga je pripravil v sodelovanju s Svetom. Niso obravnavana vsa vprašanja, vendar tako je pač je pri kompromisih.
<P>
Predvsem pozdravljam uvedbo obveznih varnostnih sistemov za vozila. Obvezna uvedba nove varnostne tehnologije, kot je ESP, pomeni, da v prihodnosti ne bodo imeli koristi od višjih standardov varnosti na cesti le tisti, ki kupujejo dražje avtomobile, ampak tudi vozniki tovornih vozil. S tem ključno prispevamo k varnosti Evrope. To mora brezpogojno veljati tudi za varnost pnevmatik.
<P>
Prav je, da se oprijem pnevmatik na mokri podlagi ter s tem varnost jasno opredeli kot pomembnejši od kotalnega upora, ki pomaga pri zmanjševanju emisij CO2. Kotalnemu uporu pnevmatik je mogoče v odvisnosti od voznih pogojev in hitrost pripisati 20 do 30 % porabe goriva. Glede na trenutno okoljsko razpravo in za znižanje stroškov bencina je jasno, da moramo doseči zmanjšanje. Vendar pa se moramo zavedati, da brez kotalnega upora, ki je posledica deformacije pnevmatik in njihovih elastičnih lastnosti, varna in udobna vožnja ne bi bila mogoča. Zaradi tega moramo tudi tu na varnost gledati v drugačni luči. Nov razvoj proizvajalcev pnevmatik kaže, da je mogoče zagotoviti tako varnost, kot tudi manjši kotalni upor. Na ta način bomo evropski avtomobilski industriji omogočili, da prevzame in ohrani vodilno mesto.
<P>
Predlog kompromisa, o katerem bomo glasovali jutri, jasno odvrača od histerije v zvezi s CO2 in usmerja k večji varnosti na cesti.
<SPEAKER ID="019" NAME="Malcolm Harbour">
v imenu skupine PPE-DE. - Gospa predsednica, v imenu svoje skupine se želim zahvaliti Andreasu Schwabu za zelo uspešno vodenje zelo zapletenega projekta. V odsotnosti Sveta lahko prav tako rečemo, da je šlo za zelo težka a poštena pogajanja in da smo dosegli zelo dober rezultat.
<P>
Dotaknil bi se rad številnih točk, ki temeljijo na tem, kar je povedal komisar. Počaščen sem, da sem lahko sodeloval v pobudi Cars 21 od vsega začetka in sedaj že opažamo vpliv tega celovitega pristopa. Gre za pomembno terminologijo in klasičen primer, kako so bile različne določbe združene v tekočo posodobitev regulativnega okvira, ki vpliva na motorna vozila, vendar v takšni obliki, ki jo industrija pričakuje.
<P>
V Cars 21 smo določili načrt o okoljskih in varnostnih izzivih, za katere smo menili, da se bo z njimi soočila industrija, ključnega pomena pri tem pa je, da ji zagotovimo stabilnost in znanje, v skladu s katerim bo možno načrtovanje in oblikovanje novih izdelkov na razumen in dosleden način, čeprav pod zahtevnimi časovnimi roki in cilji. Ne želimo odstopiti od teh zahtevnih ciljev; želimo jim zagotovili to stabilnost. Kot je izpostavil Günter Verheugen je stabilnost zakonodaje ključnega pomena sedaj, ko je industrija v tako resnem položaju.
<P>
Izpostavil bi rad dve točki. Najprej, dogovor o čim prejšnji uvedbi sistemov elektronskega nadzora stabilnosti zelo veliko prispeva k varnosti in to močno pozdravljam. Tisti, ki ste že imeli možnost izkoristiti te sisteme, boste razumeli njihovo učinkovitost. Drugič, rad bi izpostavil vprašanja glede mednarodnega okvira, razveljavitve direktiv EU in njihovi vključitvi v nacionalno zakonodajo. To pozdravljam, vendar je sedaj, komisar, bolj kot kdaj koli prej, pomembno, da ta proces postane veliko preglednejši glede stališča, ki ga zavzema Komisija v zvezi s pogajanji o teh direktivah, ki jih pripravlja drug organ, organ ZN, in ne ta Parlament.
<SPEAKER ID="020" NAME="Gary Titley">
v imenu skupine PSE. - Gospa predsednica, naj v začetku čestitam gospodu Schwabu za njegovo poročilo in se mu zahvalim za njegovo izjemno sodelovanje pri celotni zadevi.
<P>
Prejšnji četrtek zvečer je bila naša kolegica, Linda McAvan, udeležena v zelo resni prometni nesreči. Njen avto je bil uničen, sama pa jo je odnesla z relativno blagimi poškodbami. To pa zaradi tega, ker je imel avto, ki ga je vozila, najsodobnejše varnostne lastnosti in zaradi tega ni bila hudo ranjena. Prav v tem okviru obravnavamo to poročilo. Varnost na cesti rešuje življenja, kot je pripomnil komisar Verheugen, in je zelo pomembna za dobrobit številnih družin v Evropski uniji. Ne smemo pozabiti na to, niti v teh zelo težkih časih.
<P>
Zaradi tega sem bil odločen nasprotovati ljudem v tem Parlamentu in v Svetu, ki so želeli oslabiti ta predlog Komisije. Menim, da je originalni predlog Komisije zelo dober in bili smo odločeni, da se bomo uprli kakršnim koli spremembam.
<P>
Vendar pa je bila v tem predlogu tudi ena večja slabost, in sicer, da ni vseboval nobene določbe o odprodaji pnevmatik, ki ne ustrezajo novim zahtevam po datumu izvedbe. Menim, da je to velika pomanjkljivost. Zaradi tega sem predlagal odboru - in odbor je predlog sprejel - spremembo, ki navaja, da bodo pnevmatike, ki ne ustrezajo standardom po datumu izvedbe, odprodane po 12 mesecih.
<P>
Vendar pa je bilo, glede na trenutne okoliščine v katerih je avtomobilska industrija, ko se avtomobili ne prodajajo, v pogovorih s Svetom popolnoma jasno, da je obdobje 12 mesecev verjetno nerealno, prav tako pa smo morali upoštevati redne okoljske posledice odstranjevanja pnevmatik, ki so popolnoma dobre in uporabne. Zaradi tega smo bili, v trialogu, pripravljeni sprejeti obdobje 30 mesecev po datumu izvedbe, v katerem morajo biti pnevmatike, ki ne ustrezajo zahtevam, odprodane. Vendar pa, zahvaljujoč posredovanju gospoda Schwaba, če Komisija meni, da je možen zgodnejši datum, je to zagotovljeno v postopku komitologije. Šlo je za pomembno področje krepitve.
<P>
Prav tako bi rad opozoril na pomembne okoljske ukrepe - predvsem na sistem za nadzor tlaka pnevmatik -, ki ne bodo le zmanjšali emisije CO2, ampak bodo povečali varnost avtomobilov, saj je prenizek tlak v pnevmatikah vzrok za številne nesreče. V tem predlogu smo zmanjšali kotalni upor in vključili kazalnike menjanja prestav, kar v prvotnem predlogu ni bilo navedeno. To ne bo ugodno vplivalo le na okolje, ampak bodo vozniki tudi privarčevali - v tem trenutku je ljudem zelo pomemben denar v žepu.
<P>
Varnost je bila močno poudarjena. Kot sem že povedal, so sistemi za nadzor tlaka pnevmatik izjemno pomembni, saj je prenizek tlak v pnevmatikah - na žalost moram povedati, da sodi Združeno kraljestvo med najhujše krivce za premalo napihnjene pnevmatike - pogost vzrok nesreč. Prav tako so pomembni sistemi opozarjanja pred zapustitvijo voznega pasu in elektronskega nadzora stabilnosti. Čestitam gospodu Schwabu, da mu je uspelo rok izvajanja teh ukrepov približati za eno leto, saj bo to velika prednost z vidika varnosti.
<P>
Kot sta izpostavila gospod Harbour in komisar, je poenostavitev del tega predloga in to je zelo pomembno.
<P>
Na koncu bi rad opozoril na to, kar smo z vidika zahtevanja večjega poudarka storili na področju storitev cestnega prometa za zmanjševanje hrupa. To pa zaradi tega, ker hrup v cestnem prometu povzroča stres, stres pa je vzrok za slabo zdravje, dejansko pa tudi za nesreče, zato je pomembno, da se dotaknemo tega vprašanja.
<SPEAKER ID="021" NAME="Olle Schmidt">
v imenu skupine ALDE. - (SV) Gospa predsednica, komisar, gre za konstruktivno poročilo z jasnimi okoljskimi in varnostnimi cilji. Odbor je bil jasen glede hrupa in zdravja. Hrupu v cestnem prometu je trenutno izpostavljenih tudi do 210 milijonov Evropejcev, po navedbah Svetovne zdravstvene organizacije, pa ta hrup neposredno ogroža zdravje. Obravnava hrupa pnevmatik ni edini način za zmanjševanje hrupa v cestnem prometu, saj je najboljše rezultate mogoče doseči s kombinacijo ukrepov, pri čemer obravnava hrupa, ki ga povzročajo pnevmatike, predstavlja pomemben del.
<P>
Nekateri ljudje, mogoče tudi nekateri v tem Parlamentu, trdijo, da se hrup in varnostne lastnosti pnevmatik izključujejo. Nobena podrobna in neodvisna opravljena raziskava tega ni dokazala. Zato sem razočaran, da kompromis ne odraža tistega, kar smo izglasovali v odboru. V zvezi s tovornjaki že 90 % pnevmatik ustreza ravnem hrupa, ki so navedene v kompromisu. Žal v tem primeru ne moremo trditi, da gre za visoko zastavljene cilje.
<SPEAKER ID="022" NAME="Seán Ó Neachtain">
v imenu skupine UEN. - (GA) Gospa predsednica, pozdravljam to poročilo in čestitam gospodu Schwabu za njegovo pripravo.
<P>
Pozdraviti moramo vse, kar izboljšuje varnost na cestah. Seveda je pri tem najpomembnejši vidik vozilo samo, kot tudi zagotavljanje, da vozila ustrezajo varnejšim standardom.
<P>
Kot je povedal komisar gre za konsolidacijo ali združevanje več kot 50 drugih predpisov. Pozdravljam to poenostavitev, saj morajo proizvedena vozila po vsej Evropi ustrezati najvišjim standardom, proizvajalci avtomobilov pa morajo biti odgovorni za doseganje teh standardov - ne le v zvezi s pnevmatikami avtomobila, ampak tudi v zvezi z drugimi vidiki, ki so bili danes že omenjeni, kot so elektronski nadzor in druge sodobne lastnosti, ki zagotavljajo, da avtomobili in vozila, ki jih dajemo na cesto, ustrezajo najboljšim možnim standardom.
<SPEAKER ID="023" NAME="Heide Rühle">
v imenu skupine Verts/ALE. - (DE) Gospa predsednica, tudi jaz bi se rada zahvalila poročevalcu in poročevalcu v senci, še posebej gospodu Titleyu in Komisiji, za ta dober predlog.
<P>
Po drugi strani pa svojo zahvalo češkemu predsedstvu izrekam nekoliko s pridržkom. Povedati moram, da smo bili v tem trialogu pod velikim pritiskom s strani Sveta in da je pokazal le malo zanimanja. Prav nasprotno, Svet nas je že vnaprej posvaril pred tem, naj ne postavimo prevelikih zahtev, da ne bi s tem ogrozili proizvajalce v tem času gospodarske krize. Na to gledam popolnoma drugače in menim, da je takšnega mnenja tudi večina v tem Parlamentu - predvsem v času gospodarske krize potrebujemo jasne standarde in evropsko industrijo, ki je motivirana in je deležna spodbud za postavljanje visokih standardov in razvoj modelov za prihodnost in ne za trenutne razmere. Pri tem imajo vsekakor zelo pomembno vlogo energetska učinkovitost in emisije CO2.
<P>
Prav tako je pomembno vprašanje varnosti, pri tem pa ne smemo prezreti vprašanja zmanjševanja hrupa, ki je bilo na kratko omenjeno v tej razpravi, saj vse več ljudi zboleva zaradi hrupa, kar ima za posledico visoke stroške za družbo. Zaradi tega je prav tako pomembno, da je ta uredba usklajena z ustreznimi standardi.
<P>
Gledano v celoti, smo dosegli dober kompromis. Nismo podpisali sporazuma v prvi obravnavi, saj smo bili kritični do postopka, prav tako pa tudi do pristiska s strani češkega predsedstva, vendar lahko s tem kompromisom živimo in bomo, kot skupina, glasovali zanj.
<SPEAKER ID="024" NAME="Jim Allister" AFFILIATION="NI">
Gospa predsednica, ponoči se je v mojem volilnem okrožju na Severnem Irskem ponovno zgodil teroristični umor. Preden se vrnem na obravnavano temo, naj izrazim sožalje družini policista iz mojega volilnega okrožja, ki ga je IRA tako brutalno umorila, in obsodim to dejanje surovega terorizma.
<P>
V zvezi z zadevo, ki jo obravnavamo v Parlamentu, bi rad povedal, da v svojem volilnem območju le redkokdaj lobiram za uredbo EU, prav tako pa moram povedati, da sem še redkeje prepričan. V tem primeru, pa sem se z veseljem pustil prepričati, saj ta predlog vsebuje določbe, ki izboljšujejo varnost na cesti in zagotavljajo pomoč podjetju na Severnem Irskem, ki sodi v sam vrh na področju tehnologije in izdelave sistemov za nadzor tlaka pnevmatik. Zaradi tega predlog, v skladu s katerim je nameščanje takšnih sistemov obvezno, ni le dober za varnost na cesti, ampak tudi za delovna mesta v mojem volilnem območju.
<P>
Zaradi groznega števila smrtnih žrtev v prometu v EU moramo pozdraviti ukrepe, s katerimi bodo naši avtomobili - s tem pa tudi naše ceste - postale varne. Uredba mora imeti odločilno vlogo predvsem na enem področju. Mora biti smiselna, razumna in potrebna uredba in ne uredba, ki služi le za namene zakonodaje. Menim, da je v tem primeru to poročilo dobro uravnoteženo in bi poročevalcu rad čestital zanj.
<SPEAKER ID="025" NAME="Zuzana Roithová" AFFILIATION="PPE-DE">
(CS) Gospa predsednica, gospe in gospodje, cenim visoko raven strokovnosti, ki jo je pokazal gospod Schwab pri spremembi osnutka uredbe Komisije, da bi tako vključil ukrepe, ki bodo povečali konkurenčnost evropske avtomobilske industrije, istočasno pa omogočali državam članicam, da učinkovito spremljajo delovanje trga v skladu z zahtevami homologacije motornih vozil. S preverjanjem tlaka v pnevmatikah lahko na primer zmanjšamo porabo goriva, s tem pa tudi emisije, z uvedbo sodobnih sistemov elektronskega nadzora vožnje v letu 2011 pa bo mogoče zmanjšanje števila nesreč na evropskih cestah doseči že eno leto prej, kot je bilo predvideno. Druga prednost je zmanjšanje hrupa, ki pa se nanaša tako na pnevmatike, kot tudi na izgradnjo cest. Ta uredba bo zmanjšala administrativno breme in poenostavila pravno ureditev v skladu s soglasjem ZN o poenotenju zahtev glede vozil. Ta uredba je odličen primer celovite zakonodaje in veseli me, da je češko predsedstvo nanjo dobro pripravljeno in da bo dogovor med Parlamentom, gospodom Schwabom in Svetom zaradi tega dosežen že na prvi obravnavi.
<SPEAKER ID="026" NAME="Wolfgang Bulfon" AFFILIATION="PSE">
(DE) Gospa predsednica, dosežen je bil težek kompromis in menim, da je gospod Schwab pripravil pravo mojstrovino in ga bom od sedaj naprej naslavljal kot velemojster Schwab.
<P>
Zgodnja uvedba sistema proti blokiranju koles ESP je še posebej dobrodošla, saj bo povečala varnost voznikov na evropskih cestah. Poleg tega moramo na dejstvo, da bodo vrednosti oprijema pnevmatik na mokri podlagi v prihodnje izboljšane, gledati kot na pozitiven napredek, prav tako kot na dejstvo, da bi bilo smiselno preučiti uporabo sistemov za nadzor tlaka pnevmatik, sistemov opozarjanja pred zapustitvijo voznega pasu in naprednih zavornih sistemov v sili tudi v drugih kategorijah vozil.
<P>
Želim pa pograjati dejstvo, da so jo proizvajalci poceni odnesli z višjimi ravnmi hrupa pnevmatik za tovorna vozila, prav tako pa nisem zadovoljen, da niso bili poleg ESP predčasno uvedeni še drugi varnostni ukrepi.
<P>
Prav tako bi rad izpostavil, da v kompromisu s Svetom ni bila vključena nobena specifikacija glede zahtev za delovanje v zvezi z zmogljivostjo zimskih pnevmatik pri zagonu ali ohranjanju vozila v gibanju. Nerazumljivo mi je, da ni bila pripravljena nobena specifikacija glede zahtevanih voznih lastnosti na ledu ali v blatu.
<P>
V skladu s kompromisom o prehodnih obdobjih, bo pnevmatike v razredu C1, C2 in C3, ki ne ustrezajo določbam te uredbe, kot je navedeno v Prilogi 1, sedaj dovoljeno prodajati še nadaljnjih 30 mesecev. Parlament je za to predvidel 12 mesečno prehodno obdobje, kar bi ustrezalo potrebam.
<P>
Na koncu bi vas rad še enkrat spomnil na največjo predvideno hitrost 180 km/h, saj menim, da je to zelo smiseln ukrep.
<SPEAKER ID="027" NAME="Toine Manders" AFFILIATION="ALDE">
(NL) Gospa predsednica, rad bi se zahvalil gospodu Schwabu za njegovo predanost, saj je bil na trialogu stisnjen v kot. Ko sem študiral evropsko zakonodajo, je bila moč soodločanja očitno popolnoma drugačna, kot je danes.
<P>
Predlog prve obravnave, ki je pred nami in so ga izpogajali štirje poslanci v Evropskem parlamentu - vključno z mano, kot poročevalcem v senci - se močno razlikuje od besedila, ki ga je sprejel Parlament. Razlikuje se od predloga Komisije - gospodarska kriza je bila zlorabljena za predložitev neokusnega predloga. Dejansko se vsi pritožujejo, da je brez vsebine, vendar je več kot očitno, da bo sprejet.
<P>
Po mnenju Skupine Zavezništva liberalcev in demokratov za Evropo, sta pri tem ogroženi demokracija in vloga Parlamenta. Če besedilo, ki ga je Parlament sprejel na prvi obravnavi, ni vključen v trialogu, je potrebna druga obravnava, tako pač to je. Prav tako menimo, da je slabo sporočilo, če se štirje poslanci v trialogu dogovorijo glede besedila, celoten Parlament pa to enostavno sprejme.
<P>
Skupina ALDE bo glasovala proti temu predlogu iz načelnih razlogov. Predvsem zaradi postopkovnih razlogov in ne zaradi tega, ker bi menili, da gre za slabo vsebino, čeprav bi jo bilo mogoče še izboljšati.
<SPEAKER ID="028" NAME="Avril Doyle" AFFILIATION="PPE-DE">
Gospa predsednica, rada bi se dotaknila sorodne zadeve. Komisija se zaveda, da se trije plini "F" uvrščajo med šest glavnih toplogrednih plinov. Bila sem poročevalka za direktivo o premičnih klimatskih napravah (MAC), ki se nanaša na uporabo premičnih klimatskih naprav.
<P>
Zdi se, da se izkoriščajo vrzeli med to zakonodajo in zakonodajo o homologaciji, ki je bila uporabljena kot orodje za izvajanje direktive. V zadnjih nekaj tednih sem prejela opozorilo glede načrtov proizvajalcev avtomobilov, s katerimi bi se v celoti izognili kakršni koli spremembi hladilnih sredstev od leta 2011 dalje, s tem, ko bi se sklicevali na homologacijo nekaterih sestavnih delov. To bi pomenilo, da bi se rok za prepoved uporabe R134a premaknil na leto 2017 in ne 2011. S tem pa se ne bo mogoče izogniti več tonam emisij CO2.
<P>
Za izvajanje direktive MAC so izključno odgovorni nacionalni homologacijski organi. Na primer VCA, ki je homologacijski organ v VB, je nedavno izjavil, da bo po januarju 2011 odobril nove vrste vozil, ki so opremljeni z obstoječimi - že odobrenimi v skladu s standardi, ki izhajajo iz Uredbe (ES) št. 706/2007 - mobilnimi klimatskimi napravami, ki vsebujejo pline "F" s potencialom globalnega segrevanja (GWP) višjim od 150. To dokazuje, da proizvajalci avtomobilov odlašajo - če ne že popolnoma ustavljajo - razvoj in naložbe v napredno trajnostno tehnologijo. Bi lahko komisar to pojasnil, prosim?
<SPEAKER ID="029" NAME="Günter Verheugen" LANGUAGE="DE">
Gospa predsednica, gospe in gospodje, v tem trenutku lahko izrazim le iskreno zahvalo za tako široko podporo temu predlogu z vseh strani Parlamenta. Seveda smo dosegli kompromis in kot vedno, tudi tokrat obstaja želja po še nekoliko boljšem kompromisu. Tudi sam lahko rečem, da je Komisija pripravljena narediti še korak dalje. Imamo to, kar nam je uspelo doseči, vseeno pa predstavlja velik korak naprej.
<P>
Predvsem bi rad še enkrat poudaril, kar je povedala gospa Rühle. Politično gledano je v teh razmerah še posebej pomembno, da pride do izboljšanja evropskih avtomobilov na področjih, ki bodo v prihodnje bistvenega pomena. Povsem jasno je, da kriza v povpraševanju ni le posledica splošnega gospodarskega stanja in gospodarske negotovosti, ampak je povezna tudi z dejstvom, da vozila, ki jih ponujajo evropski proizvajalci, verjetno niso zadostila zahtevam evropskega trga v zadnjih letih, predvsem v zvezi s porabo goriva, prijaznostjo do okolja in varnostjo. Prav zaradi tega je tako pomembno, da se ta pomanjkljivost sedaj hitro odpravi.
<P>
Naj povem nekaj besed o vprašanju, ki ga je omenila gospa Doyle. Zavedam se, da v številnih državah članicah obstaja napačno tolmačenje zahtev, ki se nanašajo na homologacijo -, kot ste sami omenili - vendar gre za napačno tolmačenje, ki ni v skladu z veljavnim pravnim okvirom. Komisija bo zagotovila, da bodo izdana potrebna pojasnila in da ne bo prihajalo do negativnih posledic, ki ste jih izpostavili, gospa Doyle.
<SPEAKER ID="030" NAME="Andreas Schwab" LANGUAGE="DE">
Gospa predsednica, gospe in gospodje, seveda sem vesel pohval, vendar moram povedati, da je posameznik v trialogu samo tako vpliven ali hiter, kot tisti, s katerimi dela. Zato sem vesel, da lahko komplimente gospoda Bulfona delim z vsemi vami.
<P>
Pri tem pa moram povedati in menim, da je to zelo pomembno, da nisem čutil pritiskov z nobene strani, prav tako nisem čutil nobenega političnega pritiska. Edina težava v tem zakonodajnem predlogu je bila - in tega ne nameravam skriti, nekoliko smo se tega tudi dotaknili - oblikovati to ambiciozno zakonodajo tako, da ne bi prišlo do izgube, ampak do ohranjanja delovnih mest v Evropski uniji. Tega ravnotežja pri posameznih točkah ni bilo vedno lahko doseči, vseeno pa verjamem, da smo na koncu našli zelo ustrezno srednjo rešitev, ki zadovoljuje vse interese.
<P>
Vseeno pa moram povedati, da smo pri vseh procesih, o katerih smo se dogovorili v trialogu v preteklih tednih ali mesecih, bili nenehno deležni kritike, da se stvari odvijajo prehitro. O tem bi vsekakor lahko razpravljali na začetku parlamentarnega obdobja in se tega potem držali skozi celotno obdobje, vendar pa ne bi smeli biti deležni kritik, da procesi niso demokratični ob koncu obdobja - v času reševanja določenih vprašanj - po triletnem sodelovanju v takšnem procesu v Parlamentu. Sprejemam kritiko, vendar menim, da bi to vprašanje morali rešiti takoj po volitvah za celotno parlamentarno obdobje.
<P>
Prav tako je pomembno, da se ta predlog uvrsti nazaj v kontekst predloga gospoda Sacconija, ki je bil uspešno izglasovan. Njegov predlog se je nanašal na zmanjšanje emisij CO2 motornih vozil na 130 gramov, pri čemer je 10 gramov predvidenih za dodatne ukrepe. En del teh dodatnih ukrepov je bil sedaj zakonsko urejen. Nestrpno pričakujem, kaj bomo storili s temi preostalimi grami, o katerih še ni bila sprejeta odločitev, in kakšne predloge bo Komisija predložila Parlamentu v odločanje.
<P>
Naj dodam, da smo morali, ko se je pojavilo vprašanje prehodnega obdobja, z gospodarskega vidika, poiskati srednjo pot. 30 mesečnega obdobja nismo dokončno določili, namesto tega bo Komisija izvedla še eno oceno učinka za vsak posamezen tip pnevmatike, na osnovi tega pa se bomo lahko potem odločili o začetku roka vsakega posameznega tipa. Prepričan sem, da je z vidika ekonomičnosti najbolj smiselno pnevmatike, ki so bile zakonito izdelane v Evropski uniji, kar se da hitro odstraniti iz obtoka, vendar šele takrat, ko bo trg dejansko pripravljen na to. Ob koncu bi se rad še enkrat iskreno zahvalil vsem, ki so pri tem sodelovali.
<SPEAKER ID="031" NAME="Predsednica">
Razprava se je zaključila.
<P>
Glasovanje bo potekalo danes ob 12.00.
<P>
Pisne izjave (člen 142)
<SPEAKER ID="032" NAME="Ioan Lucian Hămbăşan  " AFFILIATION="PPE-DE">
v pisni obliki. - (RO) Najprej želim čestitati gospodu Schwabu za uravnoteženo poročilo, ki ga je priupravil. To poročilo ustreza potrebam industrije, saj vzpostavlja poenostavljeno, pregledno zakonodajo s tem, ko nadomešča 50 osnovnih direktiv, ter tako zmanjšuje administrativno breme. Tako pomagamo konkurenčni avtomobilski industriji.
<P>
Za vse nas je pomembno, da z uvedbo standardne opreme zagotovimo varnejše evropske ceste in zmanjšamo število smrtnih žrtev in resnih poškodb. Sistem ESP mora postati dostopen vsakomur in ne sme biti več dodatna oprema. Seveda ne smemo pozabiti na vpliv na okolje, ki ga bo imel nov sistem za nadzor tlaka pnevmatik zaradi zmanjšanja emisij ogljikovega dioksida. Vzporedno s tem bo prišlo tudi do zmanjšanja onesnaženosti s hrupom na splošno. Nove tehnologije bodo omogočile varnejše, do okolja prijaznejše avtomobile.
