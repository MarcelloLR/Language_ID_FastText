<CHAPTER ID="021">
Enominutni govori o zadevah političnega pomena
<SPEAKER ID="176" NAME="Predsednik">
Naslednja točka so enominutni govori o zadevah političnega pomena.
<SPEAKER ID="177" NAME="Csaba Sógor" AFFILIATION="PPE-DE">
(HU) Avtonomija dežele Székely v Romuniji ima večstoletno zgodovino. Ustanovni dokumenti sodobne romunske države so deželi Székely jamčili avtonomijo, ki je bila zagotovljena celo v času komunizma.
<P>
Ob upoštevanju različnih vrst avtonomije, ki jih jamčijo države EU, je dne 8. februarja 2009 v mestu Sepsiszentgyörgy (Sfântu Gheorghe) večtisočglava množica ljudi zahtevala, naj predsednik prekliče svoje žaljive izjave o Madžarih v Transilvaniji, zajamči zastopanost v državnih ustanovah v sorazmerju s številčnostjo etničnih skupin, preneha namerno preseljevati druge državljane na to območje, preneha namerno ovirati gospodarstvo dežele Székely, pospeši vrnitev cerkvenega in javnega premoženja, ustavi krepitev vojaških enot, ustanovi neodvisne madžarske univerze z državnim financiranjem, prizna madžarščino kot uradni jezik v regiji in prizna kolektivne pravice ter regionalno avtonomijo deželi Székely.
<SPEAKER ID="178" NAME="Ilijana Malinova Jotova" AFFILIATION="PSE">
(BG) Čestitati moramo spodnjemu domu češkega parlamenta za ratifikacijo Lizbonske pogodbe. To je še ena zmaga za evropsko idejo in še en dokaz, da vedno več ljudi verjame v evropske vrednote. In zato nas vse pozivam k distanciranju od tistih, ki hočejo posegati v te vrednote in razbiti našo vero vanje.
<P>
Kako lahko na eni strani zapišemo temeljne pravice z zlatimi črkami v našo Listino, na drugi strani pa dopuščamo njihovo zaničevanje in ukinjanje? Govorimo o verski in etnični toleranci, o pravicah starejših do dostojnega življenja in aktivnega sodelovanja v njem, hkrati pa vodja bolgarske politične stranke, ki je polnopravna članica Evropske ljudske stranke, govori o delitvah na etnične in starostne skupine in uveljavlja idejo o različnih razredih ljudi. Kako naj ravnamo s takimi političnimi voditelji? Moje vprašanje je naslovljeno na desno stran Parlamenta, saj je predsednik Evropske ljudske stranke, gospod Martens, prav tega človeka priporočil kot prihodnjega ministrskega predsednika moje države. Zavrzimo dvojna merila in spoštujmo naša dejanja in besede, in ne pozabimo, da so nas pred več kot 50 leti združile prav človekove pravice.
<SPEAKER ID="179" NAME="Filiz Hakaeva Hjusmenova" AFFILIATION="ALDE">
(BG) Evropski načrt za oživitev gospodarstva je zdaj sprejet. Kriza je splošni problem, na prizorišče pa se že plazita protekcionizem in prednostno spodbujanje nacionalne industrije ter delovnih mest. To postavlja na preizkušnjo temeljne svoboščine prostega pretoka delavcev in proste trgovine. Kriza ima v različnih državah različne oblike. V hitro rastočih tigrih Evropske unije, med katere spada tudi Bolgarija, so bančni sistemi sorazmerno stabilni, stopnje nezaposlenosti niso visoke, delovna sila je visoko usposobljena, valute pa so stabilne. Glede na dinamiko krize pozivam k posodobitvi načrta za oživitev in njegovo uglasitev na realno ekonomijo. V časih kriz kapital išče območja z nizkimi tveganji in možnosti investiranja v popolnoma nove tehnologije namesto v nedonosne industrije. Potencial ekonomij, ki so zadnje zašle v recesijo, bi bilo treba izkoristiti za to, da bi jih oživili prve, s pomočjo teh vlaganj in znanja pa lahko postanejo središča stabilnosti, okoli katerih si bo lahko gospodarski in finančni sistem Evropske unije hitreje opomogel.
<SPEAKER ID="180" NAME="Andrzej Tomasz Zapałowski" AFFILIATION="UEN">
(PL) Gospod predsednik, v času širjenja krize bi rad čestital Evropski komisiji za uničenje poljskih ladjedelnic. Sebični pristop evropske elite, njihovo veselje nad izgubo nad 100 tisoč delovnih mest v ladjedelnicah in v podjetjih, ki so sodelovala z njimi, bosta gotovo privedla do tega, da bo velik del teh delavcev v bližnji prihodnosti potrkal na vrata trga dela v zahodni Evropi. Ta odločitev je samo poglobila evropsko krizo.
<P>
Radoveden sem, kako se bo obnašala evropska elita, ali bo pokazala solidarnost z državami članicami, v katerih je kriza že dosegla velikanski obseg, ali pa bo skrbela zgolj za svoje interese? Prav v času krize bo evropska družba spoznala, ali so deklaracije in načela, ki predstavljajo temelje Evropske unije, resnica, ali pa gre samo za igro, ki jo nekatere države igrajo proti drugim v instituciji, ki je bila ustanovljena na podlagi plemenitih načel. Pri tem me preseneča, da Komisija tako šibko reagira na ukrepe, ki jih trenutno uvajajo številne članice EU in z njimi kršijo veljavna načela, Poljska pa je bila za podobne ukrepe kaznovana.
<SPEAKER ID="181" NAME="Rebecca Harms" AFFILIATION="Verts/ALE">
Gospod predsednik, prejšnji teden sem iz Severne Irske prejela čudne novice. Gre za to, da je gospod Sammy Wilson, minister za okolje in lokalno upravo, prepovedal informacijsko kampanjo o energetski učinkovitosti, ki jo je organizirala vlada Združenega kraljestva. Ne morem verjeti, da smotrnosti naših skupnih ciljev na področjih energije in okolja - 20 % manj CO2, 20 % obnovljivih virov energije in 20 % večja energetska učinkovitost - ne sprejema vlada ene do držav članic.
<P>
Zato zahtevam od Komisije, naj ugotovi vzroke za to čudno in precej bizarno prepoved na Severnem Irskem. Mislim, da bi celo okoljski skeptik, kakršen je gospod Wilson, moral skrbeti za svoje državljane in zato podpirati energetsko učinkovitost ter prizadevanja za zmanjšanje stroškov energije.
<SPEAKER ID="182" NAME="Ilda Figueiredo" AFFILIATION="GUE/NGL">
(PT) Danes bi rada opozorila na škandalozno zadevo, v katero je vpleteno portugalsko podjetje Corticeira Amorim. Dobički tega podjetja so v zadnjih dveh letih skupaj presegli 30 milijonov EUR, od tega več kot 6 milijonov EUR v letu 2008. Ta mesec pa je podjetje Corticeira Amorim napovedalo, da bo odpustilo skoraj 200 delavcev. Za to krivi krizo. Podjetje pa pozablja, da so ti delavci pomagali graditi skupino, ki je vredna milijone in ki je prejela pomoč iz javnih sredstev, tudi iz skladov Skupnosti, da je lahko ustvarilo in še ustvarja milijonske dobičke. Zato bi rada protestirala v Parlamentu in izrazila svoje neodobravanje nad to napovedjo, ki je škandalozna, in upam, da bomo vsi združeno obsodili podjetja, ki izkoriščajo to krizo kot pretvezo za odpuščanje delavcev, čeprav imajo še vedno velike dobičke.
<SPEAKER ID="184" NAME="Predsednik">
Preden pokličem k mikrofonu naslednjega govornika, z veseljem objavljam, da je bil dr. Ajman Nour, egiptovski parlamentarec, ki so ga pred nekaj leti zaprli iz razlogov, ki jih je Svet EU označil za neresne, danes izpuščen iz zapora. Njegov primer je bil predmet številnih resolucij Evropskega parlamenta, zato njegovo izpustitev objavljam z velikim veseljem.
<SPEAKER ID="185" NAME="Bernard Wojciechowski" AFFILIATION="IND/DEM">
(PL) Gospod predsednik, Poljska pošilja poslance v Evropski parlament, njihove možnosti delovanja v svoji lastni državi pa so omejene. Poljska zakonodaja ne nudi poslancem Evropskega parlamenta nikakršnih pravnih instrumentov, ki bi zagotavljali njihovo učinkovito izvajanje mandata. Gre za pomembna vprašanja, na primer učinkovito vplivanje na upravne organe osrednje in lokalnih oblasti.
<P>
Senatorji in poslanci nacionalnega parlamenta imajo vrsto pravic: pravico dostopa do podatkov državnih organov, pravico pridobitve podatkov od upravnih organov osrednje in lokalnih oblasti, ter obvezni 40-dnevni rok za odgovore na njihova vprašanja. Na Poljskem se skoraj nihče ne zmeni za pobude in zahteve poslancev Evropskega parlamenta, razen medijev v lovu na cenene senzacije. Na svoji spletni strani sem volivce obvestil o pomanjkanju pravnih sredstev za ukrepanje, ki bi bila imajo na voljo poslancem Evropskega parlamenta. Zakonodajna nebrižnost nosilcev zakonodajne oblasti na Poljskem v nizu mandatov je na tem področju že dobro znana. Menim, da bi moral Evropski parlament terjati boljše možnosti za delovanje njegovih članov v njihovih domovinah.
<SPEAKER ID="186" NAME="Jim Allister" AFFILIATION="NI">
Gospod predsednik, delitev sredstev EU po loterijskem načelu "kdor prvi pride, prvi melje" je neustrezna. Prav tak primer pa smo doživeli na Severnem Irskem ta teden. Ministrica, ki se je odločila za tak prezirljiv način delitve sredstev EU za razvoj podeželja, čemur so sledili ponižujoči in bizarni prizori, ko so se kmetje po dva dni gnetli v vrstah, da bi dobili nazaj nekaj lastnega prerazporejenega denarja, je ministrica, neprimerna za tak položaj. Z eno potezo je ponižala kmete, ki morajo trdo garati za svoj kruh, in pokazala svoje preziranje osnovnih pravil delitve sredstev EU.
<P>
Do te sramote je prišlo, ker ministrica trmasto zavrača dodelitev zadostnih sredstev za razvoj podeželja. Bednih 50 milijonov GBP, ki jih je namenila za Smer 1 - in od tega le 15 milijonov GBP za sklad za posodobitev -, to je vzrok žalostnega torkovega spektakla.
<P>
Naj spregovorim še o drugi zadevi, v obrambo gospoda Wilsona, ministra za okolje na Severnem Irskem, in sicer sem vesel, da se ne prilega stereotipnemu liku, kakršnega si predstavljajo kot vzor tisti člani Parlamenta, ki brez razmišljanja zganjajo histerijo okoli podnebnih sprememb.
<SPEAKER ID="187" NAME="Colm Burke" AFFILIATION="PPE-DE">
Gospod predsednik, anketa, objavljena v ponedeljek v časopisu Irish Times, je pokazala rast podpore Lizbonski pogodbi na Irskem, saj zdaj 51 % volivcev pravi, da bi glasovali "za", zlasti v sedanjem trenutku irske gospodarske šibkosti. To pomeni povečanje za osem točk od zadnje ankete, ki jo je opravil časopis Irish Times novembra lansko leto. Delež glasov "proti" je upadel za šest točk na 33 %.
<P>
Glede na naše trenutno napete odnose z Evropsko unijo, ob šibkem vodenju sedanje vlade, moramo poskusiti odkriti in odpraviti temeljne vzroke občasnega razočaranja irskega volilnega telesa nad EU. Gotovo obstaja način, kako pomagati irskemu ljudstvu ponovno razumeti in podpreti evropski proces. Ta komunikacijski spodrsljaj bi lahko odpravili tako, da bi poskrbeli za bolj pozitivno informiranje o prednosti članstva v EU.
<P>
Menim, da je pomembno, da se pozitivna vloga Evrope bolj poudari prek našega izobraževalnega sistema. To ne bi smelo veljati samo za Irsko, pač pa za vse države članice. Nujno pozivam k čimprejšnji obravnavi pomanjkljivosti pri komuniciranju.
<SPEAKER ID="188" NAME="Marusya Ivanova Lyubcheva" AFFILIATION="PSE">
(BG) Rada bi vas opozorila na problem obnovljenega razkola v bolgarski pravoslavni cerkvi. Do razkola je prišlo v času, ko je bila država zelo spolitizirana, ko si je bolgarska pravoslavna cerkev, tako kot številne druge strukture, morala utrditi položaj v demokratični Bolgariji. Na žalost je to pripeljalo do tako imenovane "Druge sinode" bolgarske pravoslavne cerkve, v nasprotju z bolgarsko zakonodajo o verskih skupnostih. Ta zakonodaja je zelo liberalna in v Bolgariji dopušča registracijo katerekoli vere, če le ne služi v nehumane namene. Tako imenovana "Druga sinoda" pa se želi registrirati kot "Sveta sinoda bolgarske pravoslavne cerkve". Zakon določa, da se bolgarski pravoslavni cerkvi na podlagi njene tradicije v Bolgariji ni treba registrirati. Volitve patriarha in članov Svete sinode niso predmet zakonodaje. Pozivam vse, ki cenijo svobodo verovanja v skladu z osebnimi duhovnimi potrebami vsakega posameznika, naj ne nasedejo manipulativnim samoopredelitvam tako imenovane "Druge sinode". Ta sinoda se ne more registrirati in nima nikakršne pravne podlage.
<SPEAKER ID="189" NAME="Toomas Savi" AFFILIATION="ALDE">
Gospod predsednik, volitve v Izraelu prejšnji teden so pokazale, da večina državljanov podpira stranke, ki smatrajo krepitev vojske za najboljši način zaščite države. Čeprav je sredinska stranka, Kadima, prejela največ glasov, dejstvo, da imajo desne stranke v Knesetu zdaj 65 sedežev namesto 50 sedežev v prejšnjem mandatu, odraža spreminjanje stališč izraelskih državljanov o izraelsko-palestinskem konfliktu. Omenjene stranke imajo raje trdo linijo kot zanašanje na navidez neskončne in neučinkovite mirovne pogovore.
<P>
Bližnji vzhod mora biti ena od prednostnih nalog skupne zunanje in varnostne politike Evropske unije, stabilnost celotnega območja pa je odvisna predvsem od izraelsko-palestinskih odnosov. Zato je povsem nujno, da si Evropska unija še naprej prizadeva za mirovne pogovore in za obuditev upanja Izraelcev in Palestincev, da je miroljuben soobstoj mogoč..
<SPEAKER ID="190" NAME="Mirosław Mariusz Piotrowski" AFFILIATION="UEN">
(PL) Gospod predsednik, jutri bo Evropski parlament obiskal Vaclav Klaus, predsednik Češke republike. Ob upoštevanju škandala, do katerega je prišlo v Pragi, upamo, da bo predsednik države, ki predseduje Evropski uniji, sprejet primerno in z dolžnim spoštovanjem. Upravičena mnenja, ki jih je izrazil predsednik Klaus o Lizbonski pogodbi, so bila izrabljena za zbujanje trušča, s katerim naj bi se zakrilo dejstvo, da je morda glavni vir nasprotovanja uveljavitvi pogodbe Nemčija. Prelomna bo odločitev Ustavnega sodišča v Karlsruheju. Po poročanju medijev ima polovica sodnikov resne pomisleke in meni, da bi lahko pogodba kršila nacionalno ustavo. To kaže, da pri tako pomembni odločitvi ni pametno hiteti, in češki predsednik, ki nas bo obiskal, ni edini, ki to razume.
<SPEAKER ID="191" NAME="László Tőkés" AFFILIATION="Verts/ALE">
(RO) Po jesenskih volitvah v Romuniji in oblikovanju nove vlade smo v Romuniji, enako kot na Slovaškem, priča vračanja srditega protimadžarskega hujskaštva na politično prizorišče.
<P>
Demonstracije 9. februarja v mestu Sfântu Gheorghe, ki so jih organizirale madžarske cerkve, so bile protest prav proti temu hujskaštvu. V peticiji, ki so jo sprejeli na demonstracijah, je tisoče prebivalcev dežele Szekély izrazilo protest proti spreminjanju narodnostne sestave na tem območju z neposrednim naseljevanjem s skupinami Romunov iz drugih predelov.
<P>
Predsednik Trajan Băsescu absurdno obtožuje Madžare v tej regiji etničnega čiščenja. Obenem so med lokalnimi volitvami v mestu Cluj letaki demokratov z enakim žaljivim besednjakom spodbujali sovraštvo do madžarskih kandidatov. Kdo, po desetletjih diskriminacije in odrekanja pravic, zdaj obtožuje koga?
<P>
Parlament bi rad opozoril na dejstvo, da v Romuniji še danes potuhnjeno teče proces homogenizacije in romunizacije Transilvanije z umetnim spreminjanjem narodnostne sestave.
<SPEAKER ID="192" NAME="Gerard Batten" AFFILIATION="IND/DEM">
Gospod predsednik, dne 12. februarja 2009 je bil nizozemskemu članu parlamenta Geertu Wildersu po odredbi ministra za notranje zadeve zavrnjen vstop v Združeno kraljestvo.. Še nikoli doslej ni bil demokratično izvoljenemu politiku, predstavniku demokratične stranke iz demokratične evropske države, zavrnjen vstop v državo.
<P>
Čudno je, da britanska vlada zna najti pravno pot za zavrnitev gospoda Wildersa, ne zmore pa preprečiti vstopa raznim teroristom, političnim in verskim skrajnežem, gangsterjem, kriminalcem, posiljevalcem in pedofilom iz Evropske unije, pa tudi iz širnega sveta.
<P>
Morda ima zavrnitev gospoda Wildersa kakšno povezavo z domnevno grožnjo člana britanske lordske zbornice, lorda Ahmeda, da se bo v primeru obiska gospoda Wilderja v Lordski zbornici pred poslopjem zbralo 10 000 islamskih demonstrantov. To dejanje pomeni priklek pred mračnjaško ideologijo in videti je, da še vedno nimamo povsem prostega pretoka idej prek meja Evropske unije.
<SPEAKER ID="193" NAME="Mairead McGuinness" AFFILIATION="PPE-DE">
Gospod predsednik, v zvezi z Lizbonsko pogodbo je moj kolega govoril o naraščanju podpore pogodbi med irskimi volivci, rada pa bi opozorila, da ena lastovka še ne pomeni pomladi. Menim, da moramo upoštevati tudi rezultate nedavne ankete Evrobarometra, ki kaže upad podpore irskemu članstvu v EU za 10 odstotnih točk, s 77 % spomladi 2006 na 67 % jeseni 2008. Res je, še precej dela bomo imeli, da bomo irske volivce prepričali o prednostih Evropske unije.
<P>
Zato me skrbijo tisti, ki si želijo zgodnejšega datuma drugega irskega referenduma. Prepričana sem, da moramo biti previdni, da moramo zagotoviti čas za razjasnitev zadev, ki skrbijo irske volivce, in čas za celovito ter javno razpravo o teh zadevah - nato pa ob primernem času omogočiti volivcem izraziti svoje mnenje.
<SPEAKER ID="194" NAME="Vasilica Viorica Dăncilă" AFFILIATION="PSE">
(RO) Sedanja gospodarska in finančna kriza pomeni pomembno preizkušnjo Evrope, ki mora bolj kot kdaj koli prej dokazati enotnost pri sprejemanju ukrepov za čim hitrejšo oživitev gospodarstva.
<P>
Proračuni držav članic so pri soočanju s tem izzivi pod hudimi pritiski, zato je treba poiskati najboljše instrumente in ukrepe, da proračunski primanjkljaji ne bodo znatno presegli omejitev, ki jih predpisuje Komisija, in da nekatere od držav članic ne bodo sprejemale protekcionističnih ukrepov v prid zasebnih proizvajalcev.
<P>
Taki sklepi morajo hitro steči skozi postopke sprejemanja, da se kriza ne bo še podaljševala, predvsem pa za to, da bo mogoče obnoviti zaupanje na finančnih trgih in preprečiti podaljševanje krize tudi s političnega vidika, ob upoštevanju bližajočih se volitev v Evropski parlament.
<P>
Ena možnost financiranja javne porabe bi lahko bila izdaja evro obveznic. Pri tem pa moramo upoštevati tveganje, da se bomo lahko s sprejetimi ukrepi zadolžili čez glavo in da se nam bo težko izogniti prelaganju bremena teh dolgov na ramena prihodnjih generacij.
<SPEAKER ID="195" NAME="Ignasi Guardans Cambó" AFFILIATION="ALDE">
(ES) Gospod predsednik, pred poldrugim letom smo sprejeli Direktivo o avdiovizualnih medijskih storitvah. Ta dokument je temeljil na načelu spoštovanja države izvora, ki smo ga sprejeli kot nujni pogoj za prosti pretok avdiovizualnih informacij po Evropski uniji.
<P>
Direktive pa ni mogoče izvajati v moji deželi, Španiji, ker gre za notranjo zadevo države članice. Pokrajina Valencia uveljavlja prav nasprotno načelo in iz političnih razlogov prisilno ukinja relejne postaje, ki so doslej omogočale njenim državljanom sprejem javnega televizijskega signala iz Katalonije.
<P>
Z drugimi besedami, imamo popolno svobodo kroženja avdiovizualnih informacij med državami članicami Evropske unije, hkrati pa moramo sporočiti, da imamo v Španiji lokalne oblasti, ki se bojijo prav te kulturne svobode, ki je tako pomembna. Tako pomembna je, da smo jo vzpostavili po vsej Evropi, v Španiji pa je nekaterim onemogočeno sprejemanje televizijskih programov, ki jih oddajajo drugje. To je paradoks, o katerem sem vas želel obvestiti.
<SPEAKER ID="196" NAME="Zdzisław Zbigniew Podkański" AFFILIATION="UEN">
(PL) (na začetku je bil mikrofon izključen) tragična obdobja v zgodovini človeštva. Med njo je umrlo več deset milijonov ljudi. Številne žrtve so usmrtili v enem od več kot dvanajst tisoč nemških taborišč smrti in koncentracijskih taborišč, ki so delovala na ozemlju Tretjega rajha in v okupiranih državah. Danes smo priče poskusom izkrivljanja resnice o teh tragičnih letih in širijo se informacije, da so bila to poljska ali latvijska, ne pa nemška taborišča. Vodilno vlogo pri tem ima nemški tisk. Pred kratkim je časnik Die Welt zapisal, da je bil Majdanek poljsko koncentracijsko taborišče.
<P>
V zvezi s tem sem sestavil osnutek resolucije, katere namen je standardizacija poimenovanja koncentracijskih taborišč tako, da se jim doda oznako "nacistično" oziroma "nemško" koncentracijsko taborišče. Mojo pobudo je podprla Skupina združenja za Evropo narodov, na žalost pa sem prejel obvestilo, da je pobudo blokirala Konferenca predsednikov.
<P>
Gospe in gospodje, Evropska unija lahko živi in se razvija le, če jo vodita zgodovinska resnica in spoštovanje človekovih pravic. Zato na kolege poslance naslavljam prošnjo, naj podprejo pobudo UEN, tako da nihče več ne bo mogel izkrivljati zgodovine ali prikazovati krvnikov kot žrtve oziroma žrtev kot krvnike.
<SPEAKER ID="197" NAME="Nicolae Vlad Popa" AFFILIATION="PPE-DE">
(RO) Ker se v zadnjem času nekateri moji madžarski poslanski kolegi pritožujejo, da se njihovih pravic v Romuniji ne spoštuje, želim navesti nekaj dejstev.
<P>
Bližajoča se predvolilna kampanja ne bi smela sprožati napadov in žalitev, uperjenih proti zakoniti državi, ki lahko s svojo zakonodajo služi kot zgled na področju medetničnih odnosov. Pravice manjšin so zajamčene v romunski ustavi.
<P>
Državljani madžarskega porekla so proporcionalno zastopani v lokalnih upravnih strukturah. Tako imajo na primer stranke madžarske manjšine 195 županov in štiri predsednike okrajnih svetov, 2 684 lokalnih svetnikov in 108 okrajnih svetnikov. Ker imajo večino v zgoraj omenjenih lokalnih in okrajnih svetih, upravljajo z lokalnimi proračuni po svoji presoji. Lokalna avtonomija pomeni prav to.
<P>
Na parlamentarni ravni ima madžarska manjšina tri poslance v Evropskem parlamentu, 22 poslancev in devet senatorjev v državnem parlamentu ter zadnjih 12 let sodeluje pri upravljanju Romunije. Pritožbe, ki smo jih slišali, so zgolj predvolilna kampanja.
<SPEAKER ID="198" NAME="Luis Yañez-Barnuevo García" AFFILIATION="PSE">
(ES) Gospod predsednik, referendum v Venezueli se je zaključil z zmago kampanje "za", ki jo je demokratična opozicija dostojanstveno priznala.
<P>
Res je tudi, da obe strani med kampanjo nista imeli enakih možnosti in da je vladajoča stranka imela na voljo popolno podporo celotnega državnega aparata, opozicija pa je bila ves čas deležna nadlegovanja in omejevanja delovanja.
<P>
Celo v takih okoliščinah se je država razdelila praktično na pol in gradnja prihodnosti le z eno od obeh skupin bo zelo težka. Evropska unija mora spodbujati dialog, vključevanje in konsenz med venezuelskimi političnimi ter družbenimi voditelji v prid države.
<P>
Krvoločnost, obsojanje in žalitve ne bodo pomagali Venezueli najti poti k demokraciji, pluralizmu in svobodi.
<P>
Zato grajamo odločitev venezuelske vlade o izgonu španskega poslanca, zlasti pa način izgona. Nujno pa pozivamo Parlament, naj našim predstavnikom na obiskih v tretjih državah prepove izjave, ki kršijo lokalne predpise, še posebej pa žaljenje voditelja države, četudi ta grajo v celoti zasluži. Tako obnašanje ogroža prihodnje obiske delegacij Evropskega parlamenta v drugih državah.
<SPEAKER ID="199" NAME="Marian Harkin" AFFILIATION="ALDE">
Gospod predsednik, želim spregovoriti o preglednem in točnem označevanju živil, zlasti v zvezi s perutnino in svinjino.
<P>
Trenutno je mogoče meso prevažati iz tretjih držav v EU tudi v bistveno predelanem stanju - pri tem mislim na meso, zavito v krušne drobtine ali testo - in ga nato označiti ter prodati kot izdelek iz EU. To je popoln nesmisel, namen takega označevanja pa je zavajanje potrošnikov. Potrebujemo označevanje po državi izvora, da bodo potrošniki lahko izbirali na podlagi pravih informacij.
<P>
Prav tako se dogaja, da svinjino in perutnino zamrznejo, nato pa odmrznejo in označijo ter prodajo kot sveže meso. To ni le primer netočnega označevanja, ampak je lahko tudi nevarno za zdravje ljudi.
<P>
Znano mi je, da sta Hilary Benn, ministrica za okolje Združenega kraljestva, in minister v senci pozvala k jasnejšemu označevanju. Prepričana sem, da bi to pobudo podprli mnogi v EU, saj nihče noče zavajati potrošnikov. Prosim Komisijo, naj to zadevo obravnava kot nujno.
<SPEAKER ID="200" NAME="Hanna Foltyn-Kubicka" AFFILIATION="UEN">
(PL) Gospod predsednik, na današnjem sestanku je Skupina združenja za Evropo narodov soglasno sprejela osnutek resolucije, po kateri naj se 25. maj proglasi za dan junakov boja proti totalitarizmu. Besedilo bomo v kratkem poslali najvišjim predstavnikom EU, tudi gospodu Pötteringu. Izbira 25. maja ni naključna - na ta dan so leta 1948 sovjetske oblasti umorile konjeniškega stotnika Witolda Pileckega, poljskega vojaka, ki se je prostovoljno dal zapreti v taborišče smrti Auschwitz, da bi tam organiziral odporniško gibanje. Kasneje je ušel in se do konca vojne boril proti nacistom, po prihodu sovjetskih armad na Poljsko pa je začel ilegalni boj proti novemu okupatorju. Pilecki je bil le eden od številnih Evropejcev, ki so izgubili življenja v boju proti surovim totalitarnim sistemom. Številni med njimi so ostali neznani, njihovo junaštvo in predanost pa zaslužita spomin. Zato vas, gospod predsednik, prosim, da podprete pobudo naše skupine.
<SPEAKER ID="201" NAME="Alexandru Nazare" AFFILIATION="PPE-DE">
(RO) Najnovejša zgodovina Evropske unije nudi vrsto zgodb o uspehu na področju zaščite pravic manjšin. To velja tudi za madžarsko manjšino v Romuniji. Ta manjšina uživa vrsto pravic, vključno z upravnimi položaji, in romunski predsednik Trajan Băsescu te pravice ves čas podpira.
<P>
Na drugih območjih pa moramo opraviti še veliko dela, in zdajle bi rad spregovoril o problemu romske skupnosti. Ta pomeni preizkušnjo zmožnosti Evropske unije za integracijo skupin, pri katerih obstaja hudo tveganje izključitve.
<P>
Primer romunskega rokometaša Mariana Cozme, ki sta ga brutalno umorila dva pripadnika madžarske romske skupnosti, še enkrat dokazuje, da kriminal ne pozna meja in da ima ignoriranje problemov te skupnosti škodljive posledice.
<P>
Položaj te manjšine, ki je po svoji naravi nadnacionalna in zelo izpostavljena izključevanju, lahko izboljšamo le s sprejetjem usklajene politike na evropski ravni. Glede na to sem skupaj s kolegom Rareşom Niculescujem predložil resolucijo o ustanovitvi evropske agencije za Rome. EU ima strategijo za romsko manjšino, nima pa agencije, ki bi to strategijo koherentno in učinkovito izvajala.
<P>
Če želi ostati pomemben dejavnik na mednarodnem prizorišču, hkrati pa ohraniti nacionalno kohezijo, mora biti EU sposobna ustvariti vseevropsko okolje tolerance.
<SPEAKER ID="202" NAME="Vicente Miguel Garcés Ramón" AFFILIATION="PSE">
(ES) Gospod predsednik, pravkar sem se vrnil iz Venezuele, kamor me je povabil državni volilni svet kot člana mednarodne skupine za podporo pri izvedbi referenduma dne 15. februarja.
<P>
Evropski člani skupine smo v svojem poročilu državnemu volilnemu svetu na splošno pozitivno ocenili proces z vidika organizacije, preglednosti, udeležbe, svobode in tajnosti glasovanja ter varnosti v vseh fazah procesa.
<P>
Kar se tiče izjav, ki jih je izrekel gospod Herrero na venezuelski televiziji, lahko rečem, da je bil njihov namen odreči legitimnost procesu volitev, da so bile v njih hude obtožbe proti demokratičnim institucijam te države in da so mejile na vmešavanje v notranjo politiko suverene države.
<P>
Parlament ne bi smel spodbujati nikakršnega napadanja demokratičnih institucij Venezuele. Vendar je naloga samega gospoda Herrera, da Parlamentu razloži svoje dejanje, ki zadeva vse nas.
<SPEAKER ID="203" NAME="Călin Cătălin Chiriţă" AFFILIATION="PPE-DE">
(RO) Zavračam obtožbe kolegov poslancev Csabe Sógorja in Lászla Tőkésa, naperjene proti Romuniji.
<P>
Romunija je članica Evropske unije, Nata, Sveta Evrope, Organizacije za varnost in sodelovanje v Evropi, in v skladu z evropskimi standardi spoštuje človekove pravice ter pravice ljudi, ki pripadajo narodnim manjšinam. Romunija spoštuje črko in duha vseh ustreznih mednarodnih pogodb na tem področju.
<P>
Madžarski jezik je po zakonu uradni jezik v upravnih zadevah v vseh krajih in okrajih, v katerih delež pripadnikov madžarske manjšine presega 20 % prebivalstva. To je stanje de facto in de jure. Romunija nudi široke možnosti izobraževanja Madžarov v maternem jeziku v vrtcih, osnovnih šolah, srednjih šolah, visokih strokovnih šolah, fakultetah, tja do magisterija in doktorata. Na območjih, kjer prebivalci madžarske narodnosti živijo skupaj z Romuni, strogo spoštujemo pravilo, da imajo šole razrede, v katerih je jezik poučevanja za vse otroke madžarske narodnosti madžarščina. Za vsak primer, če sta kolega morda pozabila: Univerza Babeş-Bolyai v mestu Cluj-Napoca ima tri oddelke, ki nudijo predavanja v romunskem, madžarskem in nemškem jeziku, ob tem pa še cvetoč oddelek za judovske študije in posebna mesta za Rome.
<SPEAKER ID="204" NAME="Csaba Sándor Tabajdi" AFFILIATION="PSE">
(HU) Gospod predsednik, rad bi čestital oblikovalcem uradne domače spletne strani Evropskega parlamenta, tiskovni službi EP, za njihovo spoštovanje večjezičnosti in za navedbe krajevnih imen na posameznih spletnih straneh v nacionalnih jezikih. Tako se lahko državljani EU v svojih maternih jezikih poučijo o drugih 26 državah. Na češki strani o Nemčiji je Köln zapisan kot Kolín, na francoski pa kot Cologne. Slovaške strani o Madžarski navajajo imena mest v slovaškem jeziku, kar je prav. Enako samoumevno bi moralo biti, da bi lahko Madžari, ki živijo na Slovaškem, uporabljali za svojo rojstno vas oziroma mesto ime v maternem jeziku, madžarščini.
<P>
Zato pozdravljam sprejem zakonodaje o izobraževanju v slovaškem parlamentu, po kateri morajo biti zemljepisna imena v učbenikih v manjšinskem jeziku navedena v jeziku manjšine. Če se bo ta zakonodaja izvajala, se lahko spet vzpostavi prvotno stanje in Madžari bodo spet lahko uporabljali madžarska krajevna imena.
<SPEAKER ID="205" NAME="James Nicholson" AFFILIATION="PPE-DE">
Gospodo predsednik, rad bi vas opozoril na neprijetnost, do katere je prišlo v mojem volilnem okrožju včeraj dopoldne, ko so morali kmetje stati v vrsti pred vladnimi uradi, nekateri tudi po dve noči, da bi lahko zaprosili za sredstva iz programa Evropske unije za posodobitve kmetij.
<P>
Naše ministrstvo za kmetijstvo se je odločilo razdeliti ta sredstva po načelu "kdor prej pride, prej melje". Tega ne moremo označiti drugače kot neprimeren način razdeljevanja denarja EU za razvoj podeželja. Zato sem z veseljem sprejel vest, da je uradnik Komisije včeraj podvomil v veljavnost tega postopka razdelitve sredstev.
<P>
Zavedamo se, da iz tega paketa ne more biti deležen pomoči prav vsak kmetovalec. Menim pa, da dogodek jasno kaže, v kako hudih škripcih je kmetijstvo, zlasti v mojih krajih, če morajo kmetje čakati v vrsti na prostem, v zimskem mrazu, da bi si zagotovili skromna sredstva iz pomoči EU.
<SPEAKER ID="206" NAME="Silvia-Adriana Ţicău" AFFILIATION="PSE">
(RO) Izvedba paketa ukrepov na področju energije in podnebnih sprememb predvideva znatna vlaganja v ukrepe za zmanjšanje emisij toplogrednih plinov.
<P>
Stavbe prispevajo 40 % k celotni porabi primarne energije. Povečanje energetske učinkovitosti stavb pripomore k zmanjšanju porabe primarne energije in zmanjšanju emisij ogljikovega dioksida.
<P>
Naslednje leto bo Komisija skupaj z državami članicami, na sredini obdobja 2007-2013, ovrednotila operativne programe in uspešnost črpanja strukturnih sredstev. Pozivam države članice, naj revidirajo postopke uporabe strukturnih sredstev in naj zagotovijo prednost energetski učinkovitosti stavb ter mobilnosti v mestih v obdobju 2010-2013.
<P>
Nujno pozivam Evropsko komisijo in države članice, naj povečajo deleže sredstev, dodeljenih državi članici iz ESRR, za stroške v zvezi s izboljšanjem energetske učinkovitosti stavb in rabo obnovljivih virov energije s 3 % na 15 %. To povečanje bo omogočilo državam članicam večjo prožnost pri porabi strukturnih sredstev, s tem pa pospešilo črpanje sredstev, zlasti v sedanjem času gospodarske krize.
<SPEAKER ID="207" NAME="Ryszard Czarnecki" AFFILIATION="UEN">
(PL) Gospod predsednik, z veliko žalostjo in jezo moram povedati, da je moj rojak, poljski inženir, pred kratkim umrl v Pakistanu, ampak to je le eden izmed državljanov EU, ki so že umrli na tem območju. To je samo še ena smrt, ki kaže na obstoj sveta negativnih vrednot, sveta ljudi, ki ne priznavajo pomena nečesa, kar velja v drugih civilizacijah za sveto - človeškega življenja.
<P>
Menim, da bi nam moralo to dramatično dejstvo, le eno v vrsti takih dejstev, služiti kot še en pomemben znak in spodbuda za združitev v boju s svetom negativnih vrednot in za združitev v političnem boju, in širše - to moramo reči naravnost - v skupni fronti proti terorizmu. Po mojem mnenju se tisti politiki v Evropski uniji, ki menijo, da se je mogoče proti terorizmu boriti brez nasilja, motijo.
<SPEAKER ID="208" NAME="Oldřich Vlasák" AFFILIATION="PPE-DE">
(CS) Poglabljajoča se gospodarska kriza je prizadela vse države Evropske unije. Vedno večja brezposelnost pa za nas ne sme biti razlog za začetek kršenja temeljnih načel skupnega trga. V Parlamentu želim vložiti protest proti izjavam francoskega predsednika, Nicolasa Sarkozyja, v katerih je pozval k preselitvi proizvodnega obrata francoske skupine Peugeot iz češkega mesta Kolín nazaj v Francijo. Take izjave politikov, ki želijo ščititi in omejevati podjetja v časih krize, so popolnoma neopravičljive. Poskusi protekcionizma in zapiranja držav samih vase so nezaželeni in spodkopavajo pomen Evropske unije.
<P>
Predsednik podružnice ameriške centralne banke v Dallasu, Richard Fisher, je dejal:
<P>
"Protekcionizem za gospodarstvo pomeni isto kot odmerek kokaina. Lahko te trenutno spravi pokonci, vodi pa v zasvojenost in v gospodarsko smrt." Upoštevajmo to, uprimo se populističnim pritiskom in ne izgubimo hladnokrvnosti, ko zremo krizi v obraz. Osredotočimo se na prednostne naloge češkega predsedstva in spodbujajmo idejo odprte Evrope brez ovir.
<SPEAKER ID="209" NAME="Iuliu Winkler" AFFILIATION="PPE-DE">
Gospod predsednik, v Romuniji je bila po lanskih novembrskih volitvah oblikovana vlada velike koalicije, ki ima v dveh domovih romunskega parlamenta 73 % sedežev.
<P>
Eden od prvih ukrepov te koalicije je bil oblikovanje programa razdelitve vodilnih položajev v javnih ustanovah, ki jih nadzoruje država, in v javni upravi Romunije.
<P>
To stanje je nesprejemljivo iz dveh razlogov. Prvič, vodi v ponovno politizacijo javne uprave, kar je v nasprotju z zakonom o položaju javnih uslužbencev. Drugič, v območjih, v katerih ima madžarsko prebivalstvo veliko večino, ima ta ukrep tudi protimanjšinjsko razsežnost: javne uslužbence madžarske narodnosti zamenjujejo osebe romunske narodnosti. Javnega shoda 8. februarja v romunskem mestu Sfântu Gheorghe/Sepsiszentgyörgy se je udeležilo več kot 3 000 ljudi, ki so protestirali proti političnim igricam romunskih strank in zahtevali spoštovanje pravic madžarske skupnosti.
<SPEAKER ID="210" NAME="Nicodim Bulzesc" AFFILIATION="PPE-DE">
Gospod predsednik, v zvezi s poročilom o pravicah pacientov na področju čezmejne zdravstvene oskrbe bi rad poudaril pravico pacienta do obveščenosti o možnostih glede zdravil in zdravljenja. Evropski pacienti bi morali imeti na voljo kakovostne zdravstvene informacije o najnovejših razpoložljivih zdravilih, možnostih zdravljenja doma in v tujini, pravnih in finančnih vidikih zdravljenja v tujini, povračilu stroškov zdravljenja in vrsto drugih informacij. Trenutno kakovostnih informacij te vrste nimamo. Ponekod opažamo pobude na nacionalni ravni, nobena od njih pa ne bi mogla uspešno delovati na evropski ravni.
<P>
Težave, s katerimi se soočamo, so evropske. Zato podpiram zamisel o vzpostavitvi evropskega omrežja zdravstvene pismenosti. Tako omrežje bi moralo vključevati organizacije pacientov iz vseh držav članic in bi moralo tesno sodelovati z zdravstvom in snovalci politike. V upanju, da bom Komisijo opozoril na potrebo po boljšem obveščanju 150 milijonov evropskih pacientov, sem se lotil pisanja deklaracije o zdravstveni pismenosti. Vsak od nas je bil že kdaj pacient in nikoli ne vemo, kdaj se bo to spet zgodilo.
<SPEAKER ID="211" NAME="Maria Petre" AFFILIATION="PPE-DE">
(RO) Danes in jutri lahko v našem poslopju srečate skupino nekaj študentov iz Republike Moldavije. V Evropski parlament so prišli, ker v lastni domovini ne morejo govoriti, če spregovorijo, pa jih lahko doletijo represalije.
<P>
Vsa poročila Evropske komisije, naša zaslišanja pred Komisijo za človekove pravice in poročila civilne družbe iz Moldavije nam kažejo, da je svoboda izražanja pogosto kršena in da javna glasila ne morejo delovati neodvisno. Na ducate mladih ljudi, ki so izražali svoja mnenja prek internetnih forumov, so leta 2008 doletele preiskave in grožnje o odprtju kazenske evidence.
<P>
Prosim, izkažite jim zanimanje za njihove težave, povabite jih v svoje pisarne, prisluhnite jim in podpišite pisno deklaracijo št. 13/2009, ki smo jo sestavili za njih, da bi jim zagotovili pravico do svobodnega izražanja, tej generaciji izza vzhodnih meja naše združene Evrope.
<SPEAKER ID="212" NAME="Avril Doyle" AFFILIATION="PPE-DE">
Gospod predsednik, po Direktivi 2000/84/ES se poletni čas začne na zadnjo nedeljo v marcu in konča na zadnjo nedeljo v oktobru. Rad bi predlagal, naj se to obdobje podaljša, da bomo lahko kar najbolje izkoristili številne gospodarske, varnostne in okoljske prednosti poletnega časa.
<P>
Leta 2005 so Združene države uvedle program podaljšanja poletnega časa za štiri tedne - en dodatni teden več spomladi in tri tedne v jeseni. Že zdaj je jasno, da je to pripomoglo k zmanjšanju porabe energije in zmanjšanju emisij ogljikovega dioksida. Poročilo Oddelka za energijo Združenih držav dejansko ugotavlja, da podaljšano obdobje poletnega časa prihrani na leto toliko električne energije, kot jo porabi približno 100 000 gospodinjstev. Podobno nedavna študija Univerze Cambridge kaže, da bi lahko podaljšanje obdobja poletnega časa vodilo k zmanjšanju porabe energije in emisij ogljikovega dioksida, saj se v času konic porabe, ki traja vsak dan od 16. do 21. ure, zaženejo številne vršne elektrarne, za katere so značilni višji obratovalni stroški in večje emisije ogljikovega dioksida.
<P>
Kot poročevalec o reviziji sistema za prenos energije EU, ki je bila eden od temeljev energetskega in podnebnega svežnja EU, sprejetega tu v Parlamentu lanskega decembra, vas nujno pozivam, da ta predlog obravnavate kot prispevek k uresničevanju cilja 2 °C. Zato prosim za revizijo Direktive o ureditvi poletnega časa.
<SPEAKER ID="213" NAME="Hans-Peter Martin" AFFILIATION="NI">
(DE) Gospod predsednik, rad bi podal dva predloga. Danes smo pogosto omenjali Lizbonsko pogodbo. Od Parlamenta bi lahko pričakovali najmanj to, da zna razlikovati med nasprotnikom Lizbonske pogodbe in nasprotnikom EU. Poleg tega bi bilo zaželeno, da bi Irci, če že morajo ponovno glasovati, imeli poštene možnosti, ne pa da se manipulira s pravili, kakršna so veljala doslej in po katerih imata "da" in "ne" enake možnosti nastopanja v javnosti, tako manipulacijo pa nato navdušeno pozdravljamo kot zmagoslavje demokracije - ali česa že?
<P>
Moja druga misel je, da člani Parlamenta seveda precej hvalijo same sebe, glede na to, da se približujejo volitve. Predlagam preiskavo o konkretnih pristopih Parlamenta k problemom globalne finančne krize v teh letih, o tem, kako je kdo glasoval, saj bomo ugotovili, da je večina tistih, ki danes igrajo gasilce, dejansko pomagala pri nastanku požara.
<SPEAKER ID="214" NAME="DanutBudreikait" AFFILIATION="ALDE">
(LT) Januarja letos je Evropska komisija posredovala sveženj dodatnih predlogov glede financiranja projektov energije in širokopasovnih omrežij, ki jih predvideva evropski načrt za oživitev gospodarstva. Predlaga se dodelitev 5 milijard EUR tem projektom, pri čemer bi uporabili tudi 3,5 milijarde EUR iz proračuna za kmetijstvo za leto 2008. Vendar je prejšnji teden šest držav blokiralo predlog Komisije. Videti je, da so to prav tiste države, ki oblikujejo sedanji finančni okvir in zahtevajo znižanje plačil v proračun EU na 1 % BDP. Vračamo se nazaj v nacionalizem in protekcionizem, ki smo ju dosledno zavračali 50 let, vse od ustanovitve Skupnosti. Kolegi poslanci, samo solidarnost med državami nam lahko pomaga spopasti se z izzivi finančne in gospodarske krize ter zagotovi prihodnost EU.
<SPEAKER ID="215" NAME="Predsednik">
S tem se točka zaključi.
