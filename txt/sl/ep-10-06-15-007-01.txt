<CHAPTER ID="007-01">
1. Izvolitev podpredsednika Evropskega parlamenta (glasovanje) 
<SPEAKER ID="128" NAME="Predsednik">
Prišli smo do izvolitve podpredsednika Evropskega parlamenta v skladu s členi 13, 15 in 18 poslovnika.
<P>
Kot veste, je bil eden od naših kolegov poslancev, ki je bil 11. podpredsednik, izvoljen v nacionalni parlament in deluje kot njegov predsednik. Govorim o gospodu Schmittu. Danes izbiramo novega podpredsednika, ki ga bo nadomestil. Prejel sem naslednje imenovanje: gospod László Tőkés. Kandidat me je uradno obvestil, da soglaša z imenovanjem. Glede na to, da je samo en kandidat, predlagam, da se izvoli s ploskanjem v skladu s členom 13(1) poslovnika.
<P>
Rad bi vprašal, ali temu kdo nasprotuje? To moram storiti v skladu s tem členom.
<SPEAKER ID="129" NAME="Corneliu Vadim Tudor" AFFILIATION="NI">
Gospod predsednik, danes me je prvič sram, da sem poslanec Evropskega parlamenta. Prvič je moški, ki zanika podpis Trianonske mirovne pogodbe po prvi svetovni voljni napredoval in bil izglasovan na tako pomemben položaj v Evropi. Romunsko ljudstvo ...
<P>
(Predsednik je prekinil govornika.)
<SPEAKER ID="130" NAME="Predsednik">
Ne strinjate se s to izbiro, zato bomo uradno glasovali. Glasovali bomo z elektronskim sistemom.
<SPEAKER ID="131" NAME="Hannes Swoboda" AFFILIATION="S&amp;D">
(DE) Gospod predsednik, rečeno nam je bilo, da želi kandidat najprej podati izjavo. Morda smo bili napačno obveščeni, toda če želi kandidat podati izjavo, mu morate dati besedo.
<SPEAKER ID="132" NAME="László Tőkés" AFFILIATION="PPE">
Gospod predsednik, za danes sem pripravil kratko izjavo, ki bi jo rad prebral.
<P>
V veliko čast mi je, da sem bil imenovan za podpredsednika Evropskega parlamenta ob podpori Evropske ljudske stranke. Podobna čast je bila prejeti najvišje državno odlikovanje Romunije, red zvezde, decembra 2009 na proslavi 20. obletnice padca komunistične diktature v Romuniji. Pred dvajsetimi leti so se v mestu Temišvaru ljudje raznolikega etničnega porekla in različnih prepričanj združili v duhu in pogumu ter se soočili in sprejeli enaka tveganja, ko so se uprli Ceauşescovemu režimu. Kot takrat se tudi zdaj trudim zastopati interese svoje države v duhu boja za človekove pravice, pravice manjšin in verske pravice ter za svobodo, pri čemer me zavezujejo evropske in krščanske vrednote.
<P>
Predan sem spodbujanju evropskega povezovanja z nekdanjimi komunističnimi državami in narodi vzhodne in srednjeevropske regije, zlasti madžarske manjšine v Romuniji, ki jo zastopam kot član Evropske ljudske stranke. Z veseljem me navdaja dejstvo, da sem poslanec Evropskega parlamenta v obdobju, ki sledi začetku veljavnosti Lizbonske pogodbe, ki označuje nov začetek v zgodovini združene Evrope. Zahvaljujem se vam za pozornost.
<P>
(Aplavz)
<SPEAKER ID="133" NAME="Predsednik">
Volili bomo elektronsko. Ko naznanim začetek glasovanja, se bodo na zaslonu izpisali naslednji podatki: predmet glasovanja in ime kandidata. Če želite glasovati za kandidata, pritisnite gumb "+". Seveda se lahko glasovanja tudi vzdržite - v tem primeru, kot veste, pritisnete gumb "0". Torej je vse jasno. V skladu s členom 15 poslovnika je izvoljen kandidat, ki je dobil absolutno večino oddanih glasov, kar pomeni, da se upoštevajo samo glasovi za.
<SPEAKER ID="134" NAME="Marc Tarabella" AFFILIATION="S&amp;D">
(FR) Gospod predsednik, oprostite mi, morda sem edini tukaj, ki ne ve, kaj se dogaja, vendar res ne vem, kako naj glasujemo. Imamo ničlo, številko ena in plus. Odkrito povedano, ne vem, kako naj glasujem za, proti ali kako se vzdržim. V pomoč bi bilo, če bi nam lahko ustrezno pojasnili.
<SPEAKER ID="135" NAME="Martin Schulz" AFFILIATION="S&amp;D">
(DE) Gospod predsednik, dovolite, da vam postavim vprašanje. Tam imate veliko dobro plačanih kolegov, ki vam bodo zagotovo lahko pomagali pri odgovoru na naslednje vprašanje. Na mojem zaslonu je ime Tőkés.
<P>
Moja naprava ima tri gumbe, ki se uporabljajo pri poimenskem glasovanju. Prvi je za "da", srednji je za "vzdržanje", tretji pa za "ne". Ali to drži?
<P>
(Medklici strinjanja)
<P>
Ali to pomeni, da tisti, ki želijo glasovati za gospoda Tőkésa, pritisnejo gumb "da", tisti, ki ne želijo glasovati zanj, pritisnejo gumb "ne", in tisti, ki se želijo vzdržati - kot moja skupina -, pritisnejo gumb "vzdržanje"? Je to prav?
<P>
(Aplavz)
<SPEAKER ID="136" NAME="Predsednik">
Točno to sem povedal ravno prej. Tisti, ki želijo glasovati "za", pritisnejo gumb "da", tisti, ki želijo glasovati "proti", pritisnejo gumb "ne", in tisti, ki se želijo vzdržati, pritisnejo "0"
<SPEAKER ID="137" NAME="Marc Tarabella" AFFILIATION="S&amp;D">
(FR) Gospod predsednik, oprostite mi, toda ponovno govorim po vprašanju gospoda Schulza in vašem zelo jasnem odgovoru, ki pa je v nasprotju s tistim, kar so mi povedale službe Parlamenta.
<P>
Službe Parlamenta so mi ravno povedale, da lahko glasujem za ali se vzdržim, ne morem pa glasovati proti. Torej ni vse povsem jasno. Žal mi je, da takole posegam, toda prosim, da poskusimo biti dosledni. Hvaležen bi bil, če bi mi dali jasen odgovor, gospod predsednik.
<SPEAKER ID="138" NAME="Predsednik">
Jasen odgovor je, da se pri tem glasovanju odzovemo samo na glasove za. Glasovi proti in vzdržani glasovi se štejejo skupaj, ker je pomembno samo število glasov "da". Zadeva je jasna. Če pritisnemo gumb "ne" ali "vzdržanje", je učinek enak.
<P>
Zdaj bom odgovoril še na tri vprašanja.
<SPEAKER ID="139" NAME="Georgios Toussas" AFFILIATION="GUE/NGL">
(EL) Gospod predsednik, mislim, da smo očitno kršili poslovnik Evropskega parlamenta. Ta pristop je nesprejemljiv; nesprejemljivo je, da se ne beleži, kdo je glasoval za, kdo proti in kdo se je vzdržal. Glede na to, kako delujejo gumbi, vidimo, da se glasovi proti ne beležijo. Dati morate navodila, da se glasovi jasno beležijo, da se zabeleži, kdo je glasoval za, kdo proti in kdo se je vzdržal.
<SPEAKER ID="140" NAME="Robert Atkins" AFFILIATION="ECR">
Gospod predsednik, pametnim ljudem gotovo ni pretežko doumeti, da želimo glasovati za, proti ali se vzdržati, kot običajno. Ali tega ne morete urediti? Če ne, potem ne moremo glasovati.
<SPEAKER ID="141" NAME="Hans-Peter Martin" AFFILIATION="NI">
(DE) Gospod predsednik, rad bi podal tehnično pripombo. Na naših napravah moramo pritisniti najprej "da", a ko pogledamo "ne", je še vedno moder. Če hočemo, da se prikaže "ne", se nič ne prikaže. Se pravi, do "ne" lahko prideš samo prek "da", kar ni primerna tehnična rešitev.
<SPEAKER ID="142" NAME="Dagmar Roth-Behrendt" AFFILIATION="S&amp;D">
(DE) Gospod predsednik, pristopimo k celotni zadevi nekoliko mirneje. Ponavadi sta podpredsednika Parlamenta izvoljena skupaj na začetku zakonodajnega obdobja ali med njim. Ko to storimo, kolegi poslanci, vedno ugotovimo samo število glasov za kandidata -, od česar je odvisen tudi vrstni red, v katerem so poslanci izvoljeni v predsedstvo. Ker je en poslanec zapustil Parlament, danes ponovno glasujemo o podpredsedniku - edino, kar je pomembno, je to, ali je dobil dovolj glasov za izvolitev. Vse drugo je brezpredmetno. Pri drugih glasovanjih je drugače.
<P>
(Aplavz)
<P>
Predsednik Parlamenta je odlično opisal tajno glasovanje in pri meni se je lepo obneslo, ne da bi morala pritiskati različne gumbe. Pritisnila sem gumb, ki sem ga hotela, in modra luč se je pokazala. Morda bi vsi skupaj poskusili še enkrat, gospod predsednik.
<P>
(Aplavz)
<SPEAKER ID="143" NAME="Predsednik">
Razglašam začetek glasovanja.
<P>
(Z EG (glasovalo je 621 poslancev; 334 za; 287 praznih glasovnic) je Parlament izvolil Lászla Tőkésa)
<P>
Naš podpredsednik je dobil kvalificirano večino. Rad bi čestital našemu kolegi gospodu Tőkésu za rezultat, ki mu omogoča, da je podpredsednik Parlamenta, in mu zaželel uspešno opravljanje nalog. Gospod Tőkés bo 11. po prednostnem vrstnem redu podpredsednikov.
<SPEAKER ID="144" NAME="Norica Nicolai" AFFILIATION="ALDE">
(RO) Moja kartica ni delovala. Glasujem proti.
<SPEAKER ID="145" NAME="Stavros Lambrinidis" AFFILIATION="S&amp;D">
Gospod predsednik, nerad to podaljšujem. V navodilih ste rekli, da lahko glasujemo za ali se vzdržimo. Končni rezultat pa kaže "za", "vzdržanja" in "proti". Kolikor vem, bi jih veliko glasovalo drugače, če bi vedeli, da imajo na voljo tri možnosti. Rad bi vprašal, če je to res pravi način, da se to opravi še zadnjič.
<SPEAKER ID="146" NAME="Predsednik">
Gospe in gospodje, vsem vašim zadržkom glede glasovanja bom prisluhnil v posebnem postopku po glasovanju. O tej zadevi se ne bomo odločili tu in zdaj. V skladu z izidom glasovanja, ki smo ga dosegli s kvalificirano večino, smo izvolili gospoda Tőkésa. Vsi vaši zadržki se bodo preučili. Prosim, sporočite mi jih do konca današnjega dneva. O tej zadevi se bomo odločili jutri. Dal vam bom neposreden odgovor na vaše zadržke. Najlepša hvala.
<SPEAKER ID="148" NAME="Hannes Swoboda" AFFILIATION="S&amp;D">
(DE) Gospod predsednik, želel sem vas samo obvestiti, da imamo glede na prejšnje glasovanje 789 poslancev. To je nekoliko pretirana številka. Upam, da glasovanja v prihodnosti ne bodo ponovno kazala, da je v Parlamentu 789 poslancev.
<SPEAKER ID="149" NAME="Predsednik">
Če bo kaj treba dodati ob koncu glasovanja, vam bom to sporočil.
<SPEAKER ID="150" NAME="Robert Atkins" AFFILIATION="ECR">
Gospod predsednik, opazka gospoda Swobode je povsem utemeljena. Moj dobri prijatelj gospod Malcolm Harbour je naredil izračun in če je dejansko glasovalo več ljudi, kot jih je v resnici prisotnih - 785 ali morda celo 789 -, potem to glasovanje gotovo ne more obveljati.
<P>
(Aplavz)
<P>
Moramo razmisliti - pozivam vas, da to zadevo takoj, ko končate s predsedovanjem, predložite predsedstvu - potem moramo ponovno glasovati jutri, če je mogoče z glasovnico ali vsaj z ustrezno delujočim sistemom.
<SPEAKER ID="151" NAME="Predsednik">
Kot sem dejal, vam bom poskusil posredovati ugotovitve ob koncu časa glasovanja. Kot kaže, je res prišlo do neskladja. Gospod Swoboda ga je izpostavil in tudi Sir Robert Atkins ga je omenil. Poskusili vam bomo posredovati informacije, čim bo mogoče Res ne želim podaljševati tega. Obstaja vprašanje; moramo ga preučiti, to počnemo in sporočil vam bom ugotovitve, čim bo mogoče.
