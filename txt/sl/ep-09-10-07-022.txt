<CHAPTER ID="022">
Odškodnine za potnike v primeru stečaja letalske družbe (razprava) 
<SPEAKER ID="248" NAME="Predsednica">
Naslednja točka je razprava o vprašanju Komisiji za ustni odgovor v zvezi z odškodnino za potnike v primeru stečaja letalske družbe-B7-0210/2009), ki ga je v imenu Odbora za promet in turizem postavil Brian Simpson.
<SPEAKER ID="249" NAME="Brian Simpson">
avtor. - Gospa predsednica, rad bi se zahvalil komisarju Tajaniju, da je nocoj z nami. Vprašanje sem postavil v imenu parlamentarnega Odbora za promet in turizem, saj so poslanci med poletnimi meseci postali zelo zaskrbljeni zaradi propada letalske družbe SkyEurope in so se obrnili name, da v njihovem imenu podam to pobudo.
<P>
Omeniti velja, da je od leta 2000 v Evropski uniji objavilo stečaj že 77 letalskih družb, zato smo prepričani, da je nujno, da zaradi žal zelo velike verjetnosti, da bo v teh težkih gospodarskih razmerah stečaj objavila še kakšna letalska družba, to vprašanje sprožimo nocoj, da vsaj odpremo razpravo o tem, kako lahko v Evropski uniji zaščitimo potrošnike in letalske potnike.
<P>
Letalska družba SkyEurope je imela sedež na Slovaškem. Njeni potniki so obtičali na destinacijah, brez nastanitve ali vsaj povratnega leta domov. Težava je bila tudi v tem, da so mnogi med njimi izvedeli, da ne morejo pričakovati odškodnine ali povračila stroškov, če svojih letalskih vozovnic niso kupili s kreditno kartico ali jih rezervirali pri potovalni agenciji. To so bili potniki, ki so rezervacijo opravili prek svojega računa, kar je v zadnjih letih postala zelo razširjena praksa.
<P>
Ne gre za osamljen primer. Podobno se je lani dogajalo tudi v moji domovini, Združenem kraljestvu, ko je letalska družba Excel Airways objavila stečaj in opeharila več kot 200 000 ljudi, ki so brez odškodnine obtičali na letališčih po vsej Evropi in utrpeli še dodatne stroške za nastanitev in povratni let domov.
<P>
Ti ljudje večinoma niso poslovni letalski potniki ali redni potniki, kot smo mi, in nimajo finančnih sredstev za reševanje tovrstnih problemov. Večinoma so iz družin, ki svoje prihranke porabijo za družinske počitnice, nato pa ugotovijo, da je njihov težko prisluženi denar izginil, ne da bi bili sami kaj krivi za to.
<P>
Status quo tu nikakor ni sprejemljiv. V Evropski uniji in v Evropskem parlamentu bi morali biti ponosni na svojo zgodovino zagotavljanja pravic potnikov. Doživeli smo uvedbo odškodnine za zavrnitev vkrcanja - čeprav vemo, da je tu ostalo še nekaj vprašanj, ki jih je potrebno rešiti. Doživeli smo uvedbo pravice do pomoči, strožjih zakonov na področju preglednosti cen letalskih vozovnic ter strožjih ukrepov glede odškodnin v direktivi o paketnih potovanjih. Resnično verjamem, da smo zajeli večino osnov varstva potrošnikov v letalskem prometu, tu pa se je očitno pojavila še ena vrzel, ki jo moramo zapolniti.
<P>
Če rezervirate čarterski let pri potovalni agenciji, vas ščiti direktiva o paketnih potovanjih. Če rezervirate vozovnico pri letalski družbi z rednimi poleti, vas ščiti njen sistem, če pa prek interneta rezervirate samo svoj sedež - na določenem letu - potem nimate nobene zaščite. Gre za anomalijo. In Parlament skuša s pomočjo Komisije to vrzel zapolniti.
<P>
Pri vprašanju smo se poigravali z zamislijo o ustanovitvi rezervnega odškodninskega sklada, vendar pa tega ne smemo razumeti kot zahtevo z naše strani ali s strani Komisije. Želimo samo odpreti razpravo o tem, kateri mehanizmi bi bili možni za rešitve tega problema, zato je namen vprašanja začeti dialog s Komisijo v upanju, da lahko zapolnimo vrzel in najdemo rešitev perečega problema, s katerim se soočajo vsi tisti, ki so oškodovani zaradi insolventnosti letalske družbe.
<P>
Veselim se, da bomo v odboru skupaj s Komisijo poskušali poiskati rešitev za ta problem, prisluhnili pa bomo tudi mnenju drugih poslancev in poslank.
<SPEAKER ID="250" NAME="Antonio Tajani" LANGUAGE="IT">
Gospa predsednica, hvaležen sem gospodu Simpsonu in vsem članom Odbora za promet in turizem, da so Parlamentu predstavili to tako občutljivo vprašanje. Ob tem vprašanju se mi ponuja priložnost, da uradno še enkrat potrdim, kar je bilo rečeno v zadnjih tednih glede vsega hudega, kar so evropski državljani doživeli zaradi stečaja nekaterih letalskih družb.
<P>
Kot v Parlamentu dobro veste, je zaščita potnikov v vseh prometnih sektorjih zame resnično prednostna zadeva. To sem povedal med zaslišanjem, ko sem od Parlamenta dobil zaupnico, in to želim še enkrat ponoviti nocoj. Menim, da moramo s skupnimi močmi poiskati konkretno pravno rešitev, da preprečimo - kot je dejal tudi gospod Simpson -, da so potniki, ki so navadno letalsko vozovnico kupili pri letalski družbi, ki je zatem objavila v stečaj, obravnavani drugače od potnikov, ki so svojo vozovnico kupili v okviru večjega počitniškega paketa.
<P>
Mnenja sem, da moramo najprej uporabiti sredstva, ki so nam že na voljo. Z drugimi besedami, javnost mora čim bolj učinkovito uporabiti vse predpise, tudi če niso popolni in so med njimi neskladja. Z namenom optimizacije sredstev, ki so nam že na voljo, je bila na primer mreža evropskih potrošniških centrov ob stečaju letalske družbe SkyEurope pozvana, da potrošnikom svetuje o njihovih pravicah in zbere njihove zahtevke. Vseeno pa moramo potnikom zagotoviti boljšo zaščito za primer stečaja letalske družbe. Potniki z rezervacijami, ki potečejo naknadno, morajo biti upravičeni do povračila in v nekaterih primerih tudi do povratka v domovino. Problem ni enostaven, zato moramo skrbno pretehtati ukrepe, ki jih moramo sprejeti.
<P>
Komisija je že začela pripravljati konkretne odgovore na ta vprašanja. Na našo zahtevo je bila že opravljena študija o posledicah stečaja v sektorju zračnega prevoza, zlasti za potnike. Ta poglobljena študija praktično pojasnjuje posledice stečajev in njihovega vpliva na 700 milijonov ali več potnikov, ki vsako leto potujejo po vsej Evropski uniji.
<P>
Študija ponuja celo vrsto možnih scenarijev za določitev najboljših rešitev za različne probleme, ki jih povzročijo stečaji, zlasti glede povračil in vrnitve v domovino, kar sem že prej omenil. Glede povračil in vrnitve v domovino je mogoče izoblikovati različne scenarije, od vzpostavitve jamstvenih skladov do razvoja obveznih zavarovalnih shem za potnike ali letalske družbe in celo uvedbe ciljnih sprememb v nacionalne zakone, ki urejajo stečaj.
<P>
Letošnjega februarja sem poslal študijo gospodu Costi, ki je tedaj predsedoval Odboru za promet in turizem. Komisija sedaj nadaljuje z analizami različnih možnosti, ki jih je izpostavila ta študija, in se zlasti posveča vplivu na potrošnike in sektor zračnega prevoza. V analizi bomo upoštevali vse vidike razprave in bomo izčrpali vse možnosti, ki nam jih bodo predstavile zainteresirane stranke. V tem duhu bo prihodnji teden Komisija začela obsežno javno posvetovanje o pravicah potnikov v sektorju zračnega prevoza.
<P>
V tem okviru, ne da bi kakor koli podcenjevala razlike in posebnosti počitniških paketov, bo Komisija upoštevala tudi oceno učinkov, ki se pravkar pripravlja v zvezi s pregledom Direktive 90/314 o počitniških paketih. To pa zato, ker je med glavnimi cilji javnega posvetovanja opredelitev posledic za potnike letalskih družb v stečaju ter določitev možnih rešitev za odpravo teh težav. Seveda bo, kot sem že omenil, poleg javnega posvetovanja opravljena tudi raziskava za analizo učinkov različnih rešitev.
<P>
Seveda bo, kar se mene tiče, Parlament pri tem odigral ključno vlogo in verjamem - tudi spričo zagnanosti Odbora za promet in turizem, ki je s skupnimi močmi pripravil današnje vprašanje za ustni odgovor -, da bomo v naslednjih tednih uspešno sodelovali in skupaj poiskali najboljšo rešitev za izpolnitev potreb potnikov in učinkovito zaščito njihovih pravic v primeru stečaja letalske družbe.
<SPEAKER ID="251" NAME="Marian-Jean Marinescu" LANGUAGE="RO">
V tej svetovni gospodarski krizi, ko cene goriva nihajo in postaja konkurenca vse ostrejša, letalske družbe, zlasti nizkocenovne, preživljajo težke čase. Povišanje cen letalskih vozovnic v trenutni situaciji ni primerno, draženje storitev, ki jih zaračunavajo nekateri nizkocenovni letalski prevozniki, pa lahko povzroči še večji padec v številu potnikov.
<P>
Finančna izguba letalskih družb v letu 2009 bo približno 11 milijard USD in jo bo možno nadomestiti šele v naslednjih treh letih. V takih razmerah se dogaja, kar si nihče ne želi - letalske družbe objavljajo stečaj. Zaradi neustrezne zakonodaje pa v primeru stečaja nimamo primernega sredstva za povračilo vrednosti letalske vozovnice ali za povratni let domov za tiste potnike, ki so obtičali na letališčih v tujini. Podpora, ki so jo evropske letalske družbe ponudile na strošek potnikov družbe, ki je v stečaju, čeprav je bil ta strošek razmeroma nizek, kot je bilo poudarjeno v primeru SkyEurope, je kot takšna hvalevredna, vendar predstavlja le začasno rešitev za prebroditev določene krize. Po drugi strani pa ne moremo gospodarske krize ves čas uporabljati kot izgovor za ta problem, saj so letalske družbe objavljale stečaj tudi pred krizo.
<P>
Strožji nadzor finančnega položaja letalskih družb, zlasti nizkocenovnih, strožji nadzor nad pripojitvami in prevzemi ter vzpostavitev obsežnega jamstvenega sklada je le nekaj rešitev, ki bi lahko potnikom dolgoročno zagotovile zaščito v primeru stečaja letalske družbe.
<SPEAKER ID="252" NAME="Saïd El Khadraoui" LANGUAGE="NL">
Gospa predsednica, komisar, gospe in gospodje, naša skupina si je prizadevala odpreti razpravo o problemu stečajev v letalskem sektorju, saj danes ni mogoče več govoriti o osamljenih primerih. Kot je omenil že moj kolega in predsednik našega odbora, gospod Simpson, od leta 2000 beležimo že 77 stečajev - večinoma manjših družb, to drži -, kar tudi pomeni, da je bilo več tisoč ljudi opeharjenih za denar, ki so ga porabili za nakup letalske vozovnice, ali pa so bili prepuščeni lastni iznajdljivosti nekje v tujini. Upravičeno se lahko bojimo, da bodo sledili novi stečaji, saj letalski sektor posluje v težkih gospodarskih pogojih. Zato moramo ukrepati.
<P>
Seveda drži, da morajo države članice sodelovati pri spremljanju kreditne sposobnosti in finančnega položaja letalskih družb - to je prav in primerno -, vendar pa moramo tudi mi na evropski ravni razviti zaščitni mehanizem za zagotovitev, da potniki, ki obtičijo na letališčih v tujini, niso prepuščeni sami sebi. Zato pozivamo Komisijo, da pohiti s pripravo posebnega predloga, zlasti zato ker so, kot ste tudi sami poudarili, sistemi v obliki jamstvenih skladov in podobnega že vzpostavljeni kot rezultat druge zakonodaje ter vključujejo tudi rezervacije paketnih potovanj. Sedaj se pojavlja neskladje med tistimi, ki let rezervirajo pri potovalni agenciji, in tistimi, ki to storijo prek interneta, in to moramo po mojem mnenju še urediti.
<P>
Slišim, da se posvetujete z zainteresiranimi strankami. V prihodnjem letu nameravate predstaviti predlog. Menim, da moramo resnično poskušati pospešiti svoje dejavnosti na tem področju: namesto da čakamo do konca prihodnjega leta, bi morda morali poiskati rešitev nekoliko prej. Zato se raje brez odlašanja pogovorimo o zakonodajnem predlogu, da bomo lahko organizirali razpravo o praktičnih podrobnostih glede vrste stečajnega zavarovanja.
<P>
Nazadnje naj povem, da sem vesel komisarjevih besed, da lahko pričakujemo nekakšno splošno izjavo o pravicah potnikov v letalskem sektorju. Vemo, da se veljavna zakonodaja v splošnem ne uporablja v celoti, enakovredno ali zadovoljivo, čemur se moramo še posvetiti, in prepričan sem, da se bomo k tej temi še vrnili.
<SPEAKER ID="253" NAME="Gesine Meissner" LANGUAGE="DE">
Gospa predsednica, hvala, komisar, za vaš odgovor. Tudi sama sem članica Odbora za promet in turizem in menim, da je zelo pomembno, da imamo to zadevo na dnevnem redu. Pravzaprav nam jo je gospod Simpson že predstavil.
<P>
Kot vidimo, se je v varstvu potrošnikov pojavila vrzel pri letalskih potnikih. Vrzel se pojavlja v zvezi s stečajem letalskih družb, kot smo že govorili. Menim, da je izredno pomembno zaščititi človekove pravice, in ravno to tudi počnemo. Potrošnike skušamo čim bolj zaščititi.
<P>
Omenila bi še en vidik stališča naše skupine, o katerem doslej še nismo govorili, verjamem pa, da je enako pomemben. Seveda želimo zaščititi pravice potrošnikov, želimo pa tudi, da imajo potrošniki izbiro. Pri preučevanju, na kakšen način bi lahko zapolnili to vrzel, se lahko zgodi, da predlog, ki ga boste pripravili v Komisiji, povzroči pretirano ureditev, ki lahko zavre inovativnost pri razvoju možnosti na tem področju.
<P>
Potrošniško pravo na primer predvideva tudi to, da lahko potrošniki izbirajo med različnimi ponudbami letalskih družb. Tako je na primer zdajšnji trend, da ponujajo zelo poceni lete za potovanja po pavšalni ceni, kar so potrošniki sprejeli z odprtimi rokami.
<P>
Ne razumite me napak, nikakor ne želim omejevati pravic potrošnikov. Zaščita teh pravic je zame zelo pomembna, potrebujemo pa ustrezen instrument, da jo lahko zagotovimo. Vseeno pa bi morali razmisliti tudi o vseh vidikih, ki jih je treba upoštevati, če želimo zagotoviti, da je v letalskem prometu še naprej široka izbira in da se lahko na trgu pojavljajo nove možnosti, pri tem pa poskrbeti, da so potrošniki zaščiteni in da nimajo nobenih finančnih bremen zaradi že objavljenega stečaja letalske družbe ali vloženega predloga za uvedbo stečaja.
<P>
V zvezi s tem me veseli, da že iščete rešitev. Jasno je, da gremo v smeri ustanovitve sklada za pomoč. Veselim se že razprave v odboru, ki bo morda potekala še to leto.
<SPEAKER ID="254" NAME="Eva Lichtenberger">
v imenu skupine Verts/ALE. - (DE) Gospa predsednica, komisar, gospe in gospodje, finančne predpogoje za vstop letalskih družb na trg je Odbor za promet in turizem seveda že obravnaval. Tedaj smo govorili tudi o jamstvenih skladih, vendar pa se večini niso zdeli dovolj pomembni ali bistveni.
<P>
Sedaj pa se pojavljajo primeri, zaradi katerih smo lahko zaskrbljeni in ki zahtevajo ureditev, saj mora biti to področje dobro zakonsko urejeno. Prvič, ves čas moramo zagotavljati, da se pravice potnikov, ki jih tukaj sprejemamo v okviru varstva potrošnikov, tudi spoštujejo.
<P>
Zavrnitev vkrcanja in veliko drugih primerov, ki smo jim bili žal priča, kažejo, da se kakršne koli vrzeli takoj izkoristijo. To je področje, ki mu moramo posvetiti svojo pozornost in ga zakonsko urediti. Verjetno se bomo odločili za rešitev v obliki jamstvenega sklada ali vrste zavarovanja, da bi potnike učinkovito zaščitili pred takšno poslovno prakso. Poglejmo samo najnovejši primer: celo zadnji dan so javnost še obveščali, da je vse v najlepšem redu, in veliko ljudi je temu verjelo.
<P>
Pri tej rešitvi pa je treba zagotoviti, da vse vključene strani plačajo pravičen delež in da se kakšna letalska družba, vključno z nizkocenovnimi, na koncu ne potegne nazaj in tveganje preloži na druge. Pravičen trg ne ščiti samo potrošnikov pred nepoštenimi praksami, ampak tudi konkurente.
<SPEAKER ID="255" NAME="Ryszard Czarnecki" LANGUAGE="PL">
Gospa predsednica, v zadnjih devetih letih je v Evropski uniji skoraj 80 letalskih družb objavilo stečaj. Danes smo lahko slišali, kako je nizkocenovna letalska družba SkyEurope v času dopustov objavila stečaj in opeharila na tisoče potnikov. Situacija se ponavlja. Seveda tu ne nastradajo lastniki zasebnih letal, ampak ljudje, ki običajno niso premožni in več mesecev varčujejo za letalsko vozovnico za tujino. Menim, da mora Evropski parlament - in govorim kot član Odbora za promet in turizem - zelo vztrajno zahtevati, da Komisija sprejme načela pravne zaščite potnikov in strank, kar vključuje tudi finančno zaščito. Vzpostavitev posebnega rezervnega odškodninskega sklada za potnike in stranke letalskih družb v stečaju lahko pripomore k preprečitvi dogodkov, ki smo jim bili priča v zadnjem desetletju, ko je na tisoče ljudi za vedno izgubilo svoj denar, če nič drugega. To je konkreten ukrep, ki ga državljani Evropske unije pričakujejo od nas.
<SPEAKER ID="256" NAME="Jaromír Kohlíček" LANGUAGE="CS">
Naj se zahvalim Brianu Simpsonu za njegovo odlično predstavitev vprašanja. V zadnjem času so številne letalske družbe druga za drugo objavile stečaj. Problem ni omejen le na nizkocenovne letalske prevoznike, čeprav je velika večina propadlih družb prav iz njihovih vrst. Če ne obravnavamo teh več sto potnikov, ki so obtičali na destinacijah, od koder so se težko vrnili domov, se ne bo zgodilo nič bistvenega. Veliko industrijskih sektorjev se občasno sooča s težavami in v glavnem se na koncu vedno najde rešitev. V tem primeru je bilo oškodovanih na tisoče ljudi, pogosto z majhnimi otroki in brez ustreznih finančnih sredstev. Zato moramo nujno posredovati jasno sporočilo, da imamo rešitev. Gre za kapitalsko ustreznost in zavarovanje za povratne lete. Verjamem, da so Komisija in države članice sposobne najti hitro rešitev za težave potnikov. Težave letalskih družb pa seveda terjajo drugačno rešitev. Kriza v tem sektorju zahteva ustrezne instrumente in verjamem, da bodo tudi uporabljeni.
<SPEAKER ID="257" NAME="Juozas Imbrasas" LANGUAGE="LT">
V gospodarski recesiji podjetja objavljajo stečaj in letalske družbe niso nobena izjema. V Litvi je letos tudi litovska letalska družba FlyLAL vložila predlog za stečaj. Je ena od več deset evropskih letalskih družb, ki so v letošnjem letu objavile stečaj. Četudi zakonodaja, ki jo sprejme Evropski parlament, zagotovi ustrezno jamstvo in odškodnine za potnike, bo v primeru, da letalo ne vzleti pravočasno na načrtovani progi ali so težave s prtljago po krivdi letalske družbe, to mogoče zagotoviti samo v primeru, da ta družba nima finančnih težav. Ko družba vloži predlog za stečaj, potniki, ki so že kupili vozovnice, običajno izgubijo svoj denar v celoti. Zato je Komisija priporočila, naj vlade glede na to, da nacionalni državni organi nadzorujejo letalske družbe in jim izdajajo licence za poslovanje in dovoljenja za opravljanje letov, v primeru, ko neka letalska družba uvede stečaj, potnikom te letalske družbe takoj povrnejo denar za kupljene vozovnice in nato ta denar izterjajo od družbe v stečaju. Razpravljati bi morali tudi o predlogu gospoda Simpsona o rezervnem odškodninskem skladu. O tem perečem problemu lahko razpravljamo in poiščemo najboljšo rešitev tako, da dopolnimo uredbo o splošnih pravilih na področju letalskih storitev, ki sta jo sprejela Evropski parlament in Svet. S tem bi izboljšali varnost potnikov, ki uporabljajo storitve letalskih družb.
<SPEAKER ID="258" NAME="Artur Zasada" AFFILIATION="PPE">
(PL) Gospa predsednica, komisar, dejstvo, da obveznosti letalske družbe do potnikov ne prenehajo tudi v primeru, ko gre družba v stečaj, je neizpodbitno in bi ga morali postaviti za izhodišče v tej tako nujni razpravi, ki jo je odprl gospod Simpson.
<P>
Zato sem z osuplostjo poslušal pojasnila predstavnika letalske družbe SkyEurope. Ronald Schranz je izrazil obžalovanje zaradi nevšečnosti, ki so jih imeli potniki. Poudarjam besedo "nevšečnosti". Izjavil je tudi, da bodo morale stranke družbe v stečaju, ki so obtičale na letališčih v tujini, same poskrbeti za povratek domov. Po besedah predstavnika naj bi bilo oškodovanih več tisoč ljudi, vendar pa natančnega števila ni znal povedati. Za predstavnika družbe SkyEurope so bili to le statistični podatki. Pozabil pa je, da so te številke predstavljale več tisoč osebnih dram potnikov, ki se niso mogli vrniti domov k svojim družinam ali na delo. Primer nam kaže, da moramo to področje urediti čim prej. Družba SkyEurope je kotirala na borzi, zato smo imeli o njej na voljo več informacij. Pri drugih nizkocenovnih letalskih družbah pa to ni vedno tako. Lahko se zgodi, da se bo nedavna nočna mora iz Bratislave ponovila na nekem drugem evropskem letališču.
<P>
Trenutno poteka burna razprava, na kateri se vrstijo predlogi rešitev za ta pereč problem. Govorijo o posebnem skladu, ki bi se izoblikoval iz doplačil na letalske vozovnice, ter o stečajnem zavarovanju. To so dragocene pobude, vendar vplivajo tudi na cene letalskih vozovnic. V času krize potrebujemo postopek, ki bo po eni strani pomagal potnikom, po drugi pa ne bo oteževal že tako težkega finančnega položaja letalskih družb.
<P>
Zato bi želel komisarju postaviti vprašanje oziroma podati predlog: ali ne bi mogla biti delna rešitev ideja o "letalski solidarnosti", ki bi vključevala načelo solidarne odgovornosti letalskih družb do potnikov? Seveda, solidarnost, ideja, ki mi je kot Poljaku še posebno blizu. Biti mora odgovor in izziv, ki ga lahko takoj uporabimo. Moj predlog temelji na ideji, da bi potniki letalske družbe v stečaju, ki so obtičali na letališču, lahko leteli z drugo letalsko družbo, ki potuje na isto destinacijo, seveda pod pogojem, da so na letalu še prosti sedeži. Vse stroške bi poravnale vpletene letalske družbe med seboj. Komisarja prosim za odgovor.
<SPEAKER ID="259" NAME="Olga Sehnalová" AFFILIATION="S&amp;D">
(CS) Komisar, gospe in gospodje, propad letalske družbe SkyEurope je usmeril našo pozornost na splošen problem neustreznega varstva potrošnikov, ki zadeva potnike letalske družbe. Ne gre za navidezen problem - osebno sem se imela priložnost srečati z nekaterimi strankami te letalske družbe, ki so bile oškodovane zaradi njenega propada. Po naključju so bili to gostje iz francoskega pobratenega mesta Chateau d'Ain, ki so prišli na srečanje v mesto Kroměříž na vzhodu Češke republike, ki ga predstavljam. Njihov povratek domov je bil zelo neprijeten, saj so morali prestopiti v Pragi, kjer so na letališču čakali ves dan.
<P>
To izkušnjo omenjam, da bi poudarila, da SkyEurope ni bila običajna nizkocenovna letalska družba. Potnikom je ponujala podobne storitve, kot tradicionalne letalske družbe, in je letela na vsa večja letališča. Njene storitve je uporabljalo zelo veliko različnih strank. Pri tistih strankah, ki jim ni bil najpomembnejši datum potovanja, ampak cena letalske vozovnice, je bila družba SkyEurope v Češki republiki najbolj priljubljena. Družba SkyEurope je bila tudi med glavnimi strankami največjega češkega letališča Prague-Ruzyně. Propad družbe SkyEurope ni prizadel samo ljudi na letališčih, ampak tudi 280 000 drugih strank, ki so kupile vozovnice. Po razpoložljivih informacijah so letalske vozovnice prodajali do trenutka, ko je bil objavljen stečaj.
<P>
Tisti, ki letalskih kart niso kupili s kreditno kartico, praktično nimajo nobene možnosti, da bi jim povrnili denar. Letalske družbe niso pravno obvezne skleniti zavarovanje za primer stečaja in zato ga nekatere med njimi ne sklenejo. Potniki morajo tako svoje zahtevke uveljavljati v stečajnem postopku. Možnost, da bi na ta način dobili povrnjen denar, je zanemarljivo majhna. Zato je napočil čas, da nekaj ukrenemo. Rada bi se zahvalila Odboru za promet, da je načel to vprašanje, in Komisiji, da je obljubila rešitev. Prepričana sem, da bo ponujena rešitev povrnila zaupanje potrošnikov v sektor zračnega prevoza, ki ga je svetovna gospodarska kriza tako močno prizadela.
<SPEAKER ID="260" NAME="Oldřich Vlasák" AFFILIATION="ECR">
(CS) Gospa predsednica, gospe in gospodje, odmevni stečaji letalskih družb v letošnjem letu nas silijo v razmislek, ali enoten notranji trg zračnega prometa pravilno deluje. Čeprav je šlo že več velikih letalskih prevoznikov na boben in se razmere v tem sektorju še naprej poslabšujejo zaradi vse višjih cen goriva in počasnejše gospodarske rasti, pa po mojem mnenju ni razloga za preplah. Preden se zapodimo po spolzki cesti zakonske ureditve, moramo pomisliti na to, da sta razmah nizkocenovnih letalskih prevoznikov v EU in ostrejša konkurenca med letalskimi prevozniki v EU posledici ukrepov liberalizacije.
<P>
Prej tako strogo regulirana industrija z dragimi letalskimi vozovnicami se je spremenila v dinamičen sektor s storitvami, ki jih zaradi dostopnih cen v EU uporablja vse več potnikov, ki si teh storitev v prejšnjih časih ne bi mogli privoščiti. Zato skrbno premislimo, kako lahko izboljšamo varnost potrošnikov - v tem primeru strank letalskih družb -, ne da bi pri tem ohromili učinkovit trg zračnega prevoza. Zamisel o uvedbi obveznega zavarovanja za letalske družbe za primer stečaja je že bila predlagana v Evropskem parlamentu nedavno tega. Zato moramo razmisliti, kako bi ta predlog udejanjili.
<SPEAKER ID="261" NAME="Christine De Veyrac" AFFILIATION="PPE">
(FR) Gospa predsednica, podpredsednik Komisije, gospe in gospodje, vprašanje za ustni odgovor, o katerem razpravljamo nocoj, nam odkriva - kot ste že mnogi omenili - resnični pravni vakuum, ki potnikom odreka jamstvo v primeru stečaja letalske družbe.
<P>
Evropska zakonodaja seveda ščiti potnike, ki so svoje vozovnice kupili v okviru počitniškega paketa, ne ščiti pa tistih, ki so to storili prek interneta. Kot je povedal že gospod El Khadraoui, se je potrošniško vedenje z razvojem interneta spremenilo, zakonodajalec pa mora slediti temu razvoju, da bi zaščitil naše sodržavljane. Dandanes veliko potnikov letalske vozovnice kupuje prek interneta. Glede na to, da nizkocenovni prevozniki vozovnice prodajajo skoraj izključno prek interneta, so ravno mladi in ljudje z nizkimi dohodki najbolj oškodovani. Ni sprejemljivo, da ti potniki nimajo pravnega sredstva, če gre letalska družba, pri kateri so kupili vozovnice, v stečaj. To velja še toliko bolj, ker je v zadnjih nekaj mesecih letalski sektor doživel najhujšo krizo doslej, ki je občutno zmanjšala število potovanj z letalom. Vemo, da je ta kriza hujša od tiste, ki je v letalski industriji nastopila po 11. septembru, in da je medtem veliko letalskih družb že propadlo.
<P>
Zato je bistvenega pomena, da nam Evropska komisija - in vem, gospod podpredsednik, da se tega zavedate - čim prej predstavi primerne rešitve, da lahko zaščitimo potnike, če letalska družba, s katero bi morali leteti, objavi stečaj, ne glede na to, na kakšen način so rezervirali svojo vozovnico.
<SPEAKER ID="262" NAME="Magdalena Álvarez" AFFILIATION="S&amp;D">
(ES) Gospa predsednica, komisar, veseli me, da danes razpravljamo o tem vprašanju, menim pa, da zajema samo enega od možnih načinov prenehanja poslovanja podjetja: finančni zlom ali insolventnost.
<P>
Obstajajo pa še druge vrste situacij, v katerih lahko letalske družbe prenehajo poslovati ali začasno prekinejo s poslovanjem. V mislih imam začasno prenehanje veljavnosti licence zaradi varnostnih razlogov ali prostovoljno prekinitev poslovanja iz kakršnih koli razlogov, ki niso finančne narave. V takšnih primerih se pojavijo enaki problemi, kot so ti, o katerih danes razpravljamo, in sicer so potniki nemočni, ker bodisi ne dobijo povrnjenega stroška letalske vozovnice ali pa, če to povračilo prejmejo, v nekaterih primerih utrpijo dodatne stroške.
<P>
Menim, da bi bila lahko zakonska ureditev odškodnine za potnike v primeru zamude ali odpovedi leta eden od instrumentov, ki bi jih lahko uporabili, vseeno pa po mojem mnenju to ni dovolj.
<P>
V zvezi s tem sprašujem Komisijo, da razišče možnost uveljavitve zakonodajnih ukrepov za druge primere - prej sem jih omenila -, ki ne zadevajo propad letalske družbe in niso zajeti v veljavni zakonodaji Skupnosti. V nasprotnem primeru se kljub dobrim namenom izpostavljamo tveganju, da želenega ne dosežemo in da uredimo pravno podlago le za specifično situacijo ter pri tem zanemarimo veliko potnikov, ki so ravno tako lahko oškodovani zaradi prenehanja poslovanja letalske družbe, pa čeprav razlog za prenehanje ni gospodarske ali finančne narave.
<SPEAKER ID="263" NAME="Silvia-Adriana Ţicău" AFFILIATION="S&amp;D">
(RO) Če želimo imeti učinkovit notranji trg, moramo imeti politiko varstva potrošnikov na ravni Skupnosti. V preteklih letih je Evropska unija izvedla pomembne aktivnosti na tem področju, sprejeti ukrepi pa so zagotovili višjo raven varstva potrošnikov na področju počitniških paketov in pravic potnikov.
<P>
Ne glede na vse pa se veliko pritožb evropskih potrošnikov nanaša na kršenje pravic potnikov letalskih družb. Veliko pritožb vložijo potniki, ki jim je bil odpovedan let zaradi stečaja letalske družbe ali potovalne agencije. V teh primerih se potrošniki zavejo problemov, šele ko je let odpovedan ali preložen.
<P>
Čeprav Direktiva Sveta 90/314/EGS o paketnih potovanjih ščiti potnike, če potovalna agencija preneha poslovati, jih ne ščiti, če kupijo letalske vozovnice, ki se prodajajo posamično. Poleg tega je pri zavrnitvi vkrcanja odškodnina izključena v primeru izrednih okoliščin, med katere spada tudi stečaj letalske družbe. Po nedavni raziskavi se je število stečajev letalskih družb v Evropski uniji od leta 2000 do 2008 povzpelo na 79. 41 % letalskih družb, ki so objavile stečaj v obdobju od 2005 do 2008, je ponujalo regionalne lete, 17 % pa je bilo nizkocenovnih prevoznikov.
<P>
Katere ukrepe lahko torej izvedemo za zagotovitev boljše zaščite potnikov v takšnih okoliščinah? Možne rešitve vključujejo shemo zavarovanja potnikov, s katero bi zajeli te scenarije, strožji sistem nadzora ter priprava zakonskih določb, na podlagi katerih bi bili potniki upravičeni do odškodnine.
<SPEAKER ID="264" NAME="Zita Gurmai" AFFILIATION="S&amp;D">
Gospa predsednica, pri odškodnini za potnike v primeru stečaja letalske družbe ne gre samo za vprašanje denarja. Povezano je tudi z resnejšimi vprašanji, kot so varnost, razpoložljivost storitev in konkurenčnost. V času krize je vsako gospodarsko področje v negotovi situaciji in zračni prevoz ni pri tem nobena izjema. Pomembno je, da ne dopustimo, da se zaupanje v ponudnike letalskih prevozov zamaje, saj bi to povzročilo precejšen upad v povpraševanju in bi še poslabšalo finančni položaj letalskih družb. Vpliva lahko na celotno gospodarstvo in konkurenčnost Evrope.
<P>
Odškodnina za potnike je povezana tudi z dostopnostjo storitev. Menim, da mora vsak človek v Evropi imeti na izbiro, ali bo potoval z letalom, če tako želi. Zato morate priznati, da potrebujemo varne, a nizkocenovne letalske prevoznike, ki si jih lahko vsak privošči. Te letalske družbe bi morale imeti stabilne finančne temelje, kajti varnost ne pomeni samo varnosti v primeru nesreče, ampak vključuje tudi to, da ob nakupu letalske vozovnice lahko zaupamo, da nam bo v času potovanja dejansko na voljo letalo, ki nas bo odpeljalo na destinacijo.
<P>
Zato je naše vprašanje za ustni odgovor pomembno; ker pa je bilo od leta 2000 v Evropi skoraj 80 stečajev letalskih družb, pa je obenem tudi nujno. Potreba po jasni zakonski ureditvi na tem področju je očitna. Zato vljudno prosim komisarja, da to zadevo obravnava z vso resnostjo in čim prej pripravi izvedljivo rešitev.
<SPEAKER ID="265" NAME="Joanna Katarzyna Skrzydlewska" AFFILIATION="PPE">
(PL) Gospa predsednica, gospod Tajani, pred mesecem dni je nizkocenovna letalska družba SkyEurope postala insolventna in je vložila predlog za stečaj. Kljub temu, da so analitiki v sektorju zračnega prometa ta stečaj že dolgo napovedovali, je SkyEurope prodajala vozovnice za svoje lete še dan pred prijavo stečaja. Zaradi tega je na stotine potnikov te letalske družbe ostalo brez načrtovanega potovanja in predvsem utrpelo veliko finančno škodo zaradi propada družbe. Družba je svoje stranke z uradno izjavo preprosto obvestila, da se lahko poslovijo od denarja, ki so ga porabili za nakup vozovnic.
<P>
Primer družbe SkyEurope popolnoma jasno kaže, da v naši skupni Evropi nismo še uspeli pripraviti zakonodaje, ki bi potrošnike v letalskem prometu obvarovala pred negativnimi posledicami propada letalske družbe. To je velik problem, če upoštevamo, da je od leta 2000 stečaj objavilo 77 letalskih družb iz vsega sveta. Leta 2004 je na primer šla v stečaj poljska letalska družba Air Polonia. Zato prosim Komisijo, da pripravi načela za zaščito potrošnikov pred negativnimi posledicami morebitnega stečaja letalske družbe.
<SPEAKER ID="266" NAME="Antonio Tajani" LANGUAGE="IT">
Gospa predsednica, našo pozornost so gospa De Veyrac, gospod Vlasák in gospa Gurmai usmerili na vzrok stečaja ali, z drugimi besedami, na gospodarsko krizo in težave, s katerimi se trenutno sooča sektor zračnega prometa, tako nizkocenovni kot večji letalski prevozniki.
<P>
Evropski parlament in Komisija sta družno ukrepala in pripravila sklop pobud kot odziv na krizo. V mislih imam zamrznitev slotov, ki jo je podprla velika večina Parlamenta, ter pobudo Enotno evropsko nebo kot obsežno reformo zračnega prometa, ki s skrajšanjem prog med letališči letalskim družbam omogoča prihranke pri stroških goriva.
<P>
Da bi vsem evropskim letalskim družbam ponudili konkretno podporo, ne glede na to, ali so nizkocenovne ali ne, sem 27 ministrov za promet v Evropski uniji pozval, naj reformi Enotno evropsko nebo dajo prednost, saj je to dober način, da letalskim družbam omogočimo prihranek goriva in tako omejimo negativne vplive na njihove finančne izkaze. Če preprečimo stečaje letalskih družb, ne bomo le zaščitili potnikov pred izgubo, ampak bo to izredno pripomoglo k ohranjanju delovnih mest. Paziti moramo, da ta finančna in gospodarska kriza ne postane globoka socialna kriza.
<P>
Vemo, da sektor zračnega prometa pretresajo mednarodni problemi: spomnimo se samo, kaj se je zgodilo z družbo Japan Airlines pred nekaj tedni, ko so napovedali zmanjšanje števila zaposlenih. Naša dolžnost mora biti zaščita državljanov in ukrepanje za zagotovitev poslovanja dobrih letalskih družb in s tem ohranitev delovnih mest.
<P>
Evropska komisija - opravičujem se, če se bom nekoliko oddaljil od teme - in Parlament sta delala na tem, da se to izvede. Lahko rečem, da smo s skupnimi prizadevanji omogočili izoblikovanje popolnoma novega modela zasebne letalske družbe: med primeri sta Olympic Airways in Alitalia in tudi primer Austrian Airlines, za katerega upam, da bo kmalu zaključen. Če pa kdo dela napake, mora zanje odgovarjati.
<P>
Odgovoril bi tudi na vprašanje gospe Alvarez, ki je načela zelo zanimivo temo: mislim, da se z njenim predlogom lahko strinjam, saj našemu delu dodaja še dimenzijo zaščite potnikov letalske družbe, ki je prenehala poslovati zaradi neizpolnjevanja varnostnih zahtev in ne zaradi stečaja. V tem posebnem primeru potnik utrpi enako škodo kot tisti, ki je kupil vozovnico pri letalski družbi, ki je zatem objavila stečaj. Načelo mora biti ves čas zaščita potnikov, ko utrpijo škodo ali, z drugimi besedami, ko se ne morejo vkrcati na letalo. Poleg tega je to filozofija, na kateri temeljijo in bodo še naprej temeljila moja prizadevanja, dokler bom komisar, da bi potniki prejeli enako zaščito v vseh prometnih sektorjih.
<P>
Prav zaradi tega bomo jutri in pojutrišnjem v Luksemburgu na Svetu za promet obravnavali pravice potnikov v pomorskem in rečnem prometu. To odločitev je Komisija ob podpori Parlamenta sprejela, da bi zaščitila evropske državljane. Če resnično želimo pridobiti zaupanje javnosti in se nadejati pozitivnih rezultatov, kot so bili tisti na Irskem, moramo oblikovati zakone, da državljanom pokažemo, da so ustanove Skupnosti na njihovi strani, da niso birokratski pogoltneži, ampak ustanove, v katerih se trdo dela za ohranitev in zaščito pravic evropskih državljanov.
<SPEAKER ID="267" NAME="Predsednica">
Razprava je zaključena. Glasovanje o predlogih resolucij bo potekalo na naslednjem delnem zasedanju.
<P>
Pisne izjave (člen 149)
<SPEAKER ID="268" NAME="Edit Herczog  " LANGUAGE="HU">
Zaradi spremenjenih potovalnih navad si vse več ljudi potovanja organizira v lastni režiji in se ne poslužuje storitev potovalnih agencij. Ta trend je v zadnjem desetletju največ koristi prinesel nizkocenovnim letalskim družbam, tako z vidika zaslužka kot tržnega deleža. Kolegi in kolegice, stečaji potovalnih agencij so tudi na Madžarskem povzročili veliko zaskrbljenost. Na televiziji so nam ves čas prikazovali družine, ki so ostale v tujini. Ne smemo dopustiti, da naslednji val stečajev odplavi nizkocenovne družbe in tako povzroči več milijonov evrov škode za gospodarstvo in za potnike, da ne omenjam tveganja na področju varnosti, če družba ne posluje na trdnih finančnih temeljih.
<P>
Ravno zato se moramo osredotočiti na naslednje cilje. Razmisliti moramo o strožjih pogojih za ustanovitev podjetja. V primeru letalske družbe je treba zahtevati več kapitalskih in strukturnih jamstev. Razmisliti moramo o strožjem sistemu finančnih in poslovnih izkazov in pogostejših kontrolah po naključnem izboru. Zaradi velikosti tega sektorja so redne evropske raziskave politik podjetij na področju izvajanja letov, mehanizmov za reševanje pritožb in enostavnosti postopka povračila denarja povsem utemeljene. V prihodnje moramo poenostaviti postopke čezmejnih pritožb za podobne zadeve. Če resnično želimo vzpostaviti skupni evropski trg in v njegovo središče postaviti dobrobit potrošnika, moramo učinkoviteje urediti čezmejne pritožbe in odškodninske zahtevke.
