<CHAPTER ID="012">
Delovanje in trajnost evropskega letalskega sistema - Letališča, upravljanje zračnega prometa in navigacijske službe zračnega prometa (razprava) 
<SPEAKER ID="442" NAME="Predsednica">
. - Naslednja točka je skupna razprava o
<P>
poročilu Marian-Jeana Marinescuja, v imenu Odbora za promet in turizem, o predlogu uredbe Evropskega parlamenta in Sveta o spremembah uredb (ES) št. 549/2004, (ES) št. 550/2004, (ES) št. 551/2004 in (ES) št. 552/2004 z namenom izboljšanja delovanja in trajnosti evropskega letalskega sistema - C6-0250/2008 -, in
<P>
poročilu Marian-Jean Marinescuja, v imenu Odbora za promet in turizem, o predlogu Uredbe Evropskega parlamenta in Sveta o spremembi Uredbe (ES) št. 216/2008 v zvezi z letališči, upravljanjem zračnega prometa in navigacijskimi službami zračnega prometa ter o razveljavitvi Direktive Sveta 2006/23/ES - C6 0251/2008 -.
<SPEAKER ID="443" NAME="Marian-Jean Marinescu">
poročevalec. - (RO) Sveženj enotno evropsko nebo II (Single European Sky II: SES II) je narejen za celoten sistem zračnih prevozov in ima neposredne, pozitivne učinke za letalske prevoznike, navigacijske službe zračnega prometa, kontrolorje zračnega prometa, letališča in letalsko industrijo. To je pravzaprav odgovor zakonodajalca na potrebo po usklajevanju in večji učinkovitosti evropskega zračnega prostora in zračnega prometa v korist okolja, industrije in predvsem potnikov.
<P>
Dogovor, ki je bil dosežen s Svetom o svežnju SES II, je za nas korak naprej na poti h konsolidaciji Evropske unije. To je naslednji naraven korak po skupnem trgu, uvedbi enotne valute in schengenskega prostora. Od leta 2012 bomo imeli schengenski zračni prostor. Poti bodo krajše, kontrola zračnega prometa bolj učinkovita in navigacijske službe zračnega prometa optimizirane, in v bodoče združene.
<P>
Rezultat bodo krajši leti, manjša poraba goriva in nižji izpusti ogljikovega dioksida, kar bi moralo pripeljati do znižanja cen letalskih vozovnic.
<P>
Kompromis, ki je bil dosežen med pogajanji s Svetom, odraža potrebo po hitrejšem oblikovanju funkcionalnih blokov zračnega prostora. Dogovorili smo se o roku uvedbe funkcionalnih blokov zračnega prostora, ki je šest mesecev pred prvim predlogom Evropske komisije.
<P>
Delovanje funkcionalnih blokov zračnega prostora je glavni element pri ustvarjanju enotnega evropskega neba. Zato pozdravljam sporazum, podpisan novembra lanskega leta, za največji funkcionalni blok zračnega prostora, ki pokriva srednjo Evropo.
<P>
Izrabil bi to priložnost in pozval Evropsko komisijo naj odobri projekt, povezan s funkcionalnim blokom zračnega prostora Donava Romunija-Bolgarija kot del finančnega okvira TEN-T.
<P>
S podporo predstavnikov francoskega in češkega predsedstva, ki bi se jim rad ob tej priložnosti zahvalil, smo uspeli uskladiti odnose glede sprejemanja odločitev in veščin med državami članicami in Evropsko komisijo, zlasti glede načrta izvedbe, ki je ključni element svežnja SES II.
<P>
Komisija bo sprejela odločitev o primernem usklajevanju in izvajanju ciljev iz nacionalnih izvedbenih načrtov.
<P>
Začetni predlog Komisije je bil dopolnjen z dvema elementoma, ki ju je predstavil Parlament. Prvi je koordinator sistema funkcionalnih blokov zračnega prostora. Menili smo, da je na osnovi modela TEN-T potrebno imenovati koordinatorja, ki bo pomagal pri podpisovanju sporazumov o delovanju funkcionalnih blokov zračnega prostora, saj bi s tem pospešili proces vzpostavitve enotnega evropskega neba. Drugi element je povezan s pojasnilom koncepta "skupnih projektov” in opredelitvijo z njimi povezanih finančnih virov.
<P>
Evropski parlament je posvetil posebno pozornost človeškemu faktorju. Kompromis, ki je bil dosežen s Svetom, pojasnjuje tudi medsebojno odvisnost med SES II in Evropsko agencijo za varnost v letalstvu, pri čemer je treba vedeti, da pristojnosti Agencije na letališčih pri upravljanju zračnega prometa/navigacijskih službah zračnega prometa in kontroli zračnega prometa predstavljajo "varnostni” element v svežnju.
<P>
Mislim, da je zelo pomembno, da imajo letališča, za katere bodo določbe te uredbe veljale, zelo jasno in popolno opredelitev.
<P>
Nove specifikacije, ki jih bo izdala Evropska agencija za varnost v letalstvu, se morajo vključiti v že obstoječe specifikacije. Poleg tega je bila dana možnost, da se navede doslej odobrena odstopanja. Uspelo mi je uvesti nekatere določbe, povezane s potrebo, da bi okrepili in razširili proces konzultacij, tako da bi vključeval vse zainteresirane stranke.
<P>
Poročili, o katerih bo jutri potekalo glasovanje, predstavljata pomemben korak naprej na poti k ustvarjanju enotnega evropskega neba, in prepričan sem, da bosta predstavljali uspeh in zmagoslavje za vse sodelujoče.
<SPEAKER ID="444" NAME="Antonio Tajani" LANGUAGE="IT">
Gospa predsednica, spoštovani poslanci, na predvečer evropskih volitev in dva tedna pred sprejemom tretjega pomorskega svežnja, bodo evropske institucije poslale še en pozitiven signal državljanom EU, ki bo pokazal, da so še zlasti v času krize, Komisija, Parlament in Svet na strani državljanov, da so se sposobni soočati s težko krizo in pripraviti praktične odgovore.
<P>
Reforma enotnega evropskega neba je pomemben signal, ki bo imel posledice za industrijo in za državljane in ki bo zmanjšal onesnaževanje okolja. Podatki, ki jih imamo o težavah, s katerimi se spopada sektor zračnega prometa, so dobro znani - drugi podatki so prišli danes in jih bom navedel med svojim odgovorom - in tako smo torej pokazali, da lahko odgovorimo na krizo, kar je zagotovo pozitivno, kajti zaradi tega Evropejci razumejo, da institucije obstajajo in so se sposobne soočati s težavami.
<P>
Zato bi se rad zahvalil Parlamentu za hitrost, s katero je sprejel to odločitev. Hvaležen sem gospodu Marinescuju, s katerim naju že dolgo veže prijateljstvo, ki se je spletlo med dolgoletnim skupnim delom v Parlamentu. Poznam njegove sposobnosti, ki jih je ponovno pokazal pri delu s Komisijo in tem, da je v zelo kratkem roku pokazal pomemben rezultat, ob tem pa bi se rad zahvalil še vsem poročevalcem v senci, ki so znova omogočili institucijam, da so podprle ljudi Evrope.
<P>
To je bila velika zaveza, ki predstavlja, znova ponavljam, učinkovit odgovor. Zračni promet pravzaprav čaka na praktične in oprijemljive ukrepe, s katerimi bodo izpolnjene zahteve ne le prevoznikov ampak tudi potnikov. Zato sem vztrajal na uvedi regulatorja storitev, s čimer bomo zagotovili, da monopoli ne bodo ovirali kakovosti storitev. Nadalje bo hitra uvedba upravljavca omrežij zračnega prometa, poleg tega, da bo pomagala pri postavitvi nacionalnih sistemov, lahko primer za vse načine prevozov, pa tudi za telekomunikacijski in energetski sektor.
<P>
Opozoril bi rad na podporo, ki sta jo Parlament in Komisija nudila pri razvoju novih instrumentov za financiranje čezmejnih infrastrukturnih projektov, ki med drugim izvirajo tudi iz programa SESAR (raziskave upravljanja zračnega prometa na enotnem evropskem nebu). Parlament je razumel pomembnost partnerstva in je potrdil pomembno vlogo, ki jo imajo operaterji pri izvajanju tega ambicioznega pristopa.
<P>
Vesel sem, da se je Parlament pridružil Komisiji, ko je v skupni izjavi potrdil pomen, ki ga ima človeški faktor. Še zlasti je Parlament podprl krepitev položaja vojske prek uvedbe enotnega neba, in to stališče v celoti podpiram, nenazadnje zato, ker sem bil včasih vojaški kontrolor zračnega prometa in seveda razumem pomembno vlogo, ki jo igrajo vojaški kontrolorji zračnega prometa v sektorju zračnega prometa. Kot primer bi navedel operativne centre, ki sem jih obiskal, v katerih civilni in vojaški operaterji delajo eden ob drugem in jamčijo za varnost zračnega prometa.
<P>
Skupna deklaracija, ki jo podpiram, določa, da mora Komisija potrditi potrebo, da se človeški faktor ustrezno upošteva, da bi lahko učinkovito izvajali uredbe o enotnem evropskem nebu, da mora biti prepričana, da varnost nikoli ni samoumevna in mora vedeti, da je treba tudi v bodoče krepiti kulturo varnosti, zlasti tako, da bi povezali zanesljiv sistem obveščanja o nesrečah in sistem kulture pravičnosti, da bi se lahko iz nesreč česa naučili.
<P>
Komisija izjavlja, da bo zgradila model storitev na osnovi pristne kulture varnosti, pri čemer bo osnova za zagotavljanje varnosti povezava učinkovitega obveščanja o nesrečah in sistema kulture pravičnosti. Zagotovila bo, da bodo strokovnjaki, odgovorni za jamčenje varnosti, osvojili zadostno raven veščin, spodbujala pa bo vključevanje predstavnikov zaposlenih v ustvarjanje enotnega evropskega neba na nacionalni ravni, na ravni funkcionalnega bloka zračnega prostora in na ravni Skupnosti. Najkasneje do leta 2012 bo ocenila vključevanje človeških faktorjev v ustvarjanje enotnega evropskega neba.
<P>
Če zaključim, prvič bomo obdelali vse vidike celotnega letalskega sektorja. Zahvaljujoč se temu novemu pristopu, bo enotno telo odgovorno za varnost vožnje po tleh na letališču, v zračnih koridorjih in med vzletom in pristankom.
<P>
To je torej začetek nove faze Agencije za varnost v letalstvu. Tako hiter sprejem svežnja - ponovno se vam zahvaljujem - kaže na močno politično voljo, ki obstaja na evropski ravni za realizacijo velikih idej moje pomembne predhodnice, ki je žal ni več med nami: Loyole De Palacio. Ona si je prizadevala za resnično enotno nebo v dobro evropskih državljanov. Danes nam je uspelo uresničiti to reformo.
<SPEAKER ID="445" NAME="Teresa Riera Madurell" LANGUAGE="ES">
Gospa predsednica, Odbor za industrijo, raziskave in energetiko meni, da je predlog Komisije pozitiven, saj rešuje pomanjkljivosti prvega svežnja glede koherentnosti, učinkovitosti, zmanjšanja stroškov in boljšega upravljanja.
<P>
Poglavitni prispevki Odbora za industrijo so povezani s financiranjem. Glavni načrt upravljanja zračnega prometa zahteva velika sredstva, zato mora biti uporaba javnih sredstev mogoča, če je to potrebno, in uvodnih vlaganj ne bi smeli vnaprej financirati uporabniki.
<P>
Povezani so tudi z vlogo Eurocontrola, za katerega verjamemo, da ga je treba popolnoma spremeniti, z namenom zagotovitve njegovega dobrega upravljanja in nadzora nad zagotavljanjem storitev. Kar se tiče privatizacije storitev še vedno mislim, da bi bilo najbolj učinkovito izvesti študijo o možnostih, brez vnaprejšnjih zamisli, in se odločiti glede na rezultate.
<P>
Nazadnje bi še enkrat poudarila, da je vzpostavitev enotnega neba ključna za napredek proti ciljem iz Kjota, in kot Španka sem zadovoljna, da je bila popravljena napaka glede Gibraltarja.
<P>
Zahvalila bi se rada tudi Komisiji za odlično sodelovanje, in službam Odbora za industrijo in moji parlamentarni skupini za njihovo dragoceno pomoč.
<SPEAKER ID="446" NAME="Georg Jarzembowski">
v imenu skupine PPE-DE. - (DE) Gospa predsednica, gospod Trajani, gospe in gospodje, vsi moramo biti zelo hvaležni gospodu Marinescuju. V zelo kratkem času je ob pomoči podpredsednika Komisije uspel doseči dogovor z Evropskim svetom. S tem drugim zakonodajnim svežnjem bomo v prihodnjih letih lahko upravljali z našim zračnim prostorom bolj učinkovito. Omogočil bo letalskim prevoznikom in navsezadnje tudi potrošnikom, da bodo prihranili 3 milijarde EUR in zmanjšali izpuste CO2 za do 12 %. To so pomembni cilji kar se tiče stroškov, potrošnikov in okolja, ki jih zdaj lahko dosežemo.
<P>
V prvi od dveh uredb se države članice zavezujejo, da bodo storile, kar bi morale storiti že pred leti, to je, da bodo kmalu vzpostavile funkcionalne bloke zračnega prostora. Ti bloki zračnega prostora, ki niso več razdeljeni glede na nacionalne meje, ampak glede na funkcionalen pretok zračnega prometa, bodo omogočili učinkovitejše in varnejše upravljanje zračnega prostora in bodo pomagali preprečiti nepotrebno čakanje na nebu.
<P>
Zelo sem hvaležen Komisiji za podporo in za odločenost poročevalca, da imenuje evropskega koordinatorja za funkcionalne bloke zračnega prostora, ker bomo imeli težave pri zagotavljanju, da bodo države članice res vzpostavile te nove bloke. Pomembno je, da bo koordinator, ki bo delal v imenu Parlamenta in Komisije, lahko izvajal določen pritisk za vzpostavitev teh novih blokov.
<P>
Pomembno je tudi, da je upravljanje vojaškega zračnega prostora vključeno v ta sistem in da imamo pravi glavni načrt za enotno evropsko nebo, ki bo uporabil in izvajal tehnološke rezultate raziskovalnega projekta kontrole zračnega letenja SESAR. Navsezadnje je za nas pomembno tudi, da Evropska agencija za varnost v letalstvu dobi nalogo izvajanja standardov in upravljavskih aktivnosti za letališča, upravljanje zračnega prostora in navigacijske službe zračnega prostora. Ta organizacija mora pravočasno dobiti osebje in opremo, ki ju potrebuje. Upamo, da nas Komisija podpira v naši naklonjenosti temu, da bi se Evropska agencija za varnost v letalstvu posvetovala z ustreznimi področji industrije glede praktičnih rešitev pri vseh njenih novih aktivnostih, saj bi tako lahko našli res učinkovite rešitve.
<SPEAKER ID="447" NAME="Ulrich Stockmann">
v imenu skupine PSE. - (DE) Gospa predsednica, gospod komisar, poznam pesem, v kateri je vrstica "Na nebu mora biti svoboda brezmejna”. To preprosto ni res. Evropsko nebo je sestavljanka 60 nacionalnih kontrolnih centrov. To je dvakrat toliko kot v ZDA za pol toliko zračnega prometa. Poleg tega vojaške cone prepovedi letenja preprečujejo letalom, da bi letela v ravni liniji od enega letališča do drugega. To ni vzdržno, zlasti če poznamo dejstvo, da se količina zračnega prometa vsakih 10 do 15 let podvoji. Ko se količina prometa podvoji, se varnostna tveganja početverijo.
<P>
Zaradi tega smo leta 2004 dali pobudo za koncept enotnega evropskega neba. Žal je Svet ministrov takrat vztrajal, da se morajo države članice med seboj dogovoriti kateri bloki zračnega prostora bodo vzpostavljeni. To je bila napaka, kajti države članice so zapravile veliko časa in se zapletle v vprašanja nacionalnih pristojnosti.
<P>
Zdaj sta Parlament in dober poročevalec pripravila uredbo z jasnimi cilji in osnovnimi pravili za uvedbo teh blokov zračnega prostora do leta 2012. To bo prispevalo k varnosti, varovanju okolja in zniževanju stroškov zračnega prometa. Leti, ki so 50 kilometrov krajši, 12 % zmanjšanje izpustov CO2, prihranki 3 milijard EUR za letalske prevoznike in manj zamud za potnike. Na kratko, upam, da bo ta sektorska reforma na nebu končno uspešna in nas bo pripeljala korak naprej.
<SPEAKER ID="448" NAME="Nathalie Griesbeck" LANGUAGE="FR">
Gospa predsednica, komisar, gospe in gospodje, zdaj sem jaz na vrsti, da izrazim svoje navdušenje nad tem poročilom o enotnem evropskem nebu. Gre za resničen korak naprej, ki ga mnogi od nas pozdravljamo.
<P>
Ti dve uredbi izpolnjujeta velika pričakovanja vseh vpletenih akterjev v vseh državah Unije, saj je pretirana razdrobljenost sedanjega sistema zelo draga in je predvsem kriva za zelo neučinkovito upravljanje prometa.
<P>
Zahvaljujoč se novemu evropskemu nebu, bodo letala počasi opustila nelinearne poti letov, ki so jih trenutno prisiljena uporabljati, in uporabila poti letov, ki so bolj neposredne in zato učinkovitejše, in predvsem cenejše za potnike.
<P>
Zelo sem navdušena, da bo to seveda zmanjšalo okoljske vplive zračnega prometa in stroške za potrošnika.
<P>
Skupaj s harmonizacijo varnostnih standardov to predstavlja zelo koristen korak naprej. Pomagalo bo, da bo zračni promet postal hkrati bolj varen in hitrejši, poleg tega pa predvsem manj onesnažujoč in cenejši.
<P>
V imenu Zavezništva liberalcev in demokratov za Evropo pa bi pozvala Komisijo, naj zagotovi zlasti finančna sredstva in logično tudi sredstva za čezevropska omrežja, pa tudi prispevek Evropske investicijske banke, da bi financirali vse skupne vodilne projekte, ki so namenjeni izboljšanju evropske navigacije zračnega prometa.
<P>
Verjamem, da je Parlament ponovno presegel delitve z namenom iti naprej in zagotoviti zagon Svetu za dosego hitrega dogovora o tem poročilu, kar je ključno za evropsko letalstvo in zmanjševanje okoljskih vplivov. Skupaj s komisarjem sem zelo vesela, da to pošilja konkreten, oprijemljiv signal našim sodržavljanom.
<SPEAKER ID="449" NAME="Roberts Zīle">
v imenu skupine UEN. - (LV) Hvala, gospa predsednica. Pozdravljam dejstvo, da bodo nove zakonodajne določbe združile tehnologije za upravljanje zračnega prometa in pospešile napredek v smeri kombiniranih funkcionalnih blokov zračnega prostora, kar bo zmanjšalo razdrobljenost zračnega prometa v Evropski uniji. Rezultat bo ta, da bo učinkovitejše načrtovanje poti v zračnem prometu zmanjšalo porabo goriva in škodljive izpuste, zračni promet pa bo tako postal okolju prijaznejši. V zvezi z diskriminatornimi in nezakonitimi plačili, ki ji Rusija pobira od prevoznikov iz Evropske unije za prelete Sibirije, pa žal Evropski komisiji ne moremo zagotoviti mehanizma, ki bi ji pomagal izboljšati položaj o tej temi v pogovorih z Rusijo. Vendar pa bo po mojem mnenju Evropska unija morala imeti ta mehanizem na voljo, da bo lahko vplivala na razmere, ko država nečlanica EU diskriminira proti prevoznikom iz EU; načelo takega mehanizma pa ni nič drugega kot vzajemna enakost, tako da je ta naloga še pred nami. Hvala lepa.
<SPEAKER ID="450" NAME="Eva Lichtenberger">
v imenu skupine Verts/ALE. - (DE) Gospa predsednica, najprej bi se rada zahvalila poročevalcu, ki se je lotil teh pogajanj z veliko predanostjo in strokovnim znanjem. Ta pogajanja so bila potrebna, kajti čeprav meje na nebu niso vidne, so nedvomno prisotne. To so bile predvsem nacionalne meje, ki so, to je treba reči, temeljile na nacionalnem egoizmu in so pomagale preprečiti združitev evropskega zračnega prostora.
<P>
Z ozirom na hitrost potovanja, varnostne zahteve in velik porast zračnega prometa, bi moralo biti mogoče uvesti te izboljšave veliko prej, še zlasti ker se je o konceptu blokov zračnega prostora razpravljalo in pogajalo od leta 2004. Verjamem, da lahko zdaj na tem področju naredimo velik napredek. Ne gre le za vprašanje izboljšanja poti letov, povečanja udobja potnikov in lažjega računanja; ob učinkoviti izvedbi bi morali zmanjšati tudi izpuste. Nujno potrebujemo to zmanjšanje izpustov zaradi zračnega prometa, ker se obseg zračnega prometa tako povečuje in ker naš sistem trgovanja z izpusti v zračnem prometu ni zelo učinkovit.
<P>
Svet je nasprotoval tej pravici vse do konca. Njegovo nasprotovanje ni bilo tako uspešno, kot je upal, in zato lahko celo jaz glasujem za to poročilo.
<SPEAKER ID="451" NAME="Michael Henry Nattrass">
v imenu skupine IND/DEM. - Gospa predsednica, v tej stavbi je nenasitna zahteva po moči in nadzoru - ravni nadzora, o kateri bi včasih lahko sanjala le še ZSSR. EU nadzor, ki ubija inovacije, in EU oblast, ki izkrivlja povpraševanje trga in je v nasprotju s tistim, kar volivci pričakujejo. Zdaj celo nebo ni več meja.
<P>
Z opravičilom učinkovitosti, hoče EU - ena od najmanj učinkovitih birokracij na svetu - nadzirati učinkovitost na nebu. EU želi postaviti ovire na pot inovacij tistih, ki se zavzemajo za prosti trg, kot sta Easyjet in Ryanair, ker ugajata javnosti, in vemo kako EU ignorira javnost. EU hoče koordinatorja sistema funkcionalnega bloka zračnega prostora: fin naziv za diktatorja, ki bo vladal kontroli zračnega letenja, letališčem in tudi industriji.
<P>
To je enaka vrsta nad-nadzora, zaradi katere je šla ZSSR navsezadnje v pozabo, in vse zato, da bi visela čigava zastava? Tukaj gre za mahanje z zastavo EU. Ne gre za to, da bi zadovoljili javnost, in prav tako nima nič s povpraševanjem. Uspeh je odvisen od učinkovitosti in zadovoljevanja povpraševanja, kar se da doseči le na svobodnem trgu - ne pa s škodljivim EU nadzorom, ne s pomanjkanjem razumevanja EU in pomanjkanjem strokovnega znanja EU, kot se je pokazalo v tej stavbi.
<P>
Ponovno vzpostavimo učinkovitost s tem, da dovolimo ponudbi, da zadovolji povpraševanje, in dopustimo inovacije. To ni delo EU. Prosim, ponovno volite.
<SPEAKER ID="452" NAME="Luca Romagnoli" AFFILIATION="NI">
- (IT) Gospa predsednica, komisar, gospe in gospodje, pozdravljam vzpostavitev enotnega evropskega neba, in sem kar prepričan, da bo izboljšal učinkovitost in varnost, in tudi zmanjšal okoljske vplive letalstva.
<P>
Še več, poudaril bi rad, da je Italija že vzpostavila "Blue MED” s Ciprom, Grčijo in Malto. To je funkcionalni blok zračnega prostora, ki je izboljšal učinkovitost letov in omogočil, da so se znižali stroški točno s tem, da je odpravil razdrobljenost neba v velikem delu Sredozemlja. Na kratko, če želimo povečati transparentnost - in to naslavljam na poslanca, ki je govoril pred menoj - in so uvedene pobude, zaradi katerih so storitve bolj učinkovite, ne moremo reči, da nismo zadovoljni.
<P>
Na koncu bi rad tudi rekel, da pozdravljam cilj optimiziranja upravljanja letališč. Upam torej, da se bo hitro kaj storilo za izboljšanje storitve za potnike na letališčih, ki so, kot na primer na letališču v Rimu, pogosto nezadovoljive. Zahvalil bi se rad gospodu Marinescuju za njegovo odlično poročilo in Komisiji za njeno pobudo.
<SPEAKER ID="453" NAME="Reinhard Rack" AFFILIATION="PPE-DE">
- (DE) Gospa predsednica, obe poročili gospoda Marinescuja govorita o izboljšanju organizacije zračnega prometa v Evropi. Veliko smo uspeli doseči v dogovoru na prvem branju, nenazadnje zaradi pomembnega in uspešnega dela poročevalca. To je pomembno, še zlasti v obdobju, ko je letalska industrija v Evropi in po svetu v težkih razmerah.
<P>
Vendar pa nas ne sme skrbeti le, kako bi izboljšali funkcionalnost tukaj in zdaj v sedanji krizi. Še naprej bi se morali osredotočati tudi na pomembna vprašanja iz preteklosti. Ta vključujejo tudi pravice potnikov. Pred krizo po 11. septembru smo pripravili uredbo o potnikih na temo prepovedi vkrcanja in zamud, v kateri smo namenoma uporabili potrebo letalske industrije po zaščiti kot naš standard, in ne potrebe potnikov po zaščiti. Letalski prevozniki so to v nastalih razmerah grobo izrabili: kriza, plus slabi vremenski pogoji pozimi. V njihovem obnašanju ni nobenega sramu.
<P>
Moja naslednja točka je o tekočinah. Na nebu se trenutno veliko stvari spreminja, stara uredba o tekočinah pa še ostaja. Zaradi nje ni nihče bolj varen. Nekaj ljudem, ki opravljajo varnostne preglede na letališčih, daje zaposlitev. Veliko ljudi pa moti, in kot je bilo že rečeno, razen za alibi ni pripeljala do nobenih rezultatov. Gospod Tajani, vi in vaš predhodnik sta nam zagotovila, da bo ta smešna uredba ukinjena, ko bodo opravljena preverjanja, da ne prinaša nobenih dodatnih varnostnih koristi. Z nestrpnostjo čakamo, da bo uredba ukinjena.
<SPEAKER ID="454" NAME="Jörg Leichtfried" AFFILIATION="PSE">
(DE) Gospa predsednica, danes ne gre le za to, da letala letijo prek nacionalnih mej. Čeprav se zdi, da ljudje na desni, ki mogoče ne govorijo neumnosti, a se skrivajo za svojimi lepimi zastavami, niso dobro razumeli, gre tukaj za to, da je evropski zračni prostor popolnoma dereguliran in v takih razmerah je nujno, da se ta dereguliran zračni prostor centralno upravlja, centralno nadzoruje in centralno izvaja. Ti dve poročili predstavljata pravo pot, s katero bomo to lahko dosegli.
<P>
Nujno je, da so leti v Evropi bolje koordinirani. Prav tako je nujno, da enako visoki standardi varnosti veljajo povsod, in prepričan sem, da smo tukaj izbrali pravo pot. Rezultat sedanjih blokov zračnega prostora je, da imamo preveč letov, ki so predolgi in imajo preveč ovinkaste poti. Poleg tega so izpusti CO2 preveliki, letalski prevozniki pa imajo ogromne stroške. Vse to se bo spremenilo in izboljšalo z uredbo, ki jo bomo jutri sprejeli.
<P>
Ob tej priložnosti bi se rad zahvalil poročevalcu, gospodu Marinescuju, za njegovo odlično delo. Mislim, da smo delali skupaj in dosegli nekaj zelo pozitivnega za ljudi Evrope. Zato pa smo tukaj.
<SPEAKER ID="455" NAME="Robert Evans" AFFILIATION="PSE">
Gospa predsednica, gospod Trajani je na začetku razprave rekel, da je to dober signal za državljane Evrope. Strinjam se, in to je tudi namen našega dela.
<P>
Še posebej bi rad spregovoril o letališčih, ker je pomembno, da spravimo te ustanove pod dežnik razumne evropske zakonodaje. Mislim, da je to razumno, saj varuje državljane, to pa bi lahko storili z razširitvijo pristojnosti Evropske agencije za varnost v letalstvu.
<P>
Je pa nekaj področij, za katera bi rad dobil nekoliko več pojasnil. Po mojem mnenju je pravilno, da iz področja obsega izvzamemo majhna letališča, ki služijo le rekreaciji ali letenju v prostem času. Sprememba 44, ki so jo predložili gospod Marinescu in drugi, je pomembna, ker spreminja osnovo iz teže letala na vzletno-pristajalno stezo v dolžini 800 m. Bi si pa želel, da bi mi gospod komisar ali gospod Marinescu v povzetku lahko zagotovila, da bo opredelitev "odprt za javno uporabo” pravilno razložena, tako da ne bo nobene dvoumnosti glede dejanske opredelitve javne uporabe. Ali bi lahko razložila ali to pomeni gospodarsko uspešna letališča, ali pomeni, da ljudje kupijo vozovnice za lete, ali pomeni tista letališča, na katera ima javnost dejansko dostop? To lahko postane kamen, ob katerega se bomo spotikali, in upam, da ga bomo uspeli odstraniti.
<SPEAKER ID="456" NAME="Antonio Tajani" LANGUAGE="IT">
Gospa predsednica, spoštovani poslanci, zelo me veseli, da je Parlament glasoval soglasno, oziroma skoraj soglasno, za reformo enotnega evropskega neba. Kot razumem ji nasprotuje le gospod Nattrass, čeprav ne vem zakaj: ali jaz nisem razumel ali pa on ni dobro prebral prvega osnutka reforme enotnega evropskega neba. Ne razumem kaj ima z vsem tem Sovjetska zveza: vsak lahko svobodno reče kar hoče; jaz ne čutim nobene nostalgije po Sovjetski zvezi.
<P>
Glede resnih točk, omenjenih v razpravi, pa bi rad rekel, da gre za praktičen odziv na krizo v sektorju zračnega prometa. Podatki, ki jih je danes predstavila IATA, so zaskrbljujoči. Generalni direktor je izjavil, da bo v tem finančnem letu sektor izgubil 4,7 milijarde USD, ali skoraj 3,5 milijarde EUR, kar bodo slabši rezultati kot je bilo pričakovano. Dobiček naj bi se zmanjšal za 12 %.
<P>
A ob soočanju s tako krizo, smo kljub temu sposobni uvesti standarde, ki bodo pomagali stroške zniževati. Ko bo enkrat uvedena in izvajana, bo celotna reforma, vključno s projektom SESAR, pripomogla k prihrankom v višini približno 40 milijard EUR, povedati pa je treba še naslednji pomemben podatek - in mislim, da je ta blizu srca gospe Lichtenberger - o pomembnem zmanjšanju onesnaževanja.
<P>
Glede problema, ki ga je omenil gospod Zîle o recipročnosti in davkih za prelete, ki bi jih morala plačevati vsa letala, ki letijo čez Sibirijo, naj povem, da je to tema sporazuma, ki smo ga podpisali Rusijo, a se še ne izvaja. Na problem smo opozorili na številnih sestankih s pristojnimi ministri za promet. Omenjen je bil tudi na zadnjem vrhu, ki ga je imela Evropska komisija v Moskvi z gospodom Putinom in gospodom Medvedevom, in z ministrom za promet, s katerim sem se srečal bilateralno. Nisem opazil velikega napredka Rusije, a bomo vztrajali.
<P>
Načelo recipročnosti, ki bi ga lahko vključili v besedilo, ni dobilo podpore Sveta. Večina držav članic mu je nasprotovala, tako da je razprava potekala na zadnjem Svetu prometnih ministrov. Ker ni obstajala nobena možnost, da bi ga vključili, to besedilo ni bilo vključeno v zakonodajno besedilo.
<P>
Kar pa se tiče tem, ki jih je omenil gospod Romagnoli glede letališč v Rimu, lahko povem le, kot vedno, da Evropska komisija opravlja preglede. Rečem pa lahko glede izvajanja uredbe, ki varuje potnike z omejeno mobilnostjo, da sta letališči Fiumicino in Ciampino lahko za zgled, saj sta začeli izvajati uredbo Komisije prej kot druga letališča, celo tako hitro, da sem novo uredbo konec julija lanskega leta predstavil na letališču Fiumicino.
<P>
To pa ne pomeni, da lahko počivamo na lovorikah: mislim na škandaloznih 42 milijonov kosov prtljage, ki jih založijo po celem svetu, na 1 milijon kovčkov ali torb, ki se izgubijo. Na podlagi teh podatkov sem naročil naj Generalni direktorat za energetiko in promet opravi preiskavo. En mesec sem dal na voljo za odgovor vsem pristojnim organizacijam, in če bodo ti odgovori potrdili podatke, ki jih navaja tisk, bom predlagal reformo obstoječe uredbe, ki je po mojem mnenju nekoliko šibka, ko gre za varovanje potnikov. Razmišljam, da bi nekaterim nacionalnim telesom dal pooblastila, da bi preverjala izvajanje uredbe Skupnosti.
<P>
Pozornost gotovo namenjam vprašanju "pravic potnikov” in rad bi vam ponovno zagotovil, kot odgovor na vprašanje gospoda Romagnolia, in kot zagotovilo Parlamentu v celoti, in kot potrditev moje stalne predanosti, da bom poskušal še bolj varovati pravice potnikov. Nobeno naključje ni, da po predložitvi in sprejemu uredbe o zračnem prometu že poteka tudi razprava o uredbah o pomorskem prometu in avtobusnem prometu.
<P>
Gospodu Evansu bi rad povedal, da med merili, ki jih je omenjal, upoštevamo gospodarsko vrednost letališč in dolžino vzletno-pristajalne steze. Opredelitev, ki jo on omenja, so nekako nadomestila navedena merila.
<P>
Ponovno bi se vam rad zahvalil in še naprej vztrajal na varnosti zračnega prometa, ki bo s to reformo postala še boljša, čeprav sem prepričan, da je letenje po evropskem nebu varno že danes, a ko gre za vprašanje varnosti, ni nikoli omejitev. Vedno si moramo prizadevati storiti še več, in zato bom v vseh sektorjih, v katerih je mogoče okrepiti varnost prometa, v celoti izpolnil svojo zavezo in bom poskušal predložiti Parlamentu in Svetu predloge, s katerimi bomo v resnici pokazali državljanom EU, da so evropske institucije tukaj zato, da jim pomagajo.
<P>
Na koncu bi se vam rad še enkrat zahvalil. Hvaležen sem gospodu Marinescuju, zahvalil pa bi se rad vsem poslancem, vsem koordinatorjem, vsem voljenim predstavnikom, ki so sodelovali v razpravi, kajti ne bi nam uspelo brez tako velike predanosti Parlamenta - ki je v tem primeru dokazal, da noče izgubljati časa - da smo se v praksi uspeli lotiti vprašanj, ki neposredno vplivajo na državljane EU. Predanost Parlamenta je potekala ob delu Komisije. Hvaležen sem tudi službam Evropske komisije, ki so storile zelo veliko, in vesel sem, da se je med govori nekdo zahvalil tem službam za njihovo sodelovanje.
<P>
Skupaj smo tudi uspeli prepričati letalsko industrijo, da so institucije sposobne - to ponavljam in poudarjam - reševati težko krizo. Verjamem, da ljudje v Evropi, podjetniki, ne pričakujejo od nas neke splošne pomoči ali zgolj zakonodajnih ukrepov, ampak jim je treba pokazati, da so institucije namenjene njim, da so sposobne podpirati državljane, podjetnike in vse, ki so predani reševanju krize. Začutiti morajo, da so jim institucije lahko v oporo in jim pomagajo skupaj prebroditi to težko obdobje za evropsko gospodarstvo, ki bo preživelo - in v to sem globoko prepričan - z uvedbo resnih in natančnih pravil, ki veljajo za vse.
<P>
Pomanjkanje pravil in obstoj šibkih pravil sta povzročila finančno in gospodarsko krizo. Mi Evropejci se imamo za del civilizacije, ki je sad rimskega prava in Napoleonovega zakonika, ki temelji na pravilih in njihovemu spoštovanju, in smo prepričani, da se bomo zahvaljujoč se tem pravilom prebili čez trenutne težave in bomo predvsem vedno bolj imeli sistem, ki bo svoboden a hkrati sposoben preživeti finančne in gospodarske težave.
<P>
Še enkrat se vam zahvaljujem za vašo predanost. Vesel sem, da sem lahko sodeloval in bil z vami v tem pomembnem političnem trenutku.
<SPEAKER ID="457" NAME="Marian-Jean Marinescu">
poročevalec. - (RO) Samo nekaj kratkih odgovorov.
<P>
Kar se tiče Eurocontrola, bi rad povedal, da se je proces reform začel in lahko prevzame nove odgovornosti. Kar se tiče teme "lastnik neba”, mislim, da bodo po sprejemu tega poročila najsrečnejše organizacije letalski prevozniki, vključno z Ryanairom.
<P>
Glede teme "javne uporabe” naj povem, da je to opis, ki izključuje celo letališča, ki so letalski klubi, ali letališča, namenjena prostočasnemu letenju. Ker nismo želeli zadev še bolj zaplesti, smo tovrstna letališča odstranili iz uredbe.
<P>
Zahvalil bi se vam rad za pozitivne povratne informacije, ki ste mi jih dali o mojem delu. Vendar pa tega dela na noben način ne bi mogel opraviti sam. Zato bi se rad iskreno zahvalil poročevalcem iz vseh drugih političnih skupin, gospodu Stockmannu, gospodu Leichtfriedu, gospodu Degutisu, gospodu Zileju, in gospe Lichtenberger za posebne prispevke, ki so jih dali k temu dosjeju, kot tudi za njihovo podporo med pogajanji s Svetom.
<P>
Prav tako bi poudaril, da je večina predlogov v spremembah, ki sta jih za plenarno zasedanje predložila gospod Kohlíček in gospod Markov, že vključena v kompromis, ki je bil dosežen s Svetom.
<P>
Gospod komisar, čestital bi vam rad za ta uspeh. Upam, da bo jutri ratificiran z glasovanjem Parlamenta in konec meseca z glasovanjem Sveta.
<P>
Rad bi se zahvalil skupini strokovnjakov Komisije, ki so delali skupaj z nami pri iskanju tega soglasja. Zahvalil bi se rad tudi francoskemu in češkemu predsedstvu za njuna prizadevanja, zlasti Thierryju Boutsenu in Veri Zazvorkovi. <
<SPEAKER ID="458" NAME="Predsednica">
Skupna razprava je zaključena.
<P>
Glasovanje bo potekalo jutri (sreda, 25. marec 2009).
<P>
Pisne izjave (člen 142)
<SPEAKER ID="944" NAME="Šarūnas Birutis  " AFFILIATION="ALDE">
v pisni obliki. - (LT) Čeprav trenutni evropski sistem zračnega prometa velja za zelo varnega, bo velik porast obsega prometa verjetno prinesel nove izzive na področju varnosti. Zato moramo nekaj storiti na ravni Skupnosti, da bomo tudi v prihodnje ohranili to stopnjo varnosti ali jo morda celo povečali. Najpomembnejše je, da obnovimo in poenotimo standarde v tistih segmentih, ki jih EU zakonodaja še ne ureja (in za katere sta zaradi tega značilna sistemska razdrobljenost in nezadostno izvajanje), da bi jih vključili v enotni pristop. To je še zlasti značilno za dva elementa verige zračnega prometa, ki sta zelo pomembna z zornega kota varnosti, saj potencialno predstavljata področje visokega tveganja.
<SPEAKER ID="459" NAME="Christine De Veyrac  " LANGUAGE="FR">
Svet in Parlament sta dosegla kompromis, zaradi katerega lahko ta dva dosjeja sprejmemo na prvem branju.
<P>
Zelo sem vesela, ker smo dosegli ta dogovor, ki je pomemben korak naprej k vzpostavitvi enotnega evropskega neba.
<P>
Zaradi tega bomo dosegli pomemben napredek na področju časa letenja, porabe goriva, stroškov potovanja in izpustov CO2.
<P>
Prva uredba poudarja delovanje in modernizacijo evropskega letalskega sistema, druga pa se osredotoča na zahteve varnosti in zagotavlja, da ta pomemben napredek v upravljanju zračnega prometa v Evropi ne bo šel na škodo varnosti letal in njihovih potnikov.
<P>
Parlament se je boril, da bi o teh dveh besedilih, ki se zelo dopolnjujeta, glasovali skupaj, in vesel sem, da je naša institucija o tem uspela prepričati Svet.
<P>
Države članice, letalski prevozniki in potniki: Vsi imajo koristi od teh novih pravil, ki bodo pripravila letalski promet za prihodnja desetletja.
<P>
Hvala za vašo pozornost.
<SPEAKER ID="460" NAME="Kathy Sinnott  " AFFILIATION="IND/DEM">
v pisni obliki. - Pri ustvarjanju politike na področju letalstva mora biti varnost vedno naša prva skrb. Pozdravljam cilje tega poročila, da bi imeli še varnejše in bolj učinkovito letalstvo za vse vpletene.
<P>
Čeprav moramo sprejeti vse ukrepe za izboljšanje varnosti, moramo pomagati letališčem in pristojnim organom na področju zračnega prometa, da jih izpolnjujejo. Razvoj enotnega regulativnega okvira in izvajanje novih tehnologij bosta draga. Regionalna letališča bodo mogoče zelo težko nosila dodatne stroške modernizacije svojih sistemov.
<P>
Letališče Shannon na zahodu Irske zagotavlja kontrolo zračnega prometa za velik del severnega Atlantika. Vendar je to letališče, ki je v preteklem desetletju izgubilo precej letov, in mogoče ne bomo imelo dovolj sredstev za izboljšave. V sedanjih gospodarskih razmerah si ne bo lahko sposoditi sredstev za novo opremo in usposabljanje. Če bi te stroške prenesli na potrošnika, pa bi verjetno prišlo do zmanjšanja donosov.
<P>
Predlagala bi, da bi za zagotovitev prehoda na varnejši zračni promet, Komisija pripravila dodatna sredstva za ta proces.
<P>
Zasedanje je bilo prekinjeno ob 20.00 in se je nadaljevalo ob 21.00)
