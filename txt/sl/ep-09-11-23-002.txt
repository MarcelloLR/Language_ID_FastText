<CHAPTER ID="002">
Izjava predsedujočega
<SPEAKER ID="006" NAME="Predsednik">
Predvsem bi rad izrazil upanje, da bo naše delo z drugimi evropskimi institucijami pri izvajanju Lizbonske pogodbe, ki bo začela veljati čez en teden, potekalo gladko. Nenehno si prizadevam za to in sem v stiku tako s predsednikom Evropske komisije kot predsednikom vlade, ki zastopa švedsko predsedstvo. Rad bi tudi ponovil, da je Evropski parlament pripravljen nadaljevati s predstavitvami kandidatov za komisarje. Pripravljeni smo na to, o tem pa sem tudi obvestil obe instituciji - Svet in Komisijo (to je predsednika Komisije).
<P>

<P>
Naslednji teden, 1. decembra, bo svetovni dan aidsa. Pomembno je, da se vedno in ne samo na ta dan, spominjamo žrtev te strašne bolezni. Spomin na žrtve in seznanjenost z boleznijo lahko prispevata k zmanjšanju števila novih primerov v prihodnosti.
<P>

<P>
Čez dva tedna, 10. decembra, bo minilo 61 let, odkar je Generalna skupščina Združenih narodov sprejela in razglasila Splošno deklaracijo o človekovih pravicah. Sprejetje te deklaracije je bilo posledica dogodkov med drugo svetovno vojno. Deklaracija je bila sprejeta soglasno in to je treba poudariti. Splošno deklaracijo o človekovih pravicah je mogoče šteti za prvi pomemben dosežek Združenih narodov na področju varstva človekovih pravic. Na ta pomemben datum vas opozarjam, ker je to področje eden glavnih interesov Evropskega parlamenta in to utemeljeno. Tega ne smemo nikoli pozabiti.
