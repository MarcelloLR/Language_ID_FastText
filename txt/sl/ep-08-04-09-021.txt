<CHAPTER ID="021">
Boj proti raku v razširjeni Evropski uniji (razprava)
<SPEAKER ID="165" NAME="Predsednik">
(PT) Naslednja točka je razprava v zvezi z vprašanjem za ustni odgovor o boju proti raku v razširjeni Evropski uniji, ki ga je vložil Miroslav Ouzký v imenu odbora za okolje, javno zdravje in varnost hrane - B6-0015/2008).
<P>
Komisarka Vassiliou se bo danes prvič udeležila te razprave. Pozdravljena, komisarka; upam, da se boste med nami počutili domače. Vaš govor, ki ga boste imeli pozneje, bo zaznamoval začetek vašega sodelovanja z Evropskim parlamentom.
<SPEAKER ID="166" NAME="Miroslav Ouzký">
avtor. - (CS) Kot predsednik odbora za okolje, javno zdravje in varnost hrane bi najprej rad izkoristil to priložnost, da čestitam komisarki, ki je bila danes imenovana v Komisijo. Čeprav iz tehtnih razlogov nisem mogel poslušati njene osebne predstavitve, moram reči, da je pustila odličen vtis na člane mojega odbora, ki soglasno podpirajo njen novi mandat.
<P>
V zvezi z vprašanjem na ustni odgovor bi rad najprej razložil, zakaj smo obravnavali to vprašanje in pozvali posamezne države, da večjo pozornost namenijo tej resni diagnozi. Kot je poudarjeno v poročilu in vprašanju, verjetno veste, da se število primerov raka v Evropi povečuje. Za to obstaja veliko razlogov: kot vemo, se prebivalstvo stara, vedno več ljudi pa je izpostavljenih rakotvornim snovem. Sindikati sporočajo, da najmanj 8 % smrti zaradi raka na leto neposredno povzroči izpostavljenost rakotvornim snovem na delovnem mestu. Upoštevati moramo, da je vsakemu tretjemu Evropejcu v svojem življenju ugotovljen rak in da vsak četrti Evropejec zaradi te bolezni umre.
<P>
Drugo pomembno vprašanje so velike razlike v stopnjah uspešnosti zdravljenja raka med starimi in novimi državami članicami. To neravnovesje je vsekakor izziv. Kaj lahko storimo na tem področju in priporočimo Evropski skupnosti? Struktura, kot je EU, ima nedvomno sposobnost in moč, da usklajuje posamezne nacionalne politike. S sprejetjem nacionalnih programov za nadzor raka lahko zmanjšamo umrljivost zaradi raka tudi do 30 %. Vemo, da se le 3 % skupnega proračuna v razvitih državah porabi za preprečevanje raka v primerjavi s 97 % sredstev za zdravljenje.
<P>
To priložnost bi rad izkoristil tudi zato, da se pritožim v imenu bolnikov, ki so v središču naše razprave in jim moramo nameniti pozornost: imeti morajo boljši dostop do novih znanstvenih spoznanj in novih informacij. Evropska unija mora spodbuditi enoten register in, če je mogoče, splošno izobraževanje. Presenetljivo je, da Evropska unija še ni uvedla nedvomno pomembne teme, kot je onkologija, v vseh državah članicah. Čeprav je onkologija interdisciplinarna veda, jo moramo priznati kot celovito, če se želimo uspešno boriti proti tej bolezni.
<P>
Kolegu iz skupine PPE-DE, profesorju Trakatellisu, bi rad odstopil nekaj svojega časa za govor, zato bom zdaj zaključil s svojim uvodom.
<SPEAKER ID="167" NAME="Androulla Vassiliou">
komisarka. - (EL) Gospod predsednik, gospe in gospodje, to je moj prvi uradni nastop pred Parlamentom, zato mi dovolite, da se najprej zahvalim poslancem, ker so mi zaupali in glasovali zame. Ponavljam, kar sem rekla na predstavitvi: S poslanci želim sodelovati uspešno in po svojih najboljših sposobnostih.
<P>
Gospod predsednik, zdaj pa se vračam k temi raka:
<P>
Temi raka dajete prednost vi in slovensko predsedstvo, sama pa se s to temo zavzeto ukvarjam že veliko let, zato sem vesela, da je to prva tema, ki jo bom predstavila na tej plenarni seji.
<P>
Vsako leto 3,2 milijonu Evropejcev ugotovijo raka, vendar to breme ni enakomerno razporejeno po Uniji. Zadnji podatki na primer kažejo, da je rak na materničnem vratu več kot štirikrat pogostejši v Bolgariji kot na Finskem, stopnja umrljivosti za rakom na materničnem vratu pa je skoraj petkrat večja v Litvi kot v Italiji. Ta odstopanja kažejo, da je treba razmere v Uniji izboljšati.
<P>
Glavno odgovornost za celovite storitve na področju raka seveda nosijo države članice, vendar lahko evropski ukrepi prinesejo spremembe. Komisija zdaj pripravlja poročilo o izvajanju priporočila Sveta o preventivnih pregledih iz leta 2003. Pričakujem, da bo to pokazalo dosežen napredek, vendar je treba še veliko storiti. Na tem področju bomo sodelovali z državami članicami.
<P>
Čeprav so preventivni pregledi pomembni, menim, da morajo ukrepi Skupnosti proti raku zajemati večji obseg tem. Na primer: informacije o zdravju in podatki o bremenu raka, ki bodo poudarili neenakosti in najboljše prakse v Evropi; preventivne ukrepe in spodbujanje zdravja na področju tobaka, prehrane in alkohola; najboljše prakse na področju zdravljenja in integrirane oskrbe pri raku, kot je paliativna nega; združevanje strokovnega znanja in izkušenj prek evropskih referenčnih mrež; zagotavljanje naložb v infrastrukturo prek strukturnih skladov ter podpiranje raziskav raka na ravni Skupnosti.
<P>
Predloge za akcijski načrt na področju raka nameravam predložiti prihodnje leto. Namenjen bo zagotavljanju osredotočenosti in skladnosti vseh teh ukrepov. Prav tako bomo preučili, ali znanstveni dokazi upravičujejo posodobitev obstoječega priporočila o preventivnih pregledih. Nekateri ukrepi se že izvajajo. Nameravamo vključiti določbe v zvezi z evropskimi referenčnimi mrežami kot del prihodnjih predlogov o uveljavljanju pravic bolnikov v čezmejnem zdravstvenem varstvu. Tudi predlogi o redkih boleznih, pripravljeni pozneje v tem letu, bodo prispevali k izboljšanju razmer, med drugim v zvezi z redkimi vrstami raka.
<P>
Če ima človek raka, to najbolj vpliva nanje, vendar tudi na njegovo družino, delodajalca in družbo kot celoto. Mojemu predlogu bo priložena ocena učinka, ki bo pojasnila človeške stroške raka ter obsežnejše socialne in ekonomske stroške.
<P>
Veselim se vaših predlogov o vprašanjih, ki jim moramo obravnavati, če želimo razviti te predloge. Vaše predloge bomo zagotovo upoštevali pri razvijanju tega akcijskega načrta in pričakujem vašo podporo pri vseh naših prihodnjih ukrepih.
<SPEAKER ID="169" NAME="Antonios Trakatellis">
v imenu skupine PPE-DE. - (EL) Gospod predsednik, najprej čestitam komisarki za sprejetje mandata. Pozdravljam stališča, ki jih je izrazila v zvezi z rakom. Komisarka, mislim, da je čas, da sprejmemo učinkovito strategijo o raku v skladu s sedanjim znanstvenim in tehnološkim napredkom, da ta bolezen ne bo več glavni vzrok smrti v Evropi.
<P>
Danes je mogoče preprečiti tretjino vseh vrst rakov. Zato moramo preoblikovati obstoječe preventivne programe in ukrepe ter ustvariti nove, ki bodo zajemali vse možnosti.
<P>
Če razširimo svoja znanstvena spoznanja, moramo preoblikovati priporočilo Sveta o zgodnjem odkrivanju in izboljšati diagnostične metode za več vrst raka. Poleg raka na dojkah in materničnem vratu ter kolorektalnega raka moramo dodati kožnega raka ter morda pljučnega raka in raka na prostati. Preprečevanje in zgodnje odkrivanje bi se lahko uporabljala v skoraj 70 % primerih.
<P>
V primerih, ko ni mogoče preprečevanje ali zgodnje odkrivanje, moramo izboljšati terapevtske strategije in prakso, da se doseže večja učinkovitost in izkoristi inovativnost. Zagotoviti moramo, da se v celoti izkoristi zdravljenje, ki jo zagotavlja vedno bolj uspešno področje inovacij in raziskav. Enostavno moramo spodbuditi raziskave inovativnih zdravljenj raka in povečati financiranje raziskav.
<P>
Birokratske formalnosti ne smejo ogrožati raziskav. Poleg tega je treba pregledati postopke dovoljenja, da se omogoči pospešitev postopkov za nova zdravila in upoštevajo visoki varnostni standardi. Komisarka, danes je vse to izvedljivo. Sredstva, ki na voljo v EU, nam lahko v bližnji prihodnosti omogočijo nadzorovanje raka in tako skorajšnjo osvoboditev evropskih državljanov pred to nadlogo.
<P>
Danes smo tako pozvani, da s stalnim poudarjanjem tega cilja napredujemo. To moramo storiti tako, da oblikujemo različne sestavne elemente te strategije. Upam, da bosta Evropska komisija in Svet podprla resolucijo Parlamenta in bosta sprejela ustrezne ukrepe za uresničitev naših ciljev.
<SPEAKER ID="170" NAME="Glenis Willmott">
v imenu skupine PSE. - Gospod predsednik, rak se pojavi pri vsakem tretjem državljanu Evropske unije in je vzrok za več kot milijon smrti. Zato ta bolezen povzroča dvojne stroške: človeške stroške v smislu njenega vpliva na bolnike in njihove družine ter veliko zdravstveno breme za celotno družbo. Ta problem se bo povečeval tudi zaradi demografskih sprememb in staranja prebivalstva.
<P>
Zagotoviti moramo, da imajo vsi naši državljani dostop do visokokakovostnih programov zgodnje diagnostike, diagnoze in zdravljenja, vključno s paliativno nego. Projektna skupina na področju raka bi zagotovila povezan in usklajen pristop k vsem vidikom bolezni, pri čemer je treba zagotoviti izmenjavo informacij in spodbujanje najboljše prakse.
<P>
Zagotoviti moramo, da se večja pozornost nameni zagotovitvi raziskav in inovacij ter da se čim več ljudem zagotovi dostop do najboljših praks na področju preprečevanja in zdravljenja raka. Prav tako moramo poudariti povezavo med rakom in debelostjo, tj. vzrokom za raka, ki ga je tako kot tobak mogoče preprečiti. Poleg tega je pomembno, da se delavci zaščitijo pred rakotvornimi snovmi, saj skoraj 8 % vseh vrst raka povzroča izpostavljenost rakotvornim snovem na delovnem mestu, zaradi česar potrebujemo zavezujoče zgornje meje v zvez s kristalnim kremenom, ki lahko povzroči bolezen, zaradi česar so delavci nezmožni za delo, ali usodno pljučno bolezen. Glede na to pozivam poslance, da podprejo odstavek 33 in uvodno izjavo K prvotnega besedila, ki ga je sprejel odbor; vedite, da gradbena industrija ni pogodbenica sporazuma socialnih partnerjev o kristalnem kremenu.
<P>
V Evropi obstajajo velike razlike pri zdravljenju raka in preventivnih pregledih. Veliko smrti zaradi raka bi bilo mogoče preprečiti s preventivnimi ukrepi, kot je dostop do informacij in obsežnih programov zgodnje diagnostike. Obvladovanje teh razlik mora biti prednostna naloga. To je naša moralna dolžnost, ki jo lahko izpolnimo. Potrebujemo le politično voljo.
<SPEAKER ID="171" NAME="Georgs Andrejevs">
v imenu skupine ALDE. - Gospod predsednik, to priložnost bi rad izkoristil, da se zahvalim slovenskemu predsedstvu, ker je področje raka postavilo na visoko mesto političnega dnevnega reda.
<P>
Poudariti želim zlasti eno pobudo: evropski vrh rakavih bolnikov, ki je potekal ta teden v Bruslju pod okriljem slovenskega predsedstva in se ga je udeležilo več kot 150 skupin bolnikov iz vse Evrope.
<P>
To je bil zelo uspešen vrh, na katerem sem imel čast pozdraviti občinstvo, in prvi dogodek naše nove komisarke za zdravje v okviru njenega mandata. Priznati moram, da sem bil navdušen nad govorom komisarke in zavezanostjo, ki jo je izrazila v zvezi z bojem proti raku na splošno in zlasti zaskrbljenostjo rakavih bolnikov.
<P>
Prav tako sem bil navdušen nad tem, da želi komisarka naslednje leto predložiti nov akcijski načrt na področju raka, da se zagotovi visoko mesto področja raka na dnevnem redu Komisije.
<P>
Te pobude predsedstva in Komisije nas morajo vse spodbuditi, da se osredotočimo na to, kaj je treba storiti, pretehtati, kaj smo dosegli, in ugotoviti obstoječe pomanjkljivosti. Z visokimi pričakovanji se veselimo prihodnjih sklepov Sveta na tem področju. Prepričan sem, da bodo ti sklepi zagotovili zelo dobro in trdno podlago za naslednja predsedstva, da bodo lahko nadaljevala v tej smeri. Zato bi rad močno spodbudil prihodnje francosko predsedstvo, naj sledi obstoječim pobudam in ohrani visoko mesto področja raka na dnevnem redu.
<P>
Na koncu se zahvaljujem vsem kolegom, ki so zelo prispevali k oblikovanju predloga resolucije o boju proti raku v razširjeni Evropski uniji, o katerem bomo jutri glasovali.
<SPEAKER ID="172" NAME="Adamos Adamou" LANGUAGE="EL">
Gospod predsednik, komisarka, tudi jaz se pridružujem čestitkam. Ste strokovnjakinja na področju raka, saj ste bili direktorica onkološkega središča preden ste postali komisarka, zato ste zagotovo vajeni takih razprav.
<P>
Ne bom izpodbijal statističnih podatkov kolegov poslancev. Gospod Trakatellis je dejal, da je mogoče 30 % ljudi rešiti s preventivnimi ukrepi. Kot onkolog vam lahko zagotovim, da je mogoče dodatnih 30 % ljudi rešiti z zanesljivimi programi zgodnje diagnostike. Vendar koliko držav članic v EU-27 izvaja take programe?
<P>
V zvezi s tem morate ukrepati; zagotoviti je treba usklajevanje in pomoč. Morda boste morali uporabiti sredstva strukturnih skladov in sedmega okvirnega programa, da se začnejo izvajati vse te metode. Prispevati morate k izboljšanju profila onkologije, saj je to, kot ste dejali, zelo pomembno. Slovenskemu predsedstvu je treba čestitati, vendar je prav tako pomembna vzpostavitev projektne skupine, v celoti namenjene problematiki raka.
<SPEAKER ID="173" NAME="Irena Belohorská" AFFILIATION="NI">
(SK) Komisarka, tudi jaz vam čestitam za imenovanje.
<P>
Vesela sem, da vprašanja raka ne obravnavajo le strokovnjaki, ampak tudi politiki, kar je v tem primeru zelo pomembno. Strokovnjaki usmerjajo našo pozornost k zaskrbljujočim statističnim podatkom, ki kažejo, da so gibanja pojava raka zelo neugodna. Včeraj sem do kosila razpravljala z organizacijami bolnikov in lahko vam povem, da si prizadevajo za ustrezno zdravljenje, ki je lahko zelo zahtevno zlasti v primeru redkih vrst raka. Še vedno obstaja velika vrzel med 15 starimi in 12 novimi državami članicami v zvezi s pojavom te bolezni, poznim odkrivanjem in pristopom k zdravljenju raka v vseh stadijih. Neučinkovito preprečevanje in pozno odkrivanje ali zdravljenje ogrožajo zdravstveno stanje bolnikov in njihove možnosti izboljšanja stanja.
<P>
Komisarka, pozivam vas, da zagotovite, da rak ne bo prednostna naloga le med šestmesečnim predsedovanjem ali le za strokovne zdravstvene organizacije, kot je ESMO, ali organizacije bolnikov. Poslanci tega parlamenta vas bomo podpirali pri iskanju rešitve.
<SPEAKER ID="175" NAME="Alojz Peterle" AFFILIATION="PPE-DE">
Spoštovana gospa komisarka, nisem računal, da se bom v teku enega tedna lahko trikrat z vami pogovarjal o raku, in vidim, da smo dobili komisarko, ki ve, kako je z rakom in se bo borila skupaj z nami, kajti evropske državljanke in državljani si želijo, vedoč, da je zdravje kompetenca držav članic, da se nekatere naloge izvajajo na evropski ravni, ker se samo na tej ravni lahko dobro izvedejo.
<P>
In jaz sem vesel, da ste najavili akcijski plan za boj proti raku. Nujno ga potrebujemo in, če ima rak svojo epidemično eksponencijalno dinamiko, moramo imeti tudi mi lastno politično dinamiko, sicer bo prepad, oziroma bodo posledice raka še hujše.
<P>
Jaz sem vesel, da je slovensko predsedovanje okrepilo pričakovanje, da bo v bodoče več koordinirane akcije, več kontinuitete in več močne dinamike in, kot ste vi dejali že nekje drugje ta teden, da bo to spremljalo večpartnerstva.
<P>
In mislim, da bi bilo prav, da države, ki predsedujejo, ne bi jemale kot svoje prioritete samo posameznih vidikov, ampak da bi kontinuirano skrbele za celo fronto boja proti raku, o kateri je bilo danes tu že govora.
<P>
In v tem duhu si želim, da tudi z vašo pomočjo pride do ustanovitve tiste delovne skupine, ali lahko rečemo temu tudi kako drugače, ki bi povezovala ključne inštitucije, ključne nosilce v boju proti raku, ne z namenom, da pride do nove birokracije, ampak da pride zaradi dobre delovne metode sodelovanja do boljših skupnih rezultatov.
<P>
Gospa komisarka želim vam veliko uspeha pri vašem delu.
<SPEAKER ID="176" NAME="Karin Jöns" AFFILIATION="PSE">
(DE) Gospa predsednica, komisarka, mediji v moji državi ugotavljajo uspešnost Nemčije na področju mamografije. Smernice EU za zagotavljanje kakovosti so se ponovno izkazale za učinkovite. Vendar že obstaja potreba, da se ta postopek zagotovi tudi mlajšim ženskam. To kaže, kako pomembne so evropske smernice.
<P>
Zato bo jutri ta parlament v svojem predlogu resolucije pozval k nadaljnjemu razvoju z dokazi podprtih smernic EU o zgodnjem odkrivanju, diagnozi in zdravljenju vseh razširjenih vrst raka ter k oblikovanju nujno potrebnega akreditacijskega in certifikacijskega postopka za ustrezne zmogljivosti. Sama merila ne zadostujejo. Le tako bomo lahko na področju zgodnjega odkrivanja in zdravljenja raka dali prednost kakovosti pred populizmom ter presegli interese skupine in trga.
<P>
Vse kolege poslance in komisarko pozivam, naj nadaljujejo s prepričevanjem in spodbujanjem držav članic, ki še vedno dvomijo, da je potreben akreditacijski postopek.
<SPEAKER ID="177" NAME="Elizabeth Lynne" AFFILIATION="ALDE">
Gospa predsednica, rak je postal drugi največji morilec v Evropi, vendar je dejansko veliko vrst raka mogoče preprečiti, zato veliko ljudi po nepotrebnem umre zaradi raka.
<P>
Preventivni pregledi, diagnoza in zdravljenje so se izboljšali, vendar ne dovolj. Vzpostaviti moramo mehanizme na ravni EU, da se zagotovi čim bolj učinkovita izmenjava najboljših praks. Za primer vzemimo kolorektalnega raka. Po ocenah bi lahko vsako leto rešili več kot 27 000 življenj v EU, če bi se sodobni programi zgodnje diagnostike izvajali po vsej Evropi.
<P>
Prav tako moramo zagotoviti, da tisti, ki jim je bil ugotovljen rak, niso žrtve diskriminacije na delovnem mestu. To bi moralo bili zajeto v direktivi o zaposlovanju iz leta 2000 o boju proti diskriminaciji na delovnem mestu, vendar veliko držav članic ne obravnava kroničnih bolezni in raka kot invalidnost. Zato potrebujemo opredelitev invalidnosti na ravni EU, ki bi lahko vključevala ljudi, obolele za rakom.
<SPEAKER ID="178" NAME="Bairbre de Brún" AFFILIATION="GUE/NGL">
(GA) Gospa predsednica, podpiram ustanovitev medinstitucionalne projektne skupine na področju raka, ki bi omogočala redna srečanja predstavnikov Evropskega parlamenta, Komisije in Sveta. Tudi raziskave na področju odkrivanja in preprečevanja raka je treba financirati na podlagi sedmega okvirnega programa. Pozdravljam današnji prispevek Komisije k tej razpravi. Izvajati je treba strategije, ki vključujejo ženske, ter zlasti cenovno ugodne in redne preventivne preglede za raka na materničnem vratu ter cenovno ugodne in hitre presejalne programe odkrivanja raka dojk.
<P>
Poleg tega moramo preučiti učinek kemikalij, ki morajo biti urejene v skladu z uredbo REACH.
<P>
Tudi revščina je ključni dejavnik za bolezen. Revni pogosteje zbolijo in umrejo v zgodnji starosti kot bolj premožni. To zlasti velja na področju preprečevanja in zdravljenja raka.
<SPEAKER ID="179" NAME="Miroslav Mikolášik" AFFILIATION="PPE-DE">
(SK) Tudi jaz pozdravljam dejstvo, da je bila danes gospa Vassiliou imenovana za novo komisarko za zdravje. Veliko pričakujem od tega novega sodelovanja in osebno me je njena predstavitev v odboru za okolje, javno zdravje in varnost hrane prepričala o njenih kvalifikacijah in zavzetosti za iskanje rešitev za nekatere probleme, na primer na področju kajenja, ki je moja priljubljena tema.
<P>
Glede na to se bom zdaj osredotočil na podobno temo. Vemo, da je vsakemu tretjemu Evropejcu ugotovljen rak in da so najpogostejši pljučni rak, rak debelega črevesa (ki so ga nekateri omenili) in rak dojk. Znano je, da je pljučni rak petkrat pogostejši kot vse druge vrste raka skupaj. Nedvomno drži, da povzroča raka tako pasivno kot aktivno kajenje, prav tako tudi vemo, da je 95 % ljudi s pljučnim rakom kadilcev ali pasivnih kadilcev. Opozorila na zavojčkih cigaret niso dovolj. Čas je, da se uvede ustrezna zakonodaja za zaščito nekadilcev v starih in novih državah članicah, ki iz neznanih razlogov še vedno odlašajo s tem. V državah z dobrimi in učinkovitimi omejevalnimi zakoni se je zdravstveni položaj bistveno izboljšal in je bilo prihranjenih več milijard, namesto da bi se ta denar porabil za zdravljenje rakavih bolnikov.
<P>
Gospe in gospodje, nedavno objavljeni članki v strokovni zdravstveni literaturi opozarjajo na neposredno povezavo med hormonsko kontracepcijo in rakom dojk. Pozivam Komisijo in naše programe, da namenijo sredstva za raziskave tudi na tem področju, da se spremenijo ta gibanja in izboljša zdravje žensk.
<SPEAKER ID="180" NAME="Marios Matsakis" AFFILIATION="ALDE">
Gospa predsednica, kot mnogi vedo, ni nujno, da je rak neozdravljiva bolezen. Sodobne metode zdravljenja skupaj z zgodnjo in pravilnejšo diagnozo kažejo, da je zdaj mogoče veliko vrst raka zelo uspešno zdraviti.
<P>
Seveda je treba še veliko storiti, zaradi česar se mora EU zavzeti, da razglasi vsesplošno vojno proti raku. Proti tej bolezni se moramo boriti iz vseh stani z nepopustljivostjo in neskončno odločnostjo. Vsa prizadevanja je treba usmeriti na primer k zagotavljanju, da se izvajajo učinkoviti programi zgodnje diagnostike v tistih skupinah prebivalstva, ki jih najbolj potrebujejo. Prav tako morajo biti prizadevanja usmerjena k zagotavljanju stalne razpoložljivosti sredstev za raziskovalne ustanove, ki nam dajejo upanje za prihodnost. Državljanom moramo zagotoviti, da je raka mogoče premagati in mi v Evropskem parlamentu smo odločeni, da bomo še naprej podpirali ta boj, dokler ne bo ta cilj dosežen.
<P>
Za konec bi rad izkoristil priložnost in se pridružil čestitkam novi komisarki za zdravje, gospe Vassiliou.
<SPEAKER ID="181" NAME="Péter Olajos" AFFILIATION="PPE-DE">
- (HU) Hvala, gospa predsednica, pozdravljam novo komisarko.
<P>
Rak je drugi najpogostejši vzrok smrti. Leta 1993 in 2003 je bila Madžarska prva država na svetu po številu smrti zaradi raka, pri čemer so najpogostejši pljučni rak, rak na črevesju in dojk.
<P>
Vzroke poznamo: nezdrava prehrana, premalo gibanja, kontracepcija, alkohol, kajenje in škodljivi dejavniki okolja. Vemo, da je v boju proti raku najbolj stroškovno učinkovito preprečevanje, vendar so države članice, vključno z Madžarsko, v katerih je letošnji denar namenjen le za programe zgodnje diagnostike za raka v ustih, na dojkah in materničnem vratu, za druge oblike raka pa ne. Bolniki morajo čakati šest do osem tednov za računalniško tomografijo in magnetno resonančno slikanje ter na začetek zdravljenja.
<P>
Upam, da bo to poročilo odprlo oči državam članicam, vključno z madžarskimi politiki, in spodbudilo sedanje zakonodajne razprave o boju proti kajenju. Najlepša hvala in še enkrat želim vse najboljše komisarki.
<SPEAKER ID="182" NAME="Genowefa Grabowska" AFFILIATION="PSE">
(PL) Gospa predsednica, dobro je, da se je slovensko predsedstvo zavzelo za boj proti raku, kot eno od svojih prednostnih nalog, vendar to ne more biti le enkraten ukrep. Boj proti raku mora biti med prednostnimi nalogami vsakega naslednjega predsedstva, ker razširjenost te grozljive bolezni v Evropi narašča in bo še naprej naraščala zaradi staranja prebivalstva. Opozoriti želim na neenakosti, ki jih je poudarila komisarka, pri odkrivanju in zdravljenju raka, ki so zelo očitne, če primerjamo stare in nove države Unije. Statistika izpostavlja višjo stopnjo preživetja in manjšo smrtnost v starih državah EU, zato pozivam Evropsko komisijo, da izvede poseben nadzor nad izvajanjem programa EU "Evropa proti raku", zlasti v srednji in vzhodni Evropi.
<P>
Državljani novih držav članic morajo imeti enake pogoje kot državljani starih držav Unije za preprečevanje te bolezni in boj proti njej, če so že zboleli.
<SPEAKER ID="183" NAME="Erna Hennicot-Schoepges" AFFILIATION="PPE-DE">
(FR) Gospa predsednica, pripomniti želim, da je preprečevanje najboljši način boj proti raku in da posledično strogega stališča v zvezi s trženjem rakotvornih snovi in povzročiteljev endokrinih motenj ni mogoče omiliti. Pozivam vse kolege poslance, ki v prvem glasovanju o pesticidih niso sprejeli pravega stališča. V drugem glasovanju lahko zadeve o trženju pesticidov popravijo.
<P>
V zvezi z vodenjem nacionalnih registrov želim opozoriti komisarko, da je bilo to predlagano v času glasovanja o sedmem okvirnem programu pred dvema letoma, vendar ni bilo ohranjeno. Zato boste imeli, gospa komisarka, veliko dela, da spodbudite države članice za sprejetje tega načela.
<P>
Medtem vam čestitam za imenovanje in vam želim veliko sreče.
<SPEAKER ID="184" NAME="Gyula Hegyi" AFFILIATION="PSE">
(HU) Najlepša hvala, gospa predsednica. Tudi sam želim spregovoriti o pomembnosti preprečevanja. V razpravi je bilo omenjeno vprašanje kajenja. Kajenje je morda dober primer, kako je mogoče povzročiti nasprotovanje družbe, ker danes kajenje v mnogih državah, če se lahko tako izrazim, ni več pozitivno ali priljubljeno.
<P>
Hkrati ima rak druge vzroke, ki do zdaj niso sprožili pozitivnega nasprotovanja družbe. Kemična kontaminacija in onesnaževanje zraka sta glavna vzroka raka. Na področju varstva okolja še ni takšne socialne ozaveščenosti zaradi katere bi spoznali, da je treba nekatere kemikalije izvzeti iz sistema, da pretiran mestni promet slabo vpliva na zdravje prebivalcev v mestih ali da zmanjšanje količine strupenih snovi in onesnaževanja, čemur smo izpostavljeni, vključuje spremembo načina življenja.
<P>
Zato želim, da vsi spoznamo, kako tesno so povezane ideje o boju proti raku, zdravemu načinu življenja in varstvu okolja. Hvala.
<SPEAKER ID="185" NAME="Czesław Adam Siekierski" AFFILIATION="PPE-DE">
(PL) Gospa predsednica, zahvaljujem se slovenskemu predsedstvu za priznavanje boja proti raku kot eno od svojih prednostnih nalog za leto 2008.
<P>
Na žalost rak v Evropski uniji vsako leto vzame milijon življenj. Številke so pretresljive. V naši življenjski dobi bo pri 33 % ljudeh, ki živijo v Evropi, ugotovljen tumor, pri 25 % ljudi bo to vzrok smrti. Najvišji odstotek ljudi, ki umrejo za pljučnim rakom, rakom na prostati ali rakom dojk, se beleži v novih državah članicah, tj. v revnejših državah.
<P>
Ukrepati je treba na ravni EU, da se nesorazmerja v onkoloških službah odpravijo, zlasti v zvezi s spremljanjem in testiranjem. Ne smemo pozabiti, da zgodnje odkrivanje raka omogoča najboljšo možnost za ozdravitev. Ocenjuje se, da bi bilo mogoče preprečiti tretjino primerov z zdravim načinom življenja, brez kajenja tobaka ali zlorabe alkohola ter s športnim udejstvovanjem in primerno prehrano.
<SPEAKER ID="186" NAME="Silvia-Adriana Ţicău" AFFILIATION="PSE">
(RO) Tudi sama želim čestitati slovenskemu predsedstvu za uvedbo te teme in seveda gospe komisarki za možnost, da skupaj z njo razpravljamo o tej temi.
<P>

<P>
Poudariti želim, da je pomembno imeti kakovostne storitve za raziskovanje, odkrivanje in zdravljenje teh bolezni.
<P>
Prav tako menim, da je pomembno potrditi pristojnosti institucij na področju onkološkega zdravljenja, ki jih morajo vlade držav članic ustrezno financirati.
<P>
Ne nazadnje poudarjam pomen družbenega vključevanja bolnikov, ki se zato ne smejo obravnavati kot invalidi, pri čemer menim, da psihološko stanje teh bolnikov lahko pomaga pri boju proti tej bolezni.
<SPEAKER ID="187" NAME="Androula Vassiliou">
komisarka. - Gospa predsednica, z zanimanjem sem spremljala razpravo o raku in še enkrat ponavljam, da ta tema ni le začasno na dnevnem redu: to je zelo resna tema za vso Evropsko unijo, zato ne moremo biti ravnodušni, pri čemer bo vedno med prednostnimi nalogami.
<P>
Opisali so me kot strokovnjakinjo za raka. Moram reči, da nisem strokovnjakinja za raka. Obstajajo ljudje, ki so dejansko strokovnjaki za raka, sama pa sem le delala več let na področju boja proti raku, kar bom še nadaljevala.
<P>
Slišala sem zelo zanimive pripombe. Poskušala bom odgovoriti na nekatere, vendar vam zagotavljam, da sem si zabeležila vse, zato jih bomo vključili v posvetovanja pri oblikovanju akcijskega načrta.
<P>
Komisija je zdaj v strukturne sklade vključila zdravstvo kot eno od prednostnih področij za financiranje, pri čemer je mogoče sredstva uporabiti za zdravstveno infrastrukturo, vključno z rakom.
<P>
Omenjene so bila rakotvorne snovi na delovnem mestu. Kot veste, že imamo trdne evropske standarde o varovanju zdravja. Seveda si bo Komisija prizadevala za posodabljanje teh standardov, tako kot znanost posodablja naše znanje o tveganjih. V zvezi s tem bom sodelovala s komisarjem Špidlo, ki je odgovoren za zakonodajo na tem področju.
<P>
Večkrat je bil podan predlog v zvezi z vzpostavitvijo medinstitucionalne projektne skupine za boj proti raku. To bom preučila na posvetovanju prihodnjega zdravstvenega sveta v Sloveniji in k predlogu dodala naslednje: želim si, da v tej projektni skupini sodelujejo tudi predstavniki bolnikov in strokovnjakov.
<P>
Priznanje onkologije kot specializacije je seveda nujno, vendar poudarjam, da je to naloga držav članic. Vendar bom uporabila ves svoj vpliv pri spodbujanju držav članic, da to storijo.
<P>
Veliko govornikov je govorilo o kampanjah proti kajenju. Vsi vemo, da je kajenje za zdravje zelo škodljivo, pri čemer moj namen ni le nadaljevati kampanje proti kajenju, ampak vanjo poskusiti vključiti tudi mladino, ne le zaradi zmanjšanja priljubljenosti, ampak zaradi razumevanja, da je zanje koristno, če ne začnejo kaditi, in jo dejavno vključiti v kampanjo, da se ideja razširi med mladimi, ker je to prva stopnja pri preprečevanju kajenja, namreč, začeti razširjati ideje med mladimi.
<P>
Kot sem dejala, je bilo oblikovanih veliko zanimivih predlogov. Vse predloge bom preučila in še naprej tesno sodelovala s poslanci pri doseganju zelo dobrega akcijskega načrta za prihodnje leto.
<P>
(Ploskanje.)
<SPEAKER ID="188" NAME="Predsednica">
(FR) V skladu s členom 108(5) Poslovnika sem prejela predlog resolucije v imenu odbora za okolje, javno zdravje in varnost hrane s katerim se bo končala ta razprava.
<P>
Ta razprava je končana.
<P>
Glasovanje bo potekalo jutri.
<P>
Pisne izjave (člen 142)
<SPEAKER ID="189" NAME="Alessandro Battilocchio  " AFFILIATION="PSE">
v pisni obliki. - (IT) Gospa predsednica, gospe in gospodje, podpiram glavne točke zadevnega poročila. Vendar menim, da moramo biti v zvezi z enim vidikom bolj jasni in odločnejši: dejansko in ne le v besedah je treba v raziskave vložiti več sredstev, pri čemer je treba raziskovalcem zagotoviti boljše razmere. V zadnjih nekaj letih so bili doseženi pomembni rezultati, ki so omogočili večje upanje bolnikom z rakom in njihovim družinam, vendar moramo še veliko storiti.
<P>
Vendar menim, da bi bil zaželen bolj posveten pristop k etičnim vprašanjem v vsaki od 27 držav članic, ker to pogosto pomeni oviro in omejevanje svobode raziskovanja. Prednostni cilj mora biti, ob upoštevanju veljavne zakonodaje, izkoreninjenje te bolezni, ki v vsej Evropi v različnih in grozljivih oblikah še naprej zahteva preveč žrtev. Naša naloga in obveznost je določiti to pot.
<SPEAKER ID="190" NAME="Anna Záborská  " AFFILIATION="PPE-DE">
v pisni obliki. - (SK) Čeprav je označitev števila primerov raka v Evropski uniji kot epidemije zaskrbljujoča, je ta izraz primeren, ker rak zahteva več kot milijon življenj na leto. Seveda se epidemije širijo v tistih državah, v katerih se ne izpolnjujejo higienski in epidemiološki standardi, pri čemer ljudje živijo v slabih razmerah ali nimajo dostopa do učinkovitega zdravstvenega varstva. Ne vem, katerega od teh pogojev izpolnjuje EU.
<P>
O epidemiji raka v EU govorimo istočasno kot o izboljšanju gospodarstva in konkurenčnosti, o velikih naložbah v preprečevanje, nove učinkovite metode zdravljenja in farmacevtsko industrijo.
<P>
V moji državi, Slovaški republiki, se že več kot 30 let izvaja onkološki program za preprečevanje raka. Kljub temu stopnja razširjenosti raka še vedno narašča. Ali so krivi zdravniki ali bolniki?
<P>
Kako se porabljajo sredstva EU za preprečevanje raka? Leta 2003 je odbor za pravice žensk in enakost spolov pripravil poročilo na lastno pobudo o raku dojk. Čeprav je poročilo natančno opredelilo vzroke in možne rešitve, je bilo izvedeno le malo vsebine iz poročila.
<P>
Včasih menim, da leva stran ne ve, kaj dela desna, ter da družba in EU kot celota namerno ne govorita o pravih vzrokih te bolezni, morda zaradi ustvarjanja boljše slike in strahu pred resnico. Boj proti raku ne sme biti prednostna naloga le enega predsedstva EU. Njegovo izvajanje, kot sistematične politike EU, bi moralo biti že več let pravilo.
