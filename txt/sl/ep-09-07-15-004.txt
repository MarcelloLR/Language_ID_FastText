<CHAPTER ID="004">
Izid Evropskega sveta (18. in 19. junij 2009) - Pol leta dejavnosti češkega predsedstva (razprava) 
<SPEAKER ID="013" NAME="Predsednik">
Naslednja točka je skupna razprava o naslednjem:
<P>
poročilo Evropskega sveta in izjava Komisije o izidu Evropskega sveta (18. in 19. junij 2009)
<P>
izjava odhajajočega predsedstva Sveta o pol leta dejavnosti češkega predsedstva.
<P>
Naj izkoristim priložnost, da pozdravim predsednika vlade Češke republike, gospoda Jana Fischerja. Prav tako naj toplo pozdravim predsednika Evropske komisije, gospoda Joséja Manuela Barrosa.
<P>
Pred nami je izjava odhajajočega predsedstva Sveta o pol leta dejavnosti češkega predsedstva. Dovolite mi, da na začetku povem nekaj besed. Včeraj smo nastopili sedmi mandat Evropskega parlamenta. Zaupali ste mi nalogo, odgovornost, velik privilegij in čast, da naslednji dve leti in pol predsedujem Evropskemu parlamentu. Danes, na ta drugi dan, bi se vam rad še enkrat toplo zahvalil za zaupanje, ki ga imate vame. Naredil bom vse, da vas prepričam, da je bila vaša odločitev pravilna.
<P>
V prvi polovici leta 2009 je predsedovala druga država iz skupine, ki je pristopila k Evropski uniji pred komaj petimi leti. Tako imamo priložnost, da postajamo čedalje bolj združeni in se zbližujemo. Zavedamo se, da je bilo predsedovanje zaradi krize in tudi zaradi energetskih težav težko. Kriza je bila tudi v Gazi. Prav tako smo imeli volitve v Evropski parlament. Kakor veste, pa je med volitvami v Evropski parlament manj stikov med predsedstvom, Parlamentom in Evropsko komisijo. Danes bomo slišali, kako odhajajoče češko predsedstvo ocenjuje preteklih šest mesecev ter kakšne sklepe in načelne pripombe ima predsedstvo o tem, kar naj bi naredili v bližnji prihodnosti.
<P>
Zato prosim predsednika vlade Češke republike, da prevzame besedo in predstavi mnenje predsedstva o preteklih šestih mesecih in o tem, kar bi se moralo zgoditi v bližnji prihodnosti.
<SPEAKER ID="014" NAME="Jan Fischer">
predsednik Sveta. - (CS) Gospod predsednik, gospe in gospodje, v veliko čast mi je, da vas lahko pozdravim na začetku vašega petletnega mandata. Češko predsedovanje se je končalo, novi Evropski parlament pa pravkar začenja z delom. Naj izkoristim to priložnost, da vam čestitam za vašo izvolitev in za to, da so vam volivci v vaših državah zaupali nalogo, da jih predstavljate v tem pomembnem evropskem organu. Jerzyju Buzeku čestitam za njegovo izvolitev za predsednika Evropskega parlamenta, prav tako vsem včeraj izvoljenim podpredsednikom, in vam vsem želim veliko uspeha pri vašem pomembnem delu in pri izpolnjevanju vseh zamisli, s katerimi začenjate svoje delo v Evropskem parlamentu.
<P>
Češka republika pripravlja osnutek poročila o svojem šestmesečnem vodenju Evropskega sveta za drug parlament, kot je bil tisti ob njenem prevzemu vodenja. To seveda ne spreminja ničesar, kar zadeva našo lastno oceno našega predsedovanja. Nasprotno, to bolj vidim kot potrditev kontinuitete evropskih politik. Na enak način bo švedsko predsedstvo z odpravljanjem posledic svetovne gospodarske krize ter obravnavanjem vprašanj energije in varnosti preskrbe z energijo še naprej izpolnjevalo dve od glavnih nalog, s katerimi smo se ukvarjali mi. Prva polovica tega leta se bo zapisala v zgodovino Evropske unije kot obdobje zahtevnih preskusov, ki izhajajo iz zapletenih gospodarskih in političnih razmer. Nekatere od teh preskusov smo pričakovali, predvsem gospodarsko krizo, ki se nadaljuje in je že v polnem razmahu, ter potrebo, da se dokonča institucionalna reforma EU. Drugi so bili nepričakovani, nekateri pa povsem nepričakovani, kot sta konflikt v Gazi in kriza z oskrbo z ruskim plinom že v prvih urah češkega predsedovanja. Naša sposobnost za predsedovanje je bila potem seveda na preskušnji zaradi dogodkov na domači politični sceni, ko je Češka republika zamenjala vlado ravno po dveh tretjinah predsedovanja. Za razliko od mnogih drugih ne menim, da je politična kriza v Češki republiki resno škodovala EU kot celoti, čeprav se strinjam, da padec vlade ni bil ugoden. Vseeno sem trdno prepričan, da smo upravljanje našega predsedovanja opravili brez pretresov in da nam je v vseh šestih mesecih uspelo kontinuirano in s popolno zavzetostjo izpolnjevati naše prednostne naloge - načrtovane naloge v skladu s programom EU - in reševati nepričakovana aktualna vprašanja. Tako je bilo tudi zaradi tega, ker so vse skupine strokovnjakov v Češki republiki še naprej delale s popolno predanostjo, zvestobo in stoodstotno strokovnostjo. In zaradi tega, ker je Komisija po zamenjavi vlade v celoti podprla češko predsedstvo. Sam sem podporo prejel od predsednika Komisije Joséja Manuela Barrosa, takrat pa so me močno podprli tudi - če mi dovolite, da sem na tem mestu malo bolj oseben - različni predstavniki držav članic. Takrat je bila to velikanska pomoč tako za češko vlado kot zame osebno.
<P>
Naj povem, da se ne bom spuščal v filozofske ali politične analize. Ne želim pretehtavati političnih razsežnosti ali pomembnosti vodenja EU s strani velikih in majhnih držav ali starih in novih držav ali prednosti in slabosti političnih in birokratskih vlad v državi, ki predseduje. To bom prepustil drugim, o preostalem pa bom rekel samo, da se je za dobro in nepristransko analizo treba nekoliko oddaljiti in da se ne smejo vpletati čustva in kratkoročni interesi. V nadaljevanju se bom vzdržal velikih besed in vznesenosti. Raje bi se osredotočil na gola dejstva, ki so po potrebi podprta s statistiko - saj je statistika navsezadnje moj vseživljenjski poklic in morda celo moja strast -, ali na to, kar je Tomáš Garrigue Masaryk, prvi predsednik Češkoslovaške republike, poimenoval drobni vsakodnevni opravki. Kakor veste, je Češka republika glavne prednostne naloge svojega predsedovanja izrazila kot "tri E-je": ekonomija, energetska politika in vloga EU v svetu. Menim, da so okoliščine jasno pokazale, da so bile te prednostne naloge zelo aktualne, veljavne teme, njihova veljavnost pa nikakor ni omejena na prvo polovico leta 2009. To so področja, ki bodo še naprej zahtevala vsa naša skupna prizadevanja v prihodnosti, da se bo Unija obdržala tudi v obdobjih nestabilnosti in bo koristila svojim državljanom - kar je glavni razlog za njen obstoj. To so prednostne naloge, ki preskušajo zamisel združevanja in v praksi kažejo, kako zvesti smo vrednotam, ki so obstajale ob rojstvu Skupnosti in opredeljujejo Evropo kot skupno območje svobode, varnosti in blaginje. Geslo "Evropa brez ovir" smo izbrali, da bi simbolično predstavljalo to prizadevanje. Gospodarska kriza je v celoti preskusila našo zvestobo zamisli združevanja in je pomenu gesla češkega predsedstva dodala še večjo nujnost. Rezultati številnih razprav v preteklem polletju in sklepi z zasedanj Evropskega sveta kažejo, da je sedemindvajset držav članic odlično opravilo ta preskus. Pod češkim predsedstvom smo obrnili hrbet protekcionizmu in se dogovorili o skupnem in usklajenem pristopu k odpravljanju posledic krize tako v okviru EU kot na mednarodni ravni.
<P>
Prav tako nam je uspelo izpolniti nalogo, ki naj je po mnenju mnogih ne bi bili sposobni izpolniti; vprašanje institucionalne reforme. Češka republika je sama uspešno dokončala ratifikacijo Lizbonske pogodbe s strani obeh domov parlamenta. To je bil jasen in prepričljiv izraz politične volje, ki je odprl možnost za verodostojno rešitev vprašanja irskih jamstev. Trdno sem prepričan, da zaradi jamstev, dogovorjenih na junijskem zasedanju Evropskega sveta, obstaja velika verjetnost, da bo tudi Irska dokončala postopek ratifikacije Pogodbe, tako da bo Pogodba lahko začela veljati do konca leta 2009. Češko predsedstvo je tudi resno pristopilo k nalogi, ki je povezana z izvolitvijo tega novega Evropskega parlamenta, namreč k začetku postopka imenovanja Komisije za naslednje zakonodajno obdobje 2009-2014. Na junijskem zasedanju Evropskega sveta je bil doseženo jasno politično soglasje, da je José Manuel Barroso kandidat za predsednika naslednje Komisije. Pristojnost češkega predsedstva in prihajajočega švedskega predsedstva za pogajanja z Evropskim parlamentom ustvarja predpogoje za ohranjanje institucionalne kontinuitete. Na splošno je češkemu predsedstvu uspelo doseči vrsto konkretnih rezultatov ali vidni napredek na vseh treh prednostnih področjih. Na zakonodajnem področju so se uspešno končala pogajanja o več kot 80 konkretnih ukrepih predvsem zaradi tesnega sodelovanja z državami članicami in institucijami EU, zlasti Evropskim parlamentom. Tudi na nezakonodajnem področju je bila dosežena vrsta pomembnih uspehov, vključno z vodenjem zunanje politike in obravnavanjem energetskih kriz na začetku leta, zavrnitvijo protekcionističnih teženj, odločnimi ukrepi v podporo Evropskemu gospodarstvu, ukrepi proti povečanju raznolikosti oskrbe z energijo in varstvu podnebja ter rezultati pogajanj s ključnimi partnerji v Evropski uniji.
<P>
Kar zadeva posamezne prednostne naloge, je bila najpomembnejša naloga na gospodarskem področju odpravljanje posledic svetovne krize in nadaljevanje izvajanja Evropskega načrta za oživitev gospodarstva kot enega glavnih instrumentov za ponovno vzpostavitev gospodarske blaginje. Zadovoljivo smo opravili tudi v povezavi z ukrepi, sprejetimi za stabilizacijo bančnega sektorja. Ukrepi, ki smo jih sprejeli, so učinkoviti. Prek jamstev in dokapitalizacije so države članice bankam zagotovile potencialno podporo v višini več kot 30 % BDP Evropske unije. Doseženi kompromis o paketu v višini 5 milijard EUR za projekte na področju energije in širokopasovnega interneta ter ukrepi za preverjanje učinkovitosti skupne kmetijske politike so bili pozitivno sporočilo spomladanskega Evropskega sveta. Dogovor o prispevku držav članic EU k posojilu v višini 75 milijard EUR za povečanje sredstev Mednarodnega denarnega sklada je bil zelo pomemben za reševanje svetovne gospodarske krize. Pod češkim predsedstvom je EU ob močni podpori s strani Komisije pomembno prispevala k odličnim pripravam na vrh G20 v Londonu in njegov uspešen potek, kjer je bil dosežen dogovor o velikem povečanju sredstev MDS in o sredstvih, ki se izplačujejo prek drugih mednarodnih institucij za boj proti posledicam svetovne gospodarske recesije. EU je na vrhu zavzela tudi močan položaj zaradi skupnih sklepov, sprejetih na spomladanskem Evropskem svetu. Na ta način je potrdila svojo ambicijo, da bi bila močan svetovni akter. Kakor sem dejal prej, so bili med češkim predsedovanjem vsi ukrepi, namenjeni boju proti krizi, sprejeti v okviru skupnega in jasnega zavračanja protekcionizma.
<P>
Na področju zakonodajnih ukrepov je češkemu predsedstvu v okviru načrta za oživitev gospodarstva uspelo doseči soglasje o možnosti uporabe znižanih stopenj DDV za delovno intenzivne storitve, ki se zagotavljajo na lokalni ravni. Ta dogovor je pomemben prispevek k ohranjanju zaposlitev v najranljivejših sektorjih gospodarstva in naj bi pomagal zlasti malim in srednje velikim podjetjem. Posebno poglavje v prizadevanju za boj proti sedanji finančni in gospodarski krizi predstavljajo spremembe ureditve finančnega trga in nadzora trga. Med češkim predsedovanjem je bil dosežen velik napredek pri ponovni vzpostavitvi zaupanja. Končali smo pogajanja o vseh ključnih zakonodajnih predlogih, ki si jih je predsedstvo določilo za svoje cilje. Glavni izmed njih je bila Direktiva Solventnost II za področja zavarovanja, uredb za bonitetne agencije in druge. V zahtevni razpravi o ureditvi in nadzoru finančnih trgov je bil dosežen dogovor o osnovnih elementih reforme, ki naj bi zagotovila stabilnost na ravni držav članic in na ravni posameznih finančnih institucij in njihovih pravil. Junijsko zasedanje Evropskega sveta je potrdilo smer, ki jo je ubrala Komisija. Izražena podpora načrtom Komisije naj bi vodila do konkretnih zakonodajnih predlogov, ki bodo pripravljeni in sprejeti jeseni letos.
<P>
Energetska politika, druga prednostna naloga češkega predsedstva, je bila na resni preskušnji že prve dneve predsedovanja. Obenem smo videli, da začasno reševanje težav energetskih kriz ni vedno dobro, saj kriza izbruhne približno vsakih šest mesecev. Bolje bi bilo sprejeti sistematične ukrepe, tako da bi bila EU pri oskrbi z energijo lahko varna in prožna. Pod češkim predsedstvom smo sprejeli ukrepe za povečanje varnosti preskrbe z energijo, ki se osredotočajo na dejavnosti, ki bodo povečale raznolikost virov energije in oskrbovalnih poti prek tako imenovanega južnega koridorja. Tudi podpora za energetsko učinkovitost, vključena v revidirane uredbe za Evropski sklad za regionalni razvoj, pomembno prispeva k varnosti preskrbe z energijo. Omogoča finančne naložbe v večjo energetsko učinkovitost in uporabo obnovljivih virov energije v stanovanjskih stavbah. To zagotavlja povezavo do švedskega predsedstva, za katerega je energetska učinkovitost ena od ključnih prednostnih nalog. Tudi tu je očitna kontinuiteta, potrebna za delo celotne EU. Nazadnje, vendar nikakor ne najmanj pomembno, na marčevskem in junijskem zasedanju Sveta je bilo v celoti potrjeno, da ne bi bilo dobro opustiti naših ambicioznih ciljev za zmanjšanje emisij toplogrednih plinov ali za financiranje omilitvenih in prilagoditvenih ukrepov v državah v razvoju. Obenem smo določili jasne prednostne naloge in cilje, ki jih je treba izpolniti pred konferenco ZN o podnebnih spremembah v Köbenhavnu decembra letos, da bo EU ubranila svoj vodilni položaj na področju podnebnih sprememb.
<P>
Tretja prednostna naloga - ali, če želite, tretji "E" - češkega predsedstva je bila EU v svetu in dogodki jasno kažejo, kako pomembna sta razvoj in vodenje skupne zunanje politike za EU. To se je med češkim predsedovanjem potrdilo v veliki meri. Medtem ko je EU zaradi njene enotnosti uspelo rešiti plinsko krizo, je druga kriza z začetka leta, kriza v Gazi, ponovno pokazala, da se mora EU naučiti govoriti z enim glasom, če želi biti resnični svetovni akter. Obe krizi sta nastali pod istim predsedstvom, kar kaže na to, da vprašanje, kdo dejansko vodi EU, ni tako pomembno kot enotnost vseh sedemindvajsetih držav članic. Češkemu predsedstvu je uspelo začeti projekt vzhodnega partnerstva, ki je nadaljevanje sosedske politike, tokrat proti vzhodu. Glavna zunanjepolitična prednostna naloga češkega predsedstva je bila nadaljevanje postopka širitve EU. To je vključevalo predvsem evropsko perspektivo za države Zahodnega Balkana. Zaradi položaja v regiji je predsedstvo omejilo manevrski prostor. Vendar je bil kljub začasni prekinitvi pristopnih pogajanj s Hrvaško dosežen napredek v postopku liberalizacije vizumskega režima. Predstavil sem kratek in stvaren povzetek prednostnih nalog češkega predsedstva in njihove izpolnitve. Podrobnejše informacije so seveda na voljo, jaz pa bom zdaj rade volje odgovarjal na vaša vprašanja in pripombe.
<SPEAKER ID="015" NAME="José Manuel Barroso" LANGUAGE="FR">
Gospod predsednik, predsednik vlade, gospe in gospodje, prvo plenarno zasedanje novo izvoljenega Evropskega parlamenta je edinstven politični trenutek. Odpira parlamentarno obdobje, ki bo vplivalo na vsakodnevno življenje več sto milijonov evropskih državljanov in na usodo vse celine.
<P>
Rad bi iskreno čestital vsem poslancem, ki so bili pravkar izvoljeni. Vaša prisotnost v tej dvorani je plod doslej največjega izvajanja transnacionalne demokracije na svetu. Želim vam veliko uspeha v vašem mandatu.
<P>
Izzivi, pred katerimi je Evropa in s katerimi se bo morala spoprijeti v naslednjih nekaj letih, so velikanski. Za začetek je tu gospodarska in finančna kriza, zaradi katere moramo nadaljevati sistematično usklajeno ukrepanje, ki smo se ga lotili. Tu je socialni strošek te krize, ki je naša najpomembnejša prednostna naloga. Tu sta boj proti spremembam podnebja ter prehod na zeleno in trajnostno gospodarstvo, kar kaže politično smer, ki ji moramo slediti.
<P>
Vsi ti izzivi so zaznamovali tudi češko predsedovanje, ki se je pravkar končalo. Rad bi čestital predsedniku vlade Fischerju in njegovemu predhodniku Mireku Topoláneku za rezultate, ki so bili doseženi v posebej težavnem obdobju. Njima in vsej njuni skupini se zahvaljujem za odlično sodelovanje kljub nekaterim notranjepolitičnim težavam.
<P>
Prav tako bi rad izpostavil politični pomen tega češkega predsedovanja. Prvič je bila za naš evropski projekt svobode in solidarnosti odgovorna država, ki je bila še pred nekaj leti članica Varšavskega pakta. To je zelo pomembno dejstvo, ki kaže, v kolikšni meri smo napredovali znotraj naše Evrope.
<P>
Med češkim predsedovanjem smo v praksi dosegli nekatere pomembne rezultate: v postopku soodločanja je bilo sprejetih 54 besedil. Naj omenim predvsem sporazum o široki paleti ukrepov za ureditev finančnih trgov in o 5 milijardah EUR v okviru Evropskega načrta za oživitev, vsi pa dobro veste, kako zelo smo se, Komisija in Parlament, morali boriti, da bi to dosegli. Prav tako naj omenim pregled Sklada za prilagoditev globalizaciji. Pozdravljam razvoj notranjega energetskega trga in notranjega trga prevoza.
<P>
Na vseh teh področjih je Komisija predložila ambiciozne predloge, ki jih je podprl ta parlament. Pozdravljam soglasno podporo zadnjega Evropskega sveta načrtu dela, ki ga je Komisija predložila v zvezi z nadzorom finančnih trgov. Zdaj imamo ambiciozno soglasje, ki se ga pred nekaj meseci, ko sem sklical skupino strokovnjakov na visoki ravni pod predsedstvom gospoda de Larosièra, ni mogel nihče nadejati. To nam bo omogočilo, da bomo na čelu reforme mednarodnega finančnega sistema. Poleg tega smo se v tem istem duhu udeležili vrha G20 v Londonu, kjer smo spodbudili sprejetje nekaterih zelo pomembnih odločitev.
<P>
Češko predsedstvo se je bilo ob svojem zakonodajnem delu sposobno spoprijeti tudi s političnimi izzivi, od katerih jih je bilo nekaj izjemno občutljivih, celo zelo resnih. Morali smo rešiti plinsko krizo med Ukrajino in Rusijo, ki je ponovno izpostavila potrebo po tem, da Evropa okrepi svojo varnost preskrbe z energijo. V zadnjih šestih mesecih smo dosegli velik napredek, na primer z razvojem Načrta baltske povezave.
<P>
Predvčerajšnjim sem se udeležil slovesnosti ob podpisu projekta Nabucco med Turčijo in štirimi našimi državami članicami - Avstrijo, Madžarsko, Bolgarijo in Romunijo - v prisotnosti številnih držav, iz katerih si v prihodnosti obetamo uvoz plina. To je resnično evropski projekt in ponosen sem, da je Komisija pri tem lahko delovala kot povezovalec, saj se priznava, da je bila ta vloga pomembna za vse udeležence.
<P>
Gospod predsednik, med češkim predsedovanjem je prišlo tudi do zelo pomembnega razvoja dogodkov v povezavi z Lizbonsko pogodbo. Zadnji Evropski svet se je dogovoril o potrebnih jamstvih, na podlagi katerih lahko irska vlada, popolnoma prepričana, da so se pomisleki irskih državljanov ugodno rešili, razpiše drugi referendum. Ne pozabimo, da je med češkim predsedovanjem tudi češki senat dokončal ratifikacijo v parlamentu, s čimer se je skupno število držav članic, ki so dokončale postopek potrditve v parlamentu, povečalo na 26.
<P>
Češko predsedstvo je štafetno palico zdaj predalo švedskemu predsedstvu, vendar so izzivi, s katerimi se sooča Evropa, še naprej prisotni in precej presegajo delovno področje enega samega predsedstva.
<P>
Evropski projekt je bil vedno dolgoročen. Napredek dosežemo, kadar delamo kot skupina. Tako kot skupina je tudi vsak posameznik pomemben za uspeh: Svet, Komisija in Parlament imajo pomembno vlogo pri doseganju naših skupnih evropskih ambicij v prid evropskim državljanom.
<P>
Evropa, ki jo moramo še naprej graditi skupaj, je močna Evropa, odprta Evropa, Evropa solidarnosti. To je Evropa, ki svojim državljanom nudi čim več priložnosti; Evropa, ki gradi na svoji celinski razsežnosti in v celoti izkorišča potencial svojega notranjega trga, ki je tako pomemben za potrošnike ter mala in srednje velika podjetja; Evropa znanja in inovacij; Evropa, ki spoštuje okolje in zagotavlja svojo varnost preskrbe z energijo; Evropa, ki je odprta do drugih svetovnih akterjev v duhu partnerstva z namenom, da bi skupaj reševali skupne izzive.
<P>
V času svetovne krize bolj kot kadar koli prej potrebujemo močno Evropo - močna Evropa pa pomeni združeno Evropo, ki je pripravljena vzeti usodo v svoje roke in jo krojiti. Delajmo skupaj - Parlament, Svet, Komisija - in pokažimo, da so pričakovanja evropskih državljanov v naših rokah varna; da njihova želja po svobodi, pravici in solidarnosti ne bo prezrta.
<P>
(Aplavz)
<SPEAKER ID="017" NAME="Ádám Kósa">
v imenu skupine PPE. - (HU) Gospod predsednik, gospe in gospodje, zelo sem ganjen, ker stojim tukaj v Evropskem parlamentu kot prva gluha oseba in vas lahko nagovorim v svojem maternem jeziku, madžarskem znakovnem jeziku. Tega ne počnem le zaradi sebe in skupnosti gluhih, temveč tudi zaradi vseh prikrajšanih posameznikov. Zdaj začenjam čutiti, da pripadam Evropski skupnosti, v kateri celo manjšine lahko dosežejo uspeh. Vzemimo za primer Roberta Schumana, ki je bil iz alzaško-lotarinške regije in je pred 50 leti postal ustanovitelj EU. Proti koncu preteklega češkega predsedovanja EU je žal prišlo do preobrata, na katerega bi rad opozoril tudi prihajajoče švedsko predsedstvo EU. Pred dvema tednom je slovaški parlament sprejel uredbo, ki bo manjšinam, ki živijo v tej državi, resno omejila pravice do uporabe njihovega lastnega jezika. Kot uporabnik znakovnega jezika menim, da je moja dolžnost, da zagovarjam pravice ljudi v Evropi do uporabe njihovega lastnega jezika in pomembnost tega. Zaradi tega bom delal tukaj v Evropskem parlamentu. Vendar želim vsem evropskim državljanom posredovati sporočilo. Želim si Evropo, v kateri je vsakomur zagotovljena pravica, da živi polno življenje in izpolni svoj potencial. Želim si Evropo, v kateri gluhe osebe, ki jih zastopam jaz ali, kar zadeva to, katera koli oseba, ki živi z invalidnostjo, res uživajo enake možnosti. Posebej bi se rad zahvalil Josephu Daulu, predsedniku Skupine Evropske ljudske stranke (Krščanskih demokratov), da mi je dal možnost, da vas nagovorim na ta poseben dan. To dokazuje tudi, da gre pri Evropi res za raznolikost, strpnost in enake možnosti.
<SPEAKER ID="018" NAME="Libor Rouček">
v imenu skupine S&D. - (CS) Predsednik vlade Fischer, predsednik Komisije Barroso, gospe in gospodje, januarja letos sem to skupščino opozoril, da češko predsedovanje ne bo lahko in da ga bo verjetno zaznamovala velika nestabilnost. Razlog za moje bojazni so bili nestabilnost znotraj češke vladne koalicije, nesporazumi med vlado in opozicijo ter spori med vlado in predsednikom. Na kratko bi rad povedal, da je govor češkega predsednika Václava Klausa v tej skupščini žal potrdil moje bojazni pred nestabilnostjo, saj je pokazal, da bo predsedovanje dejansko zaznamovala nestabilnost, pa ne samo zaradi padca vlade. Kljub temu so bile v šestih mesecih nekatere stvari uspešne, druge manj. Kot pozitivno bi navedel energetsko politiko, ki je bila omenjena prej. Menim, da je Češki republiki uspelo zelo dobro rešiti plinsko krizo januarja letos. Tudi podpis sporazuma o Nabuccu, ki ga je tukaj omenil gospod Barroso, je bil rezultat dela, ki ga je opravilo češko predsedstvo. Žal reševanje gospodarske krize ni izpolnilo pričakovanj Evrope in Evropskega parlamenta. Spomnimo se govora prejšnjega češkega predsednika vlade Topoláneka, ko je predsednika ZDA Obamo skupaj z njegovo gospodarsko politiko poslal k vragu.
<P>
Kljub temu bi se za konec rad zahvalil predsedniku vlade Fischerju zlasti za to, da je rešil češko predsedovanje. Junijski vrh je dokaz za to, saj je bil uspešno izveden celotni program vrha. Prav tako bi se rad zahvalil stotinam čeških uradnikov ne samo v Bruslju, temveč v vseh čeških ministrstvih. Menim, da so ti uradniki opravili zelo dobro in strokovno delo in da niso odgovorni za dogodke na češki politični sceni.
<SPEAKER ID="019" NAME="Alexander Graf Lambsdorff" LANGUAGE="DE">
Gospod predsednik, dovolite mi, da vam najprej čestitam za vašo izvolitev. Želim vam veliko uspeha v naslednjih dveh letih in pol. Vašo zadnjo prošnjo, naj upoštevamo naš čas za govor, sem lahko razumel tudi brez uporabe slušalk.
<P>
Predsednik vlade, vaš predhodnik ni imel lahkega ali dobrega začetka. Povsem upravičeno so bili poudarjeni energija, gospodarstvo in zunanji odnosi, vendar se, kakor je pogosto v življenju, dogodki v resničnosti včasih močno razlikujejo od tega, kar smo načrtovali. Predsedstvo Sveta se je zagnalo v konflikt v Gazi, ne da bi se prej dogovorilo o skupnem evropskem pristopu. Pri plinskem sporu med Rusijo in Ukrajino je milijone ljudi zmrzovalo, preden je vaša vlada stopila v ospredje in ukrepala kot posrednik z zelo uspešnimi rezultati.
<P>
Kljub kritikam ste bili uspešni tudi na drugih področjih. Dolgotrajni dosežek češkega predsedstva je, da Evropska unija ni naredila napake in zdrsnila v protekcionizem, kakor se je zgodilo v tridesetih letih prejšnjega stoletja. To je bila in še vedno je resnična nevarnost. Do tega vprašanja se je predsedstvo jasno opredelilo predvsem ob podpori komisarke za konkurenco. Veliko ljudi želi izkoristiti krizo za spodbujanje novega gospodarskega nacionalizma. To bi bilo usodno. Za liberalce in demokrate je svobodna in poštena konkurenca, kakor je določena v pogodbah, pot do rasti in blaginje.
<P>
Vendar če naj naši državljani sprejmejo svobodno konkurenco, želijo in morajo biti prepričani, da so pravila enaka za vse. Izkrivljanje konkurence, izključevanje, dajanje prednosti lastnim nacionalnim podjetjem - vse to ne vodi iz krize, temveč naravnost v slepo ulico. Češka republika je kot nova država članica med svojim predsedovanjem upravičeno morala opomniti številne stare države članice na red, kar je bilo žal potrebno zaradi dejstva, da se notranjega trga ne sme spodkopati in da je treba upoštevati pravila.
<P>
Češka vlada se je na koncu izkazala za nemočno proti nenehnim motnjam iz praškega gradu in nezaupnici. Kaj takega, kot je bil njen padec sredi predsedovanja, se še ni zgodilo. Vsa Evropa je osupnila nad Prago. S to potezo je češki politični razred škodoval tako svoji državi kot Evropi.
<P>
Vendar ste vi, predsednik vlade, pokazali, da je v politiki tako kot v nogometu izid tekme še vedno mogoče spremeniti, čeprav do zamenjav pride šele v podaljšku. Junija je bila na Evropskem svetu določena smer za prenovo nadzora finančnega trga. Zdaj mora Komisija odločno nadaljevati s to pobudo. Na pogajanjih ste se dogovorili o jamstvih za Irsko, tako da upajmo, da bo referendum 2. oktobra uspešen. Države članice so se formalno dogovorile o kandidatu za položaj predsednika Komisije in tako izpolnile pomembno zahtevo naše skupine.
<P>
Predsednik vlade, vi osebno ste dobro opravili delo in si pridobili precejšen ugled. Vseeno se prvo češko predsedstvo verjetno ne bo zapisalo v zgodovino, česar smo se vsi nadejali. Vsekakor pa bi si morali zapomniti vaše geslo: "Evropa brez meja".
<SPEAKER ID="020" NAME="Rebecca Harms">
v imenu skupine Verts/ALE. - (DE) Gospod predsednik, predsednik vlade, predsednik Komisije, ni lahko narediti obračuna napredka, ki bi moral biti dosežen v obdobju češkega predsedovanja. Zelo sem se trudila narediti to v imenu svoje skupine, vendar se tisto, kar smo si želeli - namreč da bi se češko predsedstvo spoprijelo z izzivi - dejansko ni zgodilo.
<P>
Kar zadeva finančno krizo, ko se bomo septembra po poletnih počitnicah ponovno sestali tukaj, bo preteklo že eno leto, odkar razpravljamo o potrebni novi ureditvi finančnih trgov, ne da bi v zvezi s tem dosegli kakšen napredek. Podanih je bilo veliko izjav, ki naj bi pomirile državljane, vendar dejansko ni bilo veliko narejenega.
<P>
Kar zadeva gospodarsko krizo, Evropski načrt za oživitev gospodarstva - zdi se mi skoraj sramotno, da se ga tolikokrat omenja - je zgolj simboličen program, ki nam omogoča, da govorimo o evropskem načrtovanju za oživitev, vendar nima nobene prave vsebine. Znaša pičlih 5 milijard EUR, poteka pa dlakocepski spor o tem, kako naj se teh 5 milijard EUR porabi. Menim, da to ni nekaj, na kar bi smeli biti ponosni. Program, v katerega smo vložili veliko dela, namreč dosleden program za energetsko učinkovitost v Evropi, ki naj bi zagotovil milijone delovnih mest, sploh ni bil resno upoštevan.
<P>
Kar zadeva podnebno krizo, mi zelenih politikov skorajda ni treba pozvati, naj ocenijo politiko na tem področju. Yvo de Boer, najvišji uradnik pri Združenih narodih, pristojen za spremembe podnebja, in Ban Ki Mun sta nas na zadnji konferenci v Bonnu oštela, ker nobeni državi sveta, ki je zatrdila, da bo prevzela vodilno vlogo v tej svetovni politiki boja proti podnebni krizi, niti približno ni uspelo narediti tistega, kar bi dejansko bilo treba narediti. Če kot merilo za to, kar smo mi kot Evropejci dejansko pripravljeni narediti, vzamemo evropsko energetsko politiko, menim, da strategije neprestanega konkuriranja, ki se je tako očitno uporabljala v povezavi s projektoma Severni tok in Nabucco, res ne moremo šteti za izhodišče za skupno, v prihodnost usmerjeno evropsko energetsko politiko.
<P>
Zakaj je tako? Kakšni so razlogi za to? Menim, da kritike tega res ne bi smele biti uperjene proti vam, gospod Fischer. Država, ki jo je obiskal predsednik moje skupine, gospod Cohn-Bendit, z evropsko zastavo v svojem nahrbtniku, ki naj bi jo izročil predsedniku, je bila v resnici šibka. In žal, gospod Barroso, čeprav se pogosto govori o vaši moči, kje je bila ta moč v času, ko je bilo to predsedstvo Sveta šibko? Mi je nismo opazili.
<P>
(Aplavz)
<SPEAKER ID="021" NAME="Jan Zahradil">
v imenu skupine ECR. - (CS) Predsednik vlade, predsednik Komisije, v veliko čast mi je, da lahko danes nastopim kot prvi govornik številnih novih frakcij Evropskih konzervativcev in reformistov in tudi kot češki poslanec ter spregovorim o češkem predsedovanju. Vendar bom govoril kot poslanec Evropskega parlamenta in ne samo z ozkega nacionalnega vidika. Obenem bom govoril kot predstavnik moje skupine in zato bom upošteval njene politične prednostne naloge. Imel sem priložnost govoriti že na plenarnem zasedanju januarja, ko je češki predsednik vlade Topolánek tukaj predstavil prednostne naloge češkega predsedstva, in govorim danes, ko češki predsednik vlade Fischer predstavlja poročilo o dosežkih Češke republike. Tega ne omenjam po naključju. Rad bi opozoril na dejstvo, da je češki vladi uspelo ohraniti tako politično kot organizacijsko kontinuiteto predsedovanja kljub padcu vlade, ki so ga povzročili povsem notranjepolitični dejavniki. Na tem mestu bi rad pozdravil ton govora predsednika vlade, saj je bil prav tak kot ton samega češkega predsedstva, stvaren in usmerjen v rezultate. Menim, da nekatere kritične ocene temeljijo na subjektivnih mnenjih določenih evropskih predstavnikov ali medijskih osebnosti in da niso ničesar prispevale k naši tako poveličevani evropski koheziji, temveč da so povezane z zasebnimi političnimi kampanjami, namenjenimi domačemu občinstvu.
<P>
Naj zdaj spregovorim o treh prednostnih nalogah češkega predsedstva. V povezavi z gospodarstvom bi rad ponovno poudaril, da je Češki republiki uspelo zaustaviti usodni val nacionalnih protekcionističnih ukrepov, ki bi lahko resno spodkopali temeljne vrednote evropskega združevanja in predvsem načela enotnega notranjega trga. Kar zadeva energetsko politiko, se je izkazalo, da je vprašanje varne in trajnostne oskrbe za energetski sektor dobro izbrana tema. V prvih dnevih češkega predsedovanja smo se uspešno ubranili pred neposredno krizo z oskrbo s plinom, pri čemer je treba seveda upoštevati, da so za kakršen koli dejanski napredek pri tem vprašanju potrebni dolgoročni strateški ukrepi, vključno s povečanjem raznolikosti oskrbe in liberalizacijo notranjega energetskega trga. S simboličnega vidika drugega cilja zunanjih odnosov EU bi rad poudaril vrhunska srečanja z glavnimi svetovnimi akterji, z drugimi besedami vrh EU-ZDA, ki je ponovno potrdil temeljni pomen čezatlantskih odnosov, pa tudi vrh EU-Rusija in vrh EU-Kitajska. Prav tako bi rad poudaril pomen pobude za vzhodno partnerstvo in njeno izvajanje. Za konec, menim, da je češko predsedovanje v celoti mogoče oceniti kot dokaz, da srednje velike države in tako imenovane nove države članice lahko opravijo tako delo častno in kakovostno.
<SPEAKER ID="023" NAME="Miloslav Ransdorf">
v imenu skupine GUE/NGL. - (CS) Rad bi povedal, da sta češko predsedovanje dejansko rešila vlada gospoda Fischerja in sam gospod Fischer. Rad bi poudaril, da je predsedovanje sovpadlo z dvajseto obletnico političnih sprememb, ki jih mediji označujejo kot osvoboditev, vendar smo imeli tudi dvajset let neizpolnjenih obljub, ker so se ravni sposobnosti upravljanja javnih zadev v Češki republiki znižale. Prav tako bi rad povedal, da je bila s tega stališča vlada gospoda Fischerja prijetno presenečenje. To je predsednik vlade in človek, ki noče lagati. Na njegovo ime sem prvič postal pozoren, ko je nasprotoval ponarejanju statističnih podatkov v Češki republiki. To je človek, ki se izogiba velikim besedam, ki smo jih slišali tukaj pod različnimi predsedstvi, in ki ravna preudarno. Menim, da je zelo dobro, da je vodenje češkega predsedstva na koncu prevzel tak človek. Ker zdaj mineva 500 let od Calvinovega rojstva, ki se je 10. julija 1509 rodil v Franciji, bi rad povedal, da je edino, kar nas bo res rešilo v teh težkih razmerah spričo dveh kriz ... (Predsednica je prekinila govornika)
<SPEAKER ID="024" NAME="Nigel Farage">
v imenu skupine EFD. - Gospa predsednica, češko predsedstvo je sledilo zlajnanemu vzorcu: kontinuiteti, še več, neprestani obsedenosti s spremembami podnebja in neprestani vnemi po sprejemanju nove zakonodaje. Rekli ste, da se je pod tem predsedstvom pripravljala zakonodaja na 18 novih področjih, in zdi se, da ste ponosni na to. Mislil bi, da je že čas, da naredimo nekaj korakov nazaj, in rekel bi, da je to, kar imamo v Evropski uniji, prekomerno reguliran model, ki nam zelo slabo služi v globoki recesiji.
<P>
Pa vseeno še naprej status quo. Podprli ste zamisel, da je gospod Barroso nesporni zmagovalec, ne da bi prišlo do kakršnega koli pravega boja, vendar je največ zanimanja pri meni vzbudila Lizbonska pogodba. Pogodbo ste ratificirali v obeh domovih vašega parlamenta, seveda ne da bi pomislili na to, da bi ljudem v vaši državi zagotovili referendum, na katerem bi izrazili svoje mnenje. Resnično zanimivo pa zame postane, ko gre za Irsko. Rekli ste, da si želite verodostojne politike za Irsko pri njihovem drugem referendumu, in ste tako izdelali ta jamstva in tukaj jih imamo - jamstva o pravici do življenja, o obdavčevanju, o varnosti in obrambi.
<P>
Ta dokument nima nikakršne pravne veljave. Ni vreden papirja, na katerem je napisan. Vi ste avtor sramotnega poskusa, da se Irci s prevaro prepričajo v glasovanje za to Lizbonsko pogodbo na njihovem naslednjem referendumu. Seveda vas je pri tem podprl gospod Barroso. On nikoli ne spoštuje rezultatov demokratičnih referendumov, pa naj bodo v Franciji, na Nizozemskem ali na Irskem. Pravi, da jih moramo prezreti, da moramo naprej. Gre samo za moč. Gre samo za to, da on in institucije EU dobijo več moči na račun držav članic. Upam, da vam bodo Irci na drugem referendumu 2. oktobra povedali, kam pojdite - in čisto mogoče je, da vam bodo!
<P>
(Mešani odzivi)
<P>
Vendar ne želim biti zloben, saj je bil med češkim predsedovanjem tudi čudovit, svetel, spodbuden trenutek, trenutek, ko smo vsi, ki verjamemo v nacionalne države, ki verjamemo v demokracijo, ki resnično verjamemo v pravno državo, lahko prišli v to dvorano in po mojih izkušnjah prvič občutili ponos spričo dejstva, da smo del tega Evropskega parlamenta. Seveda govorim o obisku Václava Klausa. Kako čudovit govor je bil to: priti v to dvorano in povedati nekaj neprijetnih resnic ter poudariti, da evropski poslanci in voditelji ne prisluhnejo prebivalcem Evrope - ob čemer vas je 200 vstalo in odkorakalo iz dvorane. Zato se vam vsaj zaradi Václava Klausa zelo toplo zahvaljujemo za zadnjih šest mesecev.
<P>
(Aplavz)
<SPEAKER ID="025" NAME="José Manuel Barroso">
predsednik Komisije. - Gospa predsednica, rad bi samo zastavil vprašanje. Ne kritiziram, ampak ali je v dvorani dovoljeno imeti zastave?
<P>
(Ugovori. Gospod Farage je dvignil zastavo Združenega kraljestva.)
<P>
Kajti če je dovoljeno, potem želim danes postaviti evropsko zastavo sèm, če smem.
<P>
(Gospod Barroso je na svojo mizo postavil evropsko zastavo. Aplavz.)
<SPEAKER ID="026" NAME="Andreas Mölzer" AFFILIATION="NI">
(DE) Gospa predsednica, kar zadeva evropsko združevanje, je nedvomno dobro, da je Svetu predsedovala ena od novih držav EU, v tem primeru Češka republika. Manj razveseljiv pa je bil kaos, v katerem smo se znašli deloma po zaslugi predsedstva.
<P>
Seveda bi od nove države z malo evropskih izkušenj težko pričakovali popolnost, a pričakovali bi vsaj minimalno stopnjo občutljivosti. Za škandal z umetniško instalacijo na začetku predsedovanja ni mogoče okriviti vlade v Pragi, je pa predsedstvo Sveta v celoti odgovorno za svoj mlačni odziv in dejstvo, da so umetnine ostale razstavljene.
<P>
Vendar je češko predsedstvo pokazalo sposobnost za politično vodenje predvsem pri obravnavanju težav in obvladovanju kriznih razmer. In ravno tukaj so bile največje pomanjkljivosti: dvajsetdnevno energetsko krizo v Evropi med plinskim sporom med Rusijo in Ukrajino bi bilo mogoče odpraviti na tak ali drugačen način; upravljanje krize na Bližnjem vzhodu pa je bilo po mojem mnenju več kot le nerodno. In kot da raketni ščit ZDA v Češki republiki še ni bil dovolj slab, se je odvisnost od ZDA odražala tudi v predsedovanju, na primer tako, da se je izraelski napad na Gazo zvedel na nepomembno obrambno akcijo.
<P>
Praško vodstvo je tudi Lizbonsko pogodbo kritiziralo zgolj mlačno in z njo odlašalo. Zaradi tega smo zamudili pomembno priložnost, da bi v Evropsko unijo vnesli več demokracije.
<P>
Obžalovanja vredno je tudi dejstvo, da na koncu ni bilo mogoče doseči sporazuma med Slovenijo in Hrvaško glede meje na morju. Konec koncev Hrvaška ni nič manj pripravljena na pristop k EU, kot je bilo ob njihovem pristopu nanj pripravljenih deset novih držav članic. Nasprotno, verjetno je celo bolje pripravljena. Še bolj obžalovanja vredno je po mojem mnenju dejstvo, da Švedska ne želi nadaljevati poskusov zgladitve spora. Hrvaška si tega ne zasluži.
<P>
Na splošno so naši sklepi o uspehu češkega predsedovanja nekoliko mešani.
<SPEAKER ID="027" NAME="Jan Fischer">
predsednik Sveta. - (CS) Gospe in gospodje, zelo na kratko bi rad odgovoril v imenu Sveta in prejšnjega češkega predsedstva. Prvič - na osebni ravni - soočenje z vzdušjem parlamenta, bodisi češkega parlamenta ali Evropskega parlamenta, je vedno odlična lekcija za človeka, ki je v bistvu specialist in ki ima močna akademska nagnjenja. To je lekcija o tem, kako različne so včasih lahko zamisli o hitrosti in intenzivnosti evropskega združevanja ali naravi EU. Vse to samo odseva zelo širok spekter vaših pogledov in menim, da je to bistven sestavni del prave demokracije. Zato bi se vam rad zahvalil za to, da ste izrazili svoje poglede, in konec koncev tudi za kritične predloge, ki ste jih predložili tukaj.
<P>
Kar zadeva govor gospoda Kóse, ne želim dati podrobnih pripomb k temu govoru, vendar menim, da odraža pomembnost našega gesla "Evropa brez ovir", in upam, da ga bo EU še naprej uresničevala. Trdno sem prepričan, da so bili ukrepi za ublažitev posledic zelo resne gospodarske in finančne krize v času, ko so bili sprejeti, ustrezni in razumni. Tukaj so bile kritike uperjene proti hitrosti urejanja finančnega trga. Sprejeli smo temeljne ukrepe na tem področju, sporazum o njih pa je bil dosežen po zelo resni, zahtevni in polemični razpravi, v kateri smo usklajevali podrobnosti prav do Evropskega sveta v juniju, katerega izid morda ni zadovoljil vseh, saj nekateri menijo, da je svet prekomerno reguliran. Vseeno smo pripravljeni na osnutke zakonodajnih rešitev Komisije za ureditev finančnega trga in bančni nadzor v evropskem formatu to jesen. Dejstvo, da ni bilo pojavov protekcionizma, je - ponavljam - temeljnega pomena, tako kot dejstvo, da se nam je uspelo dogovoriti o uporabi načel solidarnosti zlasti do določenih držav, v katerih je gospodarstvo zašlo v največje težave.
<P>
Nocoj se bom sestal s predsednikom Klausom in mu bom posredoval pohvale poslanca. Sicer pa je ratifikacija Lizbonske pogodbe v Češki republiki seveda napredovala povsem v skladu s češko ustavo. Pogodba je bila ratificirana v obeh domovih parlamenta in čakamo na podpis predsednika republike. Upam, da bo dokončen, odločen in korekten. Dejstvo, da v Češki republiki ni bil razpisan referendum za ratifikacijo Pogodbe, je povsem notranja zadeva Češke republike in je povsem združljivo in povsem v skladu s češko ustavo. S tem končujem svoj ekskurz v domače zadeve.
<P>
Rad bi se zahvalil številnim govornikom, ki so pohvalili raven kontinuitete, ki jo je doseglo češko predsedstvo. Osebno sem to štel za velik izziv za moj kabinet in zame. To je bil preskus za novi kabinet in za vse ministre in skupine strokovnjakov, vsi pa so ga odlično opravili - kakor je že bilo poudarjeno v mojem govoru in ocenah določenih poslancev. Svojo tretjino predsedovanja sem vzel kot osebno dolžnost in vesel sem, da se je češko predsedovanje končalo častno.
<SPEAKER ID="028" NAME="Zuzana Roithová" AFFILIATION="PPE">
(CS) Predsednik Komisije, predsednik Sveta, gospe in gospodje, ponosna sem, da se bo češko predsedovanje zapisalo v zgodovino EU kot vzor prilagodljivega, strokovnega, nepristranskega in dobro pripravljenega upravljanja. Kljub brezobzirnim kritikam evropskih medijev in češke opozicije so Čehi uspešno dosegli sporazume o številnih zakonodajnih standardih. Čehom je to uspelo ob polčasu - preden se je končal mandat Parlamenta. Sporazumi so na primer zajemali gostovanje, energetski sveženj in ukrepe za boj proti krizi. Čehi so bili tisti, ki jim je končno uspelo streti trd oreh uvedbe nižje stopnje DDV za delovno intenzivne storitve, kar je ukrep za rast in proti krizi. Prav tako Čehom ni uspelo samo pomagati pri ponovni vzpostavitvi dobavljanja plina in nafte iz Rusije v Evropo, temveč tudi doseči sporazum o južnem plinovodu Nabucco in ga skupaj s predsednikom Komisije pripraviti za podpis.
<P>
Žal se bo Češka republika zapisala v zgodovino EU tudi kot primer politične nestabilnosti, ker je socialni demokrat Paroubek postavil lastne ambicije pred interese EU in - skupaj z nekaj preračunljivci - skonstruiral padec češke vlade na polovici njenega uspešnega predsedovanja. Rada bi se zahvalila skupinam predsednikov vlad Topoláneka in Fischerja ter češki misiji v Bruslju za njihovo trdo delo pri podpiranju interesov EU in Češke republike. Skupine so dokazale, da se ti interesi med seboj ne izključujejo niti v času krize. Poleg tega so prepričale francoskega predsednika pa tudi druge, da je protekcionizem grda beseda. Za to bi vam in vsem nam rada čestitala.
<P>
Zdaj bi rada pozvala švedsko predsedstvo, naj se začne takoj pogajati o odpravi kanadskih vizumov za češke državljane. Prepričana sem, da bodo tudi ta pogajanja uspešna. Konec koncev je največja moč Evropske unije v solidarnosti.
<SPEAKER ID="029" NAME="Edite Estrela" AFFILIATION="S&amp;D">
(PT) Gospa predsednica, predsednik vlade Fischer je izjavil, da je bilo češko predsedovanje zelo uspešno. Gospod Fischer, žal moram reči, da se ne strinjam. Predsednik vlade je sicer najmanj odgovoren za to, vendar češko predsedstvo nikakor ni bilo uglašeno. Najprej bi omenila spornost umetniških del, spornost, ki je koristila umetnikom, ne pa tudi predsedstvu. Potem politično nestabilnost doma, ki je omadeževala podobo Evropske unije, z drugimi besedami, vseh nas. Gospod Fischer, Češki republiki je res uspelo ratificirati Lizbonsko pogodbo, vendar še vedno manjka podpis predsednika Václava Klausa, in vsi se strinjamo, da med predsedovanjem Evropski uniji nikakor ne pomaga, če je predsednik evroskeptik. Češki predsednik je na različne načine sporočal evroskepticizem, predvsem s tem, da je zavrnil uporabo zastave EU. Vendar je pomembnejše to, da ni podpisal Lizbonske pogodbe. S tem je izkazal nespoštovanje do vseh nas in do prebivalcev Evrope.
<P>
Vendar je češko predsedstvo naredilo napako predvsem pri direktivi o porodniškem dopustu. Vem, o čem govorim, ker sem bila poročevalka za to poročilo. Sodelovanje predsedstva pri tem vprašanju je bilo zelo negativno, v veliki meri pa ga je podprla gospa Lulling, ki je bojkotirala glasovanje o mojem poročilu. Češko predsedstvo je nasprotovalo podaljšanju porodniškega dopusta na 20 tednov in je nasprotovalo vključitvi očetovskega dopusta, kar je bistveno za to, da se zagotovi delitev družinskih obveznosti med moškimi in ženskami in tako podpre enakost spolov.
<P>
Predsednik vlade, moške potrebujemo doma, tako kot ženske potrebujemo na trgu dela. Moški so prav toliko upravičeni do tega, da spremljajo razvoj svojih otrok, kot so ženske upravičene do uspešne kariere. Predsednik vlade, prosim, ne zmanjšujte pomena pravic ali sposobnosti žensk.
<SPEAKER ID="030" NAME="Bairbre de Brún" AFFILIATION="GUE/NGL">
(GA) Gospa predsednica, lani je velika večina ljudi glasovala proti Lizbonski pogodbi, ker so verjeli, da je mogoče doseči boljšo Evropo: Evropo, ki je demokratična in odgovorna; Evropo, ki podpira pravice delavcev, ki zagovarja javne storitve in si prizadeva za pozitivno vlogo v svetu.
<P>
Pravijo nam, da se je Evropski svet dogovoril o svežnju pravno zavezujočih jamstev, ki rešujejo pomisleke Ircev, vendar je tisto, kar je bilo objavljeno, zgolj pojasnilo Lizbonske pogodbe. Na noben način ne spreminja bistva ali vsebine.
<P>
Ko bomo o tem glasovali oktobra, bomo glasovali o povsem isti Pogodbi, ki je bila zavrnjena lani - brez vsakršnih sprememb, brez vsakršnih dopolnil, brez vsakršnih črtanj. Povsem enaki Lizbonski pogodbi, ki jo je zavrnilo 53 % volivcev.
<P>
Potrebujemo novo Pogodbo za novo obdobje.
<SPEAKER ID="031" NAME="Mario Mauro" AFFILIATION="PPE">
(IT) Gospa predsednica, gospe in gospodje, zahvaljujem se češkemu predsedstvu za njegova prizadevanja, ki jih je morda mogoče razložiti natanko kot parabolo razmer, v katerih so trenutno naše institucije.
<P>
Vsi priznavamo, da je Evropska unija edina možna platforma za obravnavanje nekaterih velikih izzivov, ki so pred nami. Nihče ne more misliti, da lahko na primer Malta sama ali Italija s 5 000 km obale reši težave priseljevanja, tako kot mnogo drugih držav ne more rešiti težav, povezanih z oskrbo z energijo.
<P>
Vendar nam ravno dogodki češkega predsedstva - namreč spopadanje z velikimi notranjimi težavami pa tudi različno razlago Evrope - omogočajo boljše razumevanje našega poslanstva. Danes dopoldne s seboj nisem prinesel nobene zastave, zagotovo pa vem to: ne zaupam topemu nacionalizmu in prav tako ne zaupam birokratskim pošastim, ki lahko iztrgajo srce iz naše politične izkušnje in nas prisilijo, da pozabimo, kaj je cilj našega poslanstva.
<P>
Resnica je, da plačujemo za neodločenost. Plačujemo žalostno ceno, ker nimamo poguma, da bi sprejeli določene odločitve, ki so danes pomembne odločitve, to pa se morda odraža tudi v dejstvu, da trenutno nimamo moči, da bi obravnavali najbolj neodložljive okoliščine, namreč tiste, povezane z začetkom zelo težavnega novega parlamentarnega mandata.
<P>
Menim pa, da imamo veliko priložnost. Nekateri so se na teh volitvah odrezali bolje od drugih, vendar vsi zagotovo vemo, da se ne bomo mogli spoprijeti z nobenim izzivom, če ne bomo sodelovali. Zato verjamem, da moramo prevzeti svoje odgovornosti in dati tem institucijam moč, da se bodo lahko ponovno približale našim državljanom, saj je nekaj gotovo: največ plačujemo za dejstvo, da sploh plačujemo, ker to vodi v odtujevanje naših državljanov, ki se oddaljujejo od naših idealov.
<SPEAKER ID="032" NAME="Jiří Havel" AFFILIATION="S&amp;D">
(CS) Predsednik vlade, gospa predsednica, predsednik Komisije, gospe in gospodje, tukaj smo se zbrali, da bi ocenili prejšnje predsedstvo. Predsedstvo je imelo dva obraza. Ne pozabimo nobenega od njiju, čeprav obstaja nekaj stvari, ki bi jih morda želeli pozabiti. Mnogi se tukaj pritožujejo, da češko predsedstvo ni bilo dovolj dejavno v boju proti finančni krizi. Drugi se spominjajo spornega parlamentarnega govora predsednika Klausa. Drugi se spet pritožujejo zaradi netaktnega opisa kriznega programa Baracka Obame kot poti v pekel. Vendar je bilo češko predsedovanje povezano tudi z nekaterimi nespornimi napredki. Spomnimo se na primer okoljskega svežnja in napredka pri sprejetju Lizbonske pogodbe. Češko predsedstvo je imelo dva obraza in simbolično je imelo dva predsednika vlade. Danes je pred vami uspešnejši od obeh. Predsednik vlade, vam in vaši vladi bi se rad zahvalil za vloženi trud, uradnikom evropskih in čeških institucij pa bi se rad zahvalil za opravljeno delo. Gospe in gospodje, aplavz, prosim, za predsednika vlade Češke republike.
<SPEAKER ID="033" NAME="Joe Higgins" AFFILIATION="GUE/NGL">
Gospa predsednica, ta parlament obvladuje cinična velika koalicija vodilne stranke evropskega kapitalizma, skupine EPP, in socialnih demokratov, ki se izdajajo za levico, vendar v resnici izvajajo enak neoliberalni program, ki sili delavce v plačevanje za sedanjo krizo mednarodnega kapitalizma.
<P>
Zdaj ta velika koalicija želi Ircem in Evropejcem vsiliti Lizbonsko pogodbo, ker ta pogodba predstavlja neoliberalni program - vključno z napadi na pravice delavcev - in krepitev militarizacije in oboroževalne industrije. Tako imenovana jamstva, dana Ircem, ne spreminjajo ničesar, ne pomenijo ničesar in so nepomembna.
<P>
Kot irski socialist izzivam to koalicijo. Izzivam predsednika Buzeka, gospoda Barrosa, gospoda Schulza in gospoda Verhofstadta: pridite septembra na Irsko, razpravljajte z nami pred delavci o tem, zakaj naj podprejo vaš lizbonski projekt, ki povsem izključuje njihove interese.
<P>
(GA) Bodite pripravljeni na silovito kampanjo proti Lizbonski pogodbi na Irskem. Govorili bomo v imenu milijonov Evropejcev, ki niso imeli priložnosti glasovati proti Lizbonski pogodbi, Pogodbi, ki ni v korist večine prebivalcev Evrope, temveč v korist birokratov, velikih korporacij in vojaške industrije.
<SPEAKER ID="036" NAME="Manfred Weber" AFFILIATION="PPE">
(DE) Gospod predsednik, predsednik vlade, predsednik Komisije, gospe in gospodje, med to razpravo so se mnogi zahvalili češkemu predsedstvu, ker mu je do konca njegovega mandata v upravnem pogledu vseeno uspelo dokončati nekaj projektov.
<P>
Povsem resno se sprašujem: so naša pričakovanja res postala tako skromna? Ukvarjamo se vendar s politiko. Kar v največji gospodarski krizi v nekaj desetletjih in ob okoljskih izzivih pravzaprav pričakujemo, je predsedstvo, ki ima vodstvene sposobnosti in vizijo. To je tisto, kar resnično pričakujemo. Doživeli smo, da je upravno delo za to, kar je ob koncu mandata še vedno na mizi, opravljeno. Resnično bi pričakoval več.
<P>
Predsednik vlade, če se zvečer sestanete s predsednikom Klausom, mu, prosim, povejte, da je v teh šestih mesecih imel priložnost, da bi z močnim vodenjem Evropi pojasnil češko narodno identiteto in samostojnost. Saj je tukaj v Parlamentu vendar pojasnjeval, kako pomembna je nacionalna samostojnost. Žal je priložnost zamudil.
<SPEAKER ID="037" NAME="Mairead McGuinness" AFFILIATION="PPE">
Gospod predsednik, imamo samo minuto, zato ne bom govorila o prijetnih stvareh. Rada bi branila vašo čast pred enim od mojih irskih kolegov, Joem Higginsom. Gospoda Higginsa naj spomnim, da ste vi s svojim delom v gibanju Solidarnost zagovarjali delavce in njihove pravice, in menim, da bi se zgodovinska dejstva morala odražati v tem parlamentu. Nekaj nesoglasij ni nič slabega, vendar je precej nenavadno, da danes dopoldne Lizbonski pogodbi na eni strani nasprotuje Nigel Farage, na drugi pa ji nasprotujeta stranka Sinn Féin in Joe Higgins - skrajnosti desnice in levice.
<P>
Menim, da bi to moral biti zadosten razlog za to, da drugi glasujemo za Lizbonsko pogodbo in da irski volivci, ki se bodo odločali 2. oktobra, prisluhnejo glasovom, ki jih pozivajo, naj glasujejo proti, in da jih zelo pozorno poslušajo, da presodijo, za kaj se ti glasovi zavzemajo, ter da potem prisluhnejo glasovom razuma in razmislijo o dejstvu, da je bila Evropska unija zelo dobra za Irsko, Irska pa zanjo in da bomo s podporo tej pogodbi še naprej v srcu Evrope.
<SPEAKER ID="038" NAME="Jean-Pierre Audy" AFFILIATION="PPE">
(FR) Gospod predsednik, gospod Fischer, gospod Barroso, vaše predsedstvo, gospod Fischer, ponovno kaže na to, kako nujno je, da ima Evropska unija stabilno predsedstvo. Še več, to predpisuje Lizbonska pogodba.
<P>
Gospod Fischer, zdeli ste se mi precej tihi in rad bi zvedel, kaj menite o programu trojke, ki ga je vaša vlada junija 2008 podpisala s Francijo in Švedsko. Prav tako nestrpno pričakujemo seznanitev s programom Švedske v zvezi s tem, predvsem pa v zvezi s tremi zadevami: programom iz Dohe, razvojnimi cilji tisočletja in Unijo za Sredozemlje.
<P>
Kakšno je vaše mnenje o tem instrumentu, gospod Fischer, in kako ocenjujete trojko, ki je že prvi znak stabilnega predsedovanja Evropski uniji?
<SPEAKER ID="039" NAME="Zoltán Balczó" AFFILIATION="NI">
(HU) Gospod predsednik, gospe in gospodje, kratek, oster spor med vodjo skupine gospodom Farageom in predsednikom Barrosom je bil z vidika prihodnosti Evrope zelo poučen. Povsem jasno je pokazal, da je končni cilj poti, ki je začrtana z Lizbonsko pogodbo, odprava nacionalnih držav, kar pojasnjuje tudi, zakaj je predsednika Barrosa zmotila državna zastava v tej dvorani. Seveda imamo isti skupni evropski cilj. Zato želimo pojasniti, da si namesto za razglašanje tukaj določenega gesla "Združena v raznolikosti" želimo prizadevati za sodelovanje v raznolikosti, kar pomeni, da podpiramo ohranitev nacionalnih držav. To je okvir, znotraj katerega želimo delati za enotno Evropo.
<SPEAKER ID="040" NAME="Elmar Brok" AFFILIATION="PPE">
(DE) Gospod predsednik, ponovno bi rad izjavil, da je bilo v pogojih, za katere nista bila odgovorna ne predsednik vlade Topolánek ne predsednik vlade Fischer, predsedstvo Sveta bolj uspešno, kot se zdi, in rad bi se zahvalil tudi Saši Vondri za priprave na to predsedovanje.
<P>
Rad bi dal še eno pripombo, in sicer v odgovor gospodu Higginsu. Lizbonska pogodba vsebuje horizontalno socialno klavzulo. Daje nam več socialnih pravic in Listino o temeljnih pravicah. Brez te pogodbe bomo imeli Evropo z manj socialnih pravic. Menim, da je to treba pojasniti, tako da prebivalcem Irske ne bo več mogoče pripovedovati laži. Povedati moramo resnico. Brez Lizbonske pogodbe nam ostane Pogodba iz Nice, kar pomeni manj socialnih pravic v Evropi. Zato moramo zaustaviti to grozljivo kampanjo in prebivalcem Irske povedati resnico.
<P>
(Aplavz)
<SPEAKER ID="041" NAME="Bernd Posselt" AFFILIATION="PPE">
(DE) Gospod predsednik, rad bi poudaril, da češko predsedstvo ni samo doseglo več, kot se mu priznava, temveč da se je tudi zelo spreminjalo. Prvovrstni uradniki in odlični ministri, kot so Karel Schwarzenberg, Saša Vondra, Ondřej Liška in drugi, ter predsednik vlade Fischer so opravili odlično delo. Rad bi se jim zahvalil za to. Ta država ima samo eno težavo in to je predsednik Klaus, ki je zelo oškodoval svojo državo s tem, ko je zavestno in namerno spodkopaval to uspešno predsedstvo. Predsedniku vlade Fischerju bi se rad zahvalil za mojstrski način, na katerega je to zavračal, se sam odpravil na vrh v Bruslju in uspešno končal to predsedovanje Svetu.
<SPEAKER ID="042" NAME="Jan Fischer">
predsednik Sveta. - (CS) Gospod predsednik, gospe in gospodje, tokrat bo moj odgovor resnično zelo kratek. Rad bi se vam zahvalil za vaše prispevke k razpravi. Ponovno so pokazali, kako različna so mnenja in kako širok je razpon zamisli v Evropi; kako težko, pa vendar nujno je iskati nekakšen skupni imenovalec in skupni glas. Vendar menim, da ta raznolikost poživlja našo celino in postopek združevanja ter da sodi sem. Nedvomno boste svoja stališča, svoje analitične poglede in svoje ocene odnesli s seboj od tu in morda nimam prostora, da bi vas prepričal v nasprotno, saj to ni akademska razprava. Tako moja vlada kot - naj povem - prejšnja vlada sta resnično naredili vse, da bi izpolnili naš program in naš razpored za predsedovanje, in to smo delali z veliko odločnostjo, ne glede na napredek, ki ga je Češka republika dosegla z ratifikacijo Lizbonske pogodbe. To bi želel zelo jasno povedati. Kar zadeva trojko in delo trojke, ki vključuje Francijo, Češko republiko in Švedsko, temu mehanizmu dajem visoko oceno. Zelo tesno smo lahko sodelovali pri tekočih programih. To je mehanizem, ki ogromno prispeva h kontinuiteti in gladki predaji predsedstva, in zelo ga cenim. Kar zadeva ambicije češkega predsedstva in to, do kakšne mere je bilo tehnokratsko, sposobno vodenja, vizionarsko ali kar koli že -, prepričan sem, da je začelo z vizijo za EU in s programom ter da mu je ta program uspelo tudi izpolniti. Vi boste zdaj presodili, v kolikšni meri je bilo to doseženo. Sam pa ostajam trdno prepričan, da je bilo to predsedstvo, ki je izpolnilo svoje cilje in ambicije, čeprav bo vedno nekaj kritik in nekaj področij, na katerih nam - zaradi tega ali onega razloga - ni uspelo. Še enkrat bi se vam rad zahvalil za razpravo in za kritične pripombe in rad bi se zahvalil vsem, ki ste pokazali razumevanje in potrditev, tako na politični kot na osebni ravni. Še enkrat, želim vam veliko uspeha pri delu.
<SPEAKER ID="043" NAME="José Manuel Barroso">
predsednik Komisije. - Gospod predsednik, zastavljenih je bilo nekaj konkretnih vprašanj.
<P>
Prvič, v zvezi s ponovno uvedbo vizumskih obveznosti za državljane Češke republike, ki potujejo v Kanado, Komisija obžaluje, da je Kanada ponovno uvedla vizumsko obveznost. O tem vprašanju sem se pogovarjal s kanadskim predsednikom vlade ob robu zadnjega vrha G8. Pričakujem, da bo ta ukrep začasen, in upam, da bo potovanje med Češko republiko in Kanado kmalu potekalo popolnoma brez vizumov.
<P>
Komisarja Barrota sem prosil, naj se sestane s češkimi uradniki na nujni razpravi o tem, in, kakor sem seznanjen, je bilo prvo srečanje uradnikov Komisije in čeških uradnikov za zunanje zadeve včeraj v Bruslju. Na podlagi tega bo Komisija natančno preučila položaj in o tem poročala v poročilu o vizumski vzajemnosti, ki bo verjetno objavljeno septembra 2009. V sodelovanju s češko vlado se bomo posvetovali s kanadskimi organi, da bomo dobili več informacij o vzrokih za njihovo odločitev, in naredili bomo vse, kar je potrebno, da se ponovno vzpostavi potovanje brez vizumov.
<P>
Kar zadeva vprašanje ureditve in nadzora finančnega trga, ki je bilo prav tako zastavljeno v razpravi, je program, namreč tisto, kar je bilo sprejeto na Evropskem svetu kot soglasje na podlagi de Larosièrovega poročila - poročila, ki sem ga naročil pri tej skupini na visoki ravni -, seveda treba še dokončati, vendar moramo upoštevati tudi doseženi napredek.
<P>
Evropski parlament in Svet sta sprejela vse predloge Komisije o kapitalskih zahtevah, zajamčenih vlogah, bonitetnih agencijah in Direktivi Solventnost za zavarovalniški sektor. Komisija je predložila osnutek zakonodaje o hedge skladih in skladih zasebnega kapitala, o listinjenju in obrestovanju v bančnem sektorju. Zdaj sta na vrsti Evropski parlament in Svet, da te predloge hitro sprejmeta - če se strinjata.
<P>
Druga zadeva, omenjena v razpravi, je bilo vprašanje upiranja protekcionizmu. To je bilo zelo pomembna tema na Evropskem svetu 1. marca. V zadnji polovici leta 2008 je v Evropski uniji obstajala nevarna težnja po nekaterih notranjih protekcionističnih ukrepih. Menim, da lahko upravičeno rečemo, da so češko predsedstvo in mnoge države članice pojasnile, da ne moremo sprejeti tovrstnega drobljenja našega notranjega trga, zato tudi razprava, ki je potekala v teh mesecih, predstavlja zelo pomemben razvoj.
<P>
Za konec naj vam v zvezi s kritiki parlamentarne ratifikacije Lizbonske pogodbe povem, da ne morem razumeti, kako lahko nekdo, ki je izvoljen v parlament, postavlja pod vprašaj parlamentarno ratifikacijo Pogodbe. Parlament je temelj demokracije, ratifikacija v parlamentu pa je legitimna prav toliko kot referendum.
<P>
(Aplavz)
<SPEAKER ID="044" NAME="Predsednik">
Predsedniku vlade Češke republike bi rad še enkrat rekel: najlepša hvala za vaše predsedovanje, za vaš povzetek in vaše sodelovanje tukaj v današnji razpravi.
<P>
Razprava je zaključena.
<P>
(Seja je bila prekinjena ob 10.35 in se je nadaljevala ob 10.40.)
<P>
Pisne izjave (člen 149)
<SPEAKER ID="102" NAME="João Ferreira  " AFFILIATION="GUE/NGL">
v pisni obliki. - (PT) Svet se je znašel v eni najhujših kriz kapitalizma s hudimi posledicami za delavce in ljudi na sploh.
<P>
V EU so to krizo povzročile neoliberalne politike, ki se še vedno izvajajo. Te politike so zapisane v pogodbah in v tako imenovani "lizbonski strategiji", ki se jo poskuša temeljiteje in v večjem obsegu institucionalizirati z Lizbonsko pogodbo. Svet namesto tega, da bi ustrezno odpravil vzroke za krizo, nenehno poudarja temeljne usmeritve tistih politik, ki so povzročile krizo, kar predstavlja zaskrbljujoč in neodgovoren poskus, da bi se kljub vsem dokazom te politike nadaljevale. Zaradi tega Svet podpira:
<P>
namero, da se sprejme Lizbonska pogodba, zdaj z zavajanjem, kar vključuje to, da se povsem enaka stvar, ki so jo Irci že zavrnili, predstavlja kot nekaj drugačnega;
<P>
prost in nereguliran pretok kapitala ter obstoj offshore finančnih centrov;
<P>
liberalizacijo trgov, privatizacijo javnih storitev in čedalje večjo financializacijo gospodarstva;
<P>
deregulacijo delovnih razmerij, znižanje plač, okrepitev izkoriščanja in zagovarjanje prožne varnosti;
<P>
neučinkovitost pri ustreznem odpravljanju brezposelnosti z vztrajanjem pri tem, da se velike vsote namenjajo podpori finančnega sektorja, ne da bi se v enaki meri upoštevali proizvodni sektorji.
