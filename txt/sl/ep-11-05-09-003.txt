<CHAPTER ID="003">
Izjave predsedujočega
<SPEAKER ID="007" NAME="Predsednik">
V uvodu želim podati nekaj pripomb. Danes praznujemo dan Evrope. Večino dneva sem preživel v Firencah, kjer je, kot veste, sedež Evropskega univerzitetnega inštituta in kjer poteka festival Evrope. Tam se je odvijala tudi konferenca na temo stanja v Evropski uniji, prav tako pa sem se srečal s študenti Evropskega univerzitetnega inštituta.
<P>
Praznujemo 61. obletnico izjemne deklaracije Roberta Schumana, ki je utrla pot za ustanovitev Evropske unije, v tem času pa smo skupaj veliko dosegli. Robert Schuman bi bil ponosen na naše dosežke. Ustanovitveni očetje so vedeli, da je treba krize premagovati in da nam pomagajo pri izgradnji trdnih temeljev za prihodnost, zato se danes, 9. maja, spominjamo preteklosti, delamo na prihodnosti in z zaupanjem zremo v prihodnost.
<P>
Drugič, Evropska unija danes polnopravno sodeluje v mednarodnih zadevah. To je 3. maja potrdila Generalna skupščina Združenih narodov, ki je z veliko večino sprejela sodelovanje Evropske unije pri delu Združenih narodov. Predstavniki Evropske unije bodo lahko spregovorili na generalni skupščini in predložili spremembe, o katerih so se dogovorile države članice EU. To je skupni uspeh držav članic, Komisije in Sveta, pa tudi Evropskega parlamenta. Naše mnenje in ukrepi morajo biti še naprej enotni. Še zlasti pomembno je naše skupno ukrepanje, saj se moramo odločiti o prihodnjih ukrepih v severni Afriki, kjer se napetost stopnjuje, prav tako kot tudi v Siriji in Bahrajnu.
<P>
Točka tri: sedemnajstega maja bomo v Evropski uniji obeležili mednarodni dan boja proti homofobiji. Evropska unija se proti diskriminaciji bori na vseh področjih, v Evropi in tudi drugje. Homofobija pri tem ni nobena izjema. Žal ljudi še vedno preganjajo, mučijo in celo ubijajo po celem svetu. Dolžnost zaščite diskriminiranih je zapisana v naših najpomembnejših pravnih aktih - v Pogodbi in v Listini o temeljnih pravicah. To dolžnost bomo izpolnili.
<P>
In na koncu, točka številka štiri: Evropski parlament obsoja usmrtitev enega izmed ljudi, ki jih je vojaško sodišče na območju Gaze obsodilo na smrt zaradi sodelovanja z Izraelom. Evropska unija vedno nasprotuje smrtni kazni. Ponovno izvajanje usmrtitev ogroža prizadevanja za trajno spravo v Palestini.
