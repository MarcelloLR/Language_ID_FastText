<CHAPTER ID="020">
Požarna varnost v hotelih (razprava)
<SPEAKER ID="157" NAME="Predsednik">
Naslednja točka je razprava o ustnem vprašanju Komisiji v zvezi s požarno varnostjo v hotelih, ki so ga predložili Glyn Ford, Giles Chichester, Graham Watson, Arlene McCarthy, Peter Skinner, baronica Nicholson of Winterbourne, Elizabeth Lynne, Sarah Ludford, Toine Manders, David Martin, Glenys Kinnock, Claude Moraes, Erika Mann, Alexandra Dobolyi, Ana Maria Gomes, Robert Evans, Christopher Heaton-Harris, Reino Paasilinna, Marianne Mikko, Stephen Hughes, Stavros Lambrinidis, Malcolm Harbour, Bill Newton Dunn, Catherine Stihler, Sérgio Sousa Pinto, Jan Andersson, Linda McAvan, Luisa Morgantini, Jan Marinus Wiersma, Harlem Désir, Jo Leinen, Zita Gurmai, Caroline Lucas, Brian Simpson, Barbara Weiler, Christel Schaldemose, Neena Gill, Benoît Hamon, Michael Cashman, Udo Bullmann in Corina Creţu - B6-0385/2007).
<SPEAKER ID="158" NAME="Glyn Ford  " AFFILIATION="PSE">
avtor. - Gospod predsednik, vprašanje požarne varnosti je pomembno za Evropsko unijo in njene državljane. Rimska pogodba je uvedla skupno načelo prostega pretoka blaga, storitev, kapitala in oseb. Glede ljudi smo poudarjali zdravje, vprašanja varnosti na delovnem mestu in varstvo potrošnikov.
<P>
Čeprav je mobilnost dela in delavcev skupaj s turizmom ključna za našo ekonomsko blaginjo in izpolnitev lizbonske strategije o konkurenčnosti, ni preprosto zagotoviti, da so evropski državljani, kot potrošniki ali delavci, enako varni pred nevarnostjo požara, kadar bivajo ali delajo v hotelih v državah članicah EU.
<P>
Unija je pristojna za zdravje in varnost. Omejujemo hrup kosilnice, vendar ne omejujemo možnosti, da umremo v požaru. Varstvo potrošnikov pomeni, da nas skrbi varnost dvigal in pomičnih stopnic, vendar nas ne skrbi varnost hotelov. Komisarka je pravkar rekla, da so naši ukrepi sorazmerni. Sprašujem se, ali meni, da je sorazmerno, ker nismo sprejeli nobenih ukrepov v zvezi z varnostjo v hotelih.
<P>
Gasilni škropilni sistemi so zelo učinkoviti, saj pogasijo ali omejijo 99 % požarov v začetni stopnji. Nihče še ni umrl v hotelu, ki ima škropilni sistem, v EU. Vendar je v Uniji samo od leta 2003 v požarih umrlo več kot 60 ljudi v hotelih, v katerih škropilne naprave niso nameščene.
<P>
Tragično je, da so bili to poletje trije od takšnih požarov v mojem volilnem okrožju v hotelu Penhallow v Newquayu v Cornwallu, ko je požar ušel izpod nadzora, ker ni bilo škropilnih naprav. Ena izmed smrtnih žrtev, je bila invalidna ženska, ki ni mogla brez pomoči priti iz stavbe. Kaj počne Komisija, da bi zaščitila takšne ljudi?
<P>
Komisarka trdi, da je Komisija subsidiarna. Zresnite se. Koliko ljudi je v EU umrlo zaradi hrupa kosilnice ali v nesreči z dvigalom ali pomičnimi stopnicami od leta 2003? Vendar se je Komisiji zdelo primerno državam članicam v zvezi s temi področji vzeti avtonomijo.
<P>
Predpisi o požarni varnosti v EU se glede določbe o škropilnih napravah zelo razlikujejo, med Madžarsko, ki ima verjetno najpopolnejšo, ter Francijo, ki ima zdaj najvišjo smrtnost in nobene določbe.
<P>
Nekatere najnaprednejše verige evropskih hotelov, kot je Accor Group, zdaj v novih hotelih nameščajo škropilne sisteme in sledijo korakom ameriških hotelov, kot so Hilton, Marriot in Sheraton.
<P>
Ampak tega ni dobro prepustiti samoupravljanju. Za vsaj eno zvezno državo subsidiarnost ni izgovor za neukrepanje. V ZDA so po zakonu vsi novi hoteli požarno zaščiteni s škropilnimi napravami. Zvezni uslužbenci ne morejo zahtevati povrnitev stroškov, če na službenem potovanju ne bivajo v hotelu s škropilnim sistemom.
<P>
Pozivamo Komisijo, da prouči uvod direktive, ki opredeljuje minimalno določbo v vseh državah članicah, ki določa, da morajo imeti vsi novi hoteli z več kot 20 posteljami nameščene škropilne naprave po vsej zgradbi ter da morajo imeti obstoječi hoteli z več kot 20 posteljami škropilne naprave vsaj na hodnikih in izhodnih poteh. To ne bi bila prevelika ekonomska obremenitev: stalo bi manj kot dodatna 2 %. Seveda morajo imeti obstoječi hoteli dovolj časa za izpolnitev zahtev, ampak želimo ukrepati zdaj in nočemo čakati na trenutek, ko nas bo javnost prisilila v ukrepanje po kakšni veliki tragediji, ko bi umrlo na stotine ljudi.
<SPEAKER ID="160" NAME="Meglena Kuneva">
komisarka. - Gospod predsednik, strinjam se, da požari predstavljajo stalno nevarnost življenju potrošnikov. Glede na raziskave znaša število smrtnih žrtev na milijon prebivalcev na leto v Združenem Kraljestvu 0,8, v Španiji 6, v Franciji 11,8, na Švedskem 15,7 in v Nemčiji 7,3. To je zame kot komisarko za varstvo potrošnikov zelo skrb vzbujajoče. Hvala vam, ker ste se spomnili na to pomembno vprašanje.
<P>
Naj vas spomnim na tragičen primer britanske družine, v katerem sta oktobra 2006 v hotelski sobi na Krfu umrla dva otroka zaradi zastrupitve z ogljikovim monoksidom. V zvezi s tem primerom sem od vas prejela več pisem. Vzpostavili smo stik z grškimi organi, ki so nas obvestili, da se je hotelu, v katerem se je nesreča zgodila, nemudoma preklicala licenca in od takrat naprej ne posluje. Zavedam se, da v Grčiji potekajo sodni postopki, in upam, da bodo kmalu sprejeli jasno odločitev. To je simboličen primer, vendar na žalost ni edini.
<P>
Požarna varnost v hotelih je v središču razprav držav članic zadnjih 20 let.
<P>
Prvič, najprej o rezultatih, ki so bili do zdaj doseženi. Priporočilo Sveta 86/666/EGS o požarni varnosti v obstoječih hotelih je pomagalo izboljšati raven varnosti, zlasti v tistih državah, v katerih so bili predpisi redki ali jih ni bilo.
<P>
Poleg tega direktiva o gradbenih proizvodih določa posebne zahteve v primeru izbruha požara za vsa gradbena dela, vključno s hoteli. Za zagotovitev stalne uporabe te direktive v državah članicah je bilo sprejetih več ukrepov, kot so skupni sistem za opredelitev požarne odpornosti gradbenih proizvodov in številni usklajeni evropski standardi na področju protipožarne obrambe, alarmov in naprav za opozarjanje.
<P>
Poleg tega so se zahteve predloga Sveta, ki obravnavajo nevarnosti v zvezi z električno razsvetljavo, uresničile z direktivo o nizki napetosti.
<P>
Vendar je treba še veliko narediti, da bodo vsi hoteli v Evropi dosegli enako stopnjo varnosti, že obstoječi in novi, ne glede na njihovo velikost in namestitvene zmogljivosti. Kot vemo, te zahteve veljajo za hotele, ki imajo najmanj 20 sob.
<P>
Komisija je v različnih razpravah z državami članicami ugotovila, da se o skupnih ukrepih na vseevropski ravni v prihodnosti še niso dogovorili, in da je trenutno glavna prednostna naloga ustrezno izvajanje nacionalnih zakonodaj. To vprašanje skladnosti predstavlja problem, ki se ne sme podcenjevati, in to me resnično žalosti.
<P>
Zato sem velike hotelske verige, prisotne v Evropi, prosila, naj se 8. februarja 2008 v Bruslju sestanejo z mano. Dokler obstaja ta zakonodaja, se očitno moramo odločiti za takojšnje ukrepe. Razpravljali bomo o vprašanju požarne varnosti v hotelih, jaz pa vam bom nato poročala o rezultatih tega posvetovanja. Če lahko to storimo skupaj s Parlamentom, če bi Parlament želel sodelovati na tem sestanku 8. februarja, bom tega zelo vesela.
<P>
Zbiranje vseevropskih podatkov in statistika sta kritična točka: odsotnost statističnih definicij in homogenosti v beleženju požarnih nesreč v državah članicah sta razlog za težavno in netočno primerjanje.
<P>
Rada bi nadaljevala s standardizacijo. Standardizacija brez podpore zakonodajnega okvira, kot sta evropska direktiva ali celo revidirano priporočilo, bi zelo zmanjšala svoj vpliv in posledično onemogočila končni cilj zagotavljanja požarne varnosti v hotelih.
<P>
Če se vrnemo k vprašanju škropilnih naprav: njihova učinkovitost pri zmanjševanju uničujočih posledic požarov je dokazana, vendar stroški namestitve in vzdrževanja niso vedno združljivi z vrstami hotelov, ki v Evropi prevladujejo, torej majhni, družinski hoteli.
<P>
Poleg tega odločitev o obveznosti škropilnih naprav ali drugih protipožarnih naprav v hotelih spada pod izključno pristojnost držav članic. Z veseljem bi razpravljala z državami članicami in podprla take ukrepe, če so jih države članice pripravljene sprejeti.
<P>
Ob tem razvoju na regulativnem področju je treba omeniti, da hoteli sprejemajo pravila o samoureditvi, ki temeljijo na učinkovitosti, ter metode načrtovanja. Menim, da moramo hotelske verige, kot je Accor, pri njihovih prizadevanjih podpreti.
<P>
Komisija se ne ukvarja le s požarno varnostjo v hotelih, ampak se prek celovite strategije proti požarni ogroženosti osredotoča tudi na vse tiste izdelke, ki so pogostokrat prisotni v hotelih in so najverjetnejši izvor požara ali njegov pospeševalec. Pobude v zvezi s cigaretami z zmanjšano možnostjo vžiga, h katerim je pomembno prispevala gospa McCarthy, predsedujoča odboru za notranji trg in varstvo potrošnikov, vnetljivostjo oblazinjenega pohištva in posteljnega perila ter vžigalniki, ki so varni za otroke, so temelji take strategije.
<P>
Veselim se nadaljevanja našega sodelovanja pri tem zelo pomembnem vprašanju, ki je skrb vzbujajoče za vse nas.
<P>
Še enkrat se zahvaljujem Parlamentu in zlasti predsedniku, saj sprejemamo konkretne ukrepe na podlagi trenutnih možnosti.
<SPEAKER ID="161" NAME="Malcolm Harbour">
v imenu skupine PPE-DE. - Gospod predsednik, najprej bi se rad zahvalil svojemu kolegu gospodu Fordu za predložitev tega vprašanja, nocoj govorim v imenu vseh kolegov konservativcev, ki so tu skupno podpisani, zlasti v imenu Gilesa Chichestra, novo izvoljenega vodje konservativne skupine, v čigar volilnem okrožju se je avgusta zgodil grozljiv požar, na katerega je opozoril gospod Ford. Rad bi, da ga vpletem v tematiko vprašanja, ki ga je zastavil gospod Ford.
<P>
Tudi sam bom malo zajedljiv v zvezi s tem, ker problematika požarov seveda ni povezana le s hoteli. Pred nekaj tedni se je v središču mojega volilnega okrožja v Warwickshiru v neki industrijski stavbi zgodil zares grozljiv požar, v katerem so štirje prostovoljni gasilci tragično umrli. Popolnih rezultatov raziskave o tem tragičnem incidentu še nismo prejeli, vendar je jasno, da bi stavba morala imeti škropilni sistem, ki ga očitno niso namestili. Zato bi pozornost kolegov nocoj rad usmeril v morebitno razmišljanje o nekaterih širših vprašanjih, ki jih je izpostavila komisarka.
<P>
Komisarka je povsem upravičeno poudarila, da direktiva o gradbenih proizvodih, ki bo našemu odboru predložena v začetku prihodnjega leta, obravnava vprašanja o vnetljivosti stavb in gradbenih materialov, vendar mislim, da bo še enkrat preučena. Seveda vprašanje gospoda Forda odpira celotno problematiko standardov izdelave in možnosti za naprave za preprečevanje požarov, kot so škropilne naprave.
<P>
Sam bolj podpiram stališče komisarke, mislim, da je pri uveljavljanju ene same zelo drage rešitve potrebna previdnost, zlasti v hotelskem sektorju, v katerem je tako veliko različnih zmogljivosti glede velikosti in obsega.
<P>
Vendar se mora glede tega nekaj spremeniti in veseli me, da komisarka v zvezi s svojo značilno pobudo, ki smo jo ravnokar slišali na prejšnji razpravi, že ukrepa ter vabi nekatere od velikih hotelskih verig na sestanke. Vendar pa se mi zdi, da lahko to premaknemo naprej z doslednim izdajanjem informacij za potrošnike in s povečanjem njihove ozaveščenosti o tej temi. Ko bodo urejali hotelske rezervacije, bodo morda pogledali v splet - hoteli zdaj vedno bolj zagotavljajo informacije o protipožarni zaščiti, vendar menim, da se to bistveno razlikuje od države do države. Pogovor o določenem sistemu ocenjevanja za hotele, ki bi temeljil na njihovih inšpekcijskih pregledih in opremi - sistem razvrščanja z zvezdicami, ki se dosledno izvaja, z imetniki hotelov bi bil morda smiseln.
<P>
Deluje na mnogih drugih področjih: na primer pri motornih vozilih, za katere je Komisija uspešno uveljavila pobudo za sistem razvrščanja z zvezdicami. Morda lahko upoštevamo nekatere predloge za hitro ukrepanje glede obravnave problema, ki ga je predložil gospod Ford in ga ta predlog predlaga Parlamentu.
<SPEAKER ID="162" NAME="Arlene McCarthy">
v imenu skupine PSE. Gospod predsednik, kot komisarka že ve, smo imeli številne razprave o splošnem problemu varnosti storitev. Pozdravljam pripravljenost komisarke, da bi resno preučili možnosti izboljšanja razmer za potrošnike.
<P>
Mislim, da v varstvu potrošnikov obstaja velika vrzel v zagotavljanju storitev. Je potrošnik, ki je na službenem potovanju ali na dopustu v EU in rezervira hotel lahko prepričan, da je poskrbljeno za varnostne ukrepe za primer požara, zastrupitve z ogljikovim monoksidom in da je kopanje v bazenu varno za otroke?
<P>
Kot pri igračah in drugih proizvodih, smo pripravljeni naše potrošnike zaščititi. Ko na notranjem trgu izbirajo ali plačujejo storitve se zdi, da varstvo potrošnikov ne deluje ustrezno.
<P>
Mnogi potrošniki še vedno mislijo, da so med svojim bivanjem v hotelu upoštevani ustrezni in zelo osnovni varnostni standardi. In kot smo seveda videli, so ti neustrezni.
<P>
Menim, da namestitev gasilnih škropilnih naprav ali detektorjev ogljikovega monoksida ni vesoljski inženiring. Mislim, da je požare in smrt mogoče preprečiti, če se zagotovi ustrezne standarde in sisteme.
<P>
Odkrito rečeno mislim, da je prepozno - in neprimerno - da bi razveljavili dovoljenje po tem, ko sta umrla otroka, ker dovoljenje sploh ne bi smelo biti izdano.
<P>
Komisarki želimo pomagati, da začne z delom za zvišanje standardov, za zmanjšanje tveganja za požar in števila smrtnih žrtev ter za varstvo potrošnikov, zato razmislimo, kako lahko to na najboljši način dosežemo. Predlog gospoda Harboura glede bonitetnega sistema EU je gotovo nekaj, kar nas zanima, vendar mislim, da mora potrošnik do njega imeti lahek dostop in da morajo hotelski sistemi organizatorjev potovanj omogočati potrošnikom, da se sami odločijo, ali želijo letovati v hotelu oziroma letoviški hiši brez varnega bazena, gasilnih naprav ali detektorjev ogljikovega monoksida.
<P>
Mislim, da za naše državljane lahko storimo več, lahko preprečimo smrtne izide. Nocoj smo začeli razpravo, vendar verjamem, - in mislim, da je to očitno iz posredovanj poslancev - da je to začetek kampanje za varnejše storitve, za zelo osnovne, najnižje standarde za varstvo ljudi in upam, da bomo v bližnji prihodnosti na tem področju še napredovali.
<SPEAKER ID="163" NAME="Wolfgang Bulfon" AFFILIATION="PSE">
(DE) Gospod predsednik, gospe in gospodje, žalostno je, da morajo ljudje umreti, preden se vprašanje požarne varnosti v hotelih končno obravnava. Vsi vemo, da učinkovitih protipožarnih ukrepov ni mogoče izvajati enostavno na evropski ravni, ker se gradbeni predpisi zelo neenako upravljajo po državah članicah in regijah.
<P>
Prepričan sem, da je to težavo mogoče rešiti le z zavezujočimi specifikacijami za skladnost z standardi požarne varnosti. To bo učinkovito le, če bomo imeli obvezne, rutinske preglede, ki morajo logično vključevati enoten sistem ocen kakovosti standardov, k čemur je že pozival parlament.
<P>
Seveda ne smemo pozabiti, da tehnični ukrepi vedno vključujejo finančne stroške. Ti so lahko zelo visoki in pogosto nepremostljivo finančno breme za majhne in srednje velike hotele. V takšnih okoliščinah morajo države članice podpreti protipožarne ukrepe z zagotavljanjem pomoči, da se lahko gostom zagotovijo najboljši možni varnostni standardi.
<P>
Dovolite mi še zadnjo pripombo: Ne verjamem, da je v večini hotelov v Evropi, od katerih jih je večina malih in srednje velikih, rešitev pogajanje z industrijskim kompleksom, torej velikimi konglomerati.
<SPEAKER ID="164" NAME="Linda McAvan" AFFILIATION="PSE">
Gospod predsednik, vem, da je komisarka zelo zaskrbljena glede varnosti pred zastrupitvijo z ogljikovim monoksidom v hotelih, saj smo v obdobju zadnjih dveh mesecev razpravljali o smrti dveh otrok iz Yorkshira. Veseli me, da se komisarka zaveda, da je varnost v hotelih več kot samo požarna varnost. Mislim, da je rešitev, ki jo je predlagala gospa McCarthy, na dolgi rok ustrezna.
<P>
Izboljšanje varnosti storitev je pomembno, ampak upam, da bo komisarka že na srečanju z lastniki hotelov februarja, katerega se zelo veselim, lahko razpravljala o varnosti pred zastrupitvijo z ogljikovim monoksidom. Ne gre za vprašanje zajetnega finančnega zalogaja za hotelske verige, ker vsak lahko pogleda v splet in prebere, da najvarnejši detektor ogljikovega monoksida v Združenem kraljestvu stane 36 GBP, kar ne predstavlja velikega stroška tudi za najmanjši hotel ali najmanjše podjetje, ki oddaja bivalne prikolice. Zato mislim, da bi morali ta podjetja prositi, naj zagotovijo te varnostne ukrepe zdaj in naj ne čakajo več let na zakonodajo EU.
<P>
Družine ne morejo iti na dopust z mislijo, da mogoče svojih otrok ne bodo pripeljale nazaj domov, kot tudi ne morejo svojim otrokom kupiti darila za božič z mislijo, da bi jih to poškodovalo. Zato res upam, da bo komisarka o tem razpravljala s pristojnimi iz hotelskih verig in o tej zelo pomembni temi poročala Parlamentu.
<SPEAKER ID="165" NAME="Meglena Kuneva">
komisarka. - Gospod predsednik, pred vami se bom takoj obvezala, da bom to temo obravnavala na sestanku s turističnim sektorjem. Ni skrivnost, da je povod za ta sestanek zlasti naš pogovor in zelo žalostna izguba dveh otrok.
<P>
Lahko razmišljamo v smeri, kako zagotoviti, da bo ta zakonodaja obvezna, morali pa bi pozorno spremljati razpravo v Svetu in razbrati, kakšno je mnenje držav članic, ter vzpostaviti ravnovesje med tem, kar nekatere države članice že počnejo (na nek način so v prednosti) in katere od obveznih ukrepov, ki jih sprejme Komisija, so pripravljene upoštevati.
<P>
Popolnoma sem prepričana, da moramo razpravljati o varnosti storitev, zato sem to vključila v strategijo za varstvo potrošnikov 2007-2013. 21. stoletje ni stoletje proizvodnje. Mislim, da je 21. stoletje v večji meri stoletje storitev in zato sem prepričana, da bi morali te teme obravnavati po konceptu varnosti storitev z osredotočanjem na to, v katerih primerih je potrebno sprejetje zakonodaje in v katerih se lahko bolj zanesemo na samourejanje (kar bi lahko koristno pospešili), da bi naredili vse, kar je v naši moči, in da bi tesno sodelovali z državami članicami, ki bodo na koncu zagotovile podporo, če bo ta zakonodaja sprejeta.
<SPEAKER ID="166" NAME="Predsednik">
Ta razprava je končana.
