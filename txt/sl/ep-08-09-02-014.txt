<CHAPTER ID="014">
Enakost med ženskami in moškimi - 2008 (razprava) 
<SPEAKER ID="775" NAME="President">
Naslednja točka dnevnega reda je poročilo, ki ga bo v imenu Odbora za pravice žensk in enakost spolov predstavila Iratxe García Pérez na temo enakost med moškimi in ženskami - 2008.
<SPEAKER ID="428" NAME="Iratxe García Pérez">
poročevalka. - (ES) Gospod predsednik, gospod komisar, na začetku svojega govora bi se želela zahvaliti Komisiji za poročilo iz leta 2008 o enakosti med moškimi in ženskami, ki sprejema celovit pristop tako do politik vključevanja dimenzije spola kakor tudi do specifičnih ukrepov pozitivne diskriminacije. Čeprav je, priznam, treba poudariti, da je poročilo Komisije osredotočeno na delovne zadeve in da ne upošteva številnih drugih vprašanj in težkih položajev, s katerimi se soočajo ženske, zato smo to želeli vključiti v to poročilo Parlamentu.
<P>
Želim se zahvaliti tudi kolegicam in kolegom, ki so s svojimi prizadevanju pomagali izboljšati prvotno predstavljeno poročilo. Obstaja splošno soglasje, da je kljub doseženemu napredku, treba opraviti še veliko dela.
<P>
V tem smislu se lahko zgodi, da bo samozadovoljnost naš največji sovražnik. Če se ne bomo zavedali izzivov in dela, ki ga je treba še opraviti, bomo težko ustvarili napredek pri vprašanjih o enakosti.
<P>
Obeti tega poročila temeljijo na načelih integracije spolov, poročila pa odpira različna vprašanja, ki so s tem načelom povezana. Vsa ta vprašanja so pomembna in nobenega od njih ne smemo zanemariti: vključevanje žensk na trg delovne sile, nasilje v družini, ženske in izobraževanje, iskanje ravnovesja med družinskim življenjem in delom ter ranljive skupine, kot so priseljenke ali invalidke. Vse te vidike je treba upoštevati in obravnavati izčrpne študije in analize, vendar bi se v tem času, ki ga imam na razpolago, želela osredotočiti na vidike, ki so po mojem mnenju najpomembnejši.
<P>
Nasilje v družini je največja nadloga našega časa, ne samo v Evropi, temveč po vsem svetu. Socialne krivice, v katerih ženske samo zato, ker so ženske, zaradi šovinističnih vrednot trpijo nasilje s strani moških, so globoko zakoreninjene v naši družbi.
<P>
V skladu s tem je treba zakonodaje v državah članicah spodbuditi k boju proti tej družbeni kugi. Zelo dober primer je Španija, kjer je pred nekaj leti Zakon proti nasilju v družini bil vključen v nacionalni pravni red; ta priznava pravice zlorabljenih žensk in izvaja celovito politiko, ki sega od preprečevanja do obravnavanja in ponovnega vključevanja prizadetih žensk.
<P>
Kar zadeva ženske in trg delovne sile, bi se morali zavedati, da smo še daleč od tega, da bi dosegli cilje lizbonske strategije. Zaposlovanje žensk je naraslo, vendar so številke o brezposelnosti žensk še vedno veliko višje od številk brezposelnosti moških, zato moramo sprejeti politične ukrepe, tako prek Evropske komisije kot držav članic, ki bodo ženske spodbujali, da se na trg delovne sile vključijo pod enakimi pogoji kot moški.
<P>
Drugo življenjsko dejstvo, ki ga ne moremo spregledati, je razlika v plačah; ta je bila leta 2003 15 %. Potrebni so obsežnejši ukrepi, s katerimi se strinjajo podjetja in sindikati.
<P>
V tem poročilu predlagamo tudi, da naj institucije Skupnosti in države članice 22. februar razglasijo za Dan enakih plač. Ženska bi morala na leto delati 52 dni več, če bi hotela zaslužiti enako plačo kot moški.
<P>
Če želimo doseči ravnovesje med delom in družinskim življenje, moramo spremeniti dejstvo, da trenutno 85 % neformalnih skrbnikov predstavljajo ženske. Potrebujemo več javnih služb, katerih naloga je zagotoviti varstvo otrok in vzdrževancev.
<P>
Podobno, kar zadeva udeležbo žensk v javnem življenju, bi morali spodbuditi pobude za povečanje udeležbe v družbenih organizacijah, sindikatih in političnih strankah. Odločilen korak so bile kvote na volitvah, kar se mora nadaljevati, saj si prizadevamo za enakost v demokraciji.
<P>
Tu so še drugi ključni vidiki, kot je dostop do izobraževanja, rušenje družbenih stereotipov, vprašanja in težave, s katerimi se soočajo ženske na podeželju, česar ne moremo zanemariti. Pri tem moramo združiti svoje moči. Tesno moramo sodelovati z organizacijami, da bi temeljno načelo Evropske unije o enakosti med moškimi in ženskami postalo resničnost, saj se bomo le tako približali Evropi z več zakonodaje in večjo socialno pravičnostjo.
<SPEAKER ID="430" NAME="Vladimír Špidla">
član Komisije. - (CS) Gospod predsednik, gospe in gospodje, Komisija pozdravlja poročilo in spodbudo za resolucijo o enakosti med ženskami in moškimi v Evropski uniji. Sprejetje poročila poudarja obvezo Parlamenta v zvezi z enakostjo med ženskami in moškimi in potrjuje podporo, ki jo Parlament daje pristopu Komisije. Predvsem bi se poročevalki gospe Garcia Pérez želel zahvaliti za izkazano podporo ukrepov, ki jih je na tem področju sprejela Evropska komisija.
<P>
Enakost med ženskami in moškimi je ena izmed temeljnih vrednot Evropske unije. Predstavlja pa tudi področje, na katerem je Evropa pogosto napredovala pred ostalimi družbenimi dogajanji. V zadnjih letih je sprožila tudi pomembne in ambiciozne pobude. Sprejetje načrta za doseganje enakega položaja med ženskami in moškimi poudarja pripravljenost Komisije, da uporabi vsa sredstva, da bi Evropo približala pravi enakosti med ženskami in moškimi na vseh področjih.
<P>
Poleg tega Komisija opaža, da spodbuda Parlamenta za resolucijo poudarja nekatere teme, ki so vključene med prednostne naloge načrta. To zlasti vključuje položaj žensk na trgu delovne sile, ravnovesje med delom in družinskim življenjem, uravnovešen dostop do vodilnih položajev in tudi boj za zaustavitev nasilja nad ženskami. Ta pristop je skladen s politiko Komisije na tem področju in vključuje teme, ki so bile poudarjene v poročilu za leto 2008.
<P>
Čeprav je napredek, dosežen na področju enakosti med ženskami in moškimi, očiten, je pred nami še nekaj pomembnih nalog. Nadaljevati moramo z našimi prizadevanji in utrditi pravno podlago.
<P>
Komisija se strinja z mnenjem poročevalke, da osrednjo vlogo pri doseganju enakosti med ženskami in moškimi igra ravnovesje med delom in družinskim življenjem. Zelo dobro se zavedamo, da so najpogosteje prav ženske tiste, ki prevzemajo odgovornost tako za družino kot za dom. Zaradi tega morajo ženske pogosteje kot moški prekiniti svoj študij in poklicno pot, h katerima se zelo pogosto več ne vrnejo. Da bi povečali zaposlovanje žensk je torej ključnega pomena, da omogočimo dostop do visoko kakovostnega in cenovno sprejemljivega otroškega varstva. Komisija bo v prihodnjih tednih predstavila poročilo o dosežkih na tem področju.
<P>
Komisija se je poleg tega na temo ravnovesja med delom in družinskim življenjem v letih 2006 in 2007 posvetovala s predstavniki delavcev in delodajalcev. Julija 2008 so slednji izrazili svojo namero, da se pogajajo o starševskem dopustu. Komisija trenutno nima pripravljenih še nobenih predlogov na to temo.
<P>
V bližnji prihodnosti Komisija namerava predstaviti paket pobud, ki se nanašajo na ravnovesje med delom in družinskim življenjem, zlasti pa poročilo o otroškem varstvu, osnutek direktive o spremembi Direktive o porodniškem dopustu in osnutek direktive o spremembi direktive iz leta 1986 o 'zakoncih, ki pomagajo'. Trenuten položaj zakoncev, ki pomagajo, v kmetijstvu in tudi v drugih sektorjih, v katerih gre za družinska podjetja, je nesprejemljiv. Nikakor ni sprejemljivo, da ljudje, ki redno delajo v družinskih podjetjih, v nekaterih državah nimajo pravice do socialne varnosti in da se v primeru razveze, smrti hranilca ali finančne stiske, znajdejo v velikem pomanjkanju.
<P>
Politika enakosti je temeljnega pomena pri preprečevanju nasilja nad osebo nasprotnega spola ter boju proti njem, saj ta temelji na neravnovesju moči med moškimi in ženskami. Učinkoviti ukrepi proti nasilju na podlagi spola po drugi strani prispevajo k zaščiti pravic žensk v družbi in podpiranju enakosti.
<P>
Nasilje nad ženskami je nesprejemljivo. Posilstvo, spolne zlorabe deklic, trgovina z ženskami za namen spolnega in delovnega izkoriščanja, nasilje v družini, nadlegovanje na delovnem mestu in tudi tradicionalne ali uničujoče prakse - kot je, na primer, pohabljenje spolnih organov - povzročajo škodo zdravju, svobodi, dostojanstvu ter fizični in čustveni neranljivosti žensk. Naši posegi morajo biti temeljiti in izredno učinkoviti, zlasti v primerih, kjer je nasilje nad ženskami dejanje mednarodnega organiziranega kriminala, kot je to v primeru trgovine z ljudmi.
<P>
Zaradi tega Komisija preučuje, da bo v okviru svojega delovnega programa za leto 2009, pregledala in ponovno sestavila zakonodajo v zvezi s trgovino z ljudmi, izkoriščanjem in spolno zlorabo otrok, ki je grozljiv zločin, največkrat storjen nad deklicami.
<P>
Na koncu bi želel povedati, da igra politika enakosti temeljno vlogo pri spreminjanju razmišljanja in vedenja. Je torej ključ za zagotovitev ne samo pravne enakosti, temveč tudi dejanske enakosti med ženskami in moškimi. Komisija zato pozdravlja podporo, ki ji jo dal Evropski parlament s svojo spodbudo za resolucijo.
<SPEAKER ID="432" NAME="Marian Harkin">
poročevalka za mnenje Odbora za zaposlovanje in socialne zadeve. - Gospod predsednik, najprej bi želela reči, da je poročilo zelo izčrpno in da poudarja številna vprašanja, ki jih je treba reševati, da bi zagotovili enakost med ženskami in moškimi.
<P>
Zlasti me veseli, ko vidim, da se rešuje tudi vprašanje nasilja nad ženskami, saj je mnogi ljudje v nasilju nad ženskami vidijo žensko vprašanje, medtem ko je to v resnici družbeno vprašanje, in dokler ga ne bomo reševali kot družbeno vprašanje, ne moremo upati, da bomo to nasilje odpravili.
<P>
Poleg tega se strinjam s poročevalko in njeno izjavo o feminizaciji revščine in skupinah, ki so še posebej izpostavljene tveganju, kakor tudi z osrednjim vprašanjem zagotovitve enakega dostopa do pokojnin in socialne podpore.
<P>
V tem okviru bi želela videti, da bi se obravnaval odstavek 14 iz mojega mnenja, v katerem posebej zagovarjam skrbnike. Glede na to, da bo do leta 2030 razmerje med aktivnimi in neaktivnimi ljudmi 2:1, bo postala vloga družinskih skrbnikov veliko bolj pomembna, in glede na to, da je že zdaj 100 milijonov skrbnikov v EU - moških in žensk, toda predvsem žensk - prikrajšanih za ustrezen dostop do socialne podpore ali pokojnin, moramo zagotoviti, da ta generacija skrbnikov ne postane naslednja generacija revnejših, starejših ljudi, kar bi prispevalo k še večji feminizaciji revščine.
<P>
Na koncu še osebna pripomba na odstavek 9, ki ne odraža stališč Odbora za zaposlovanje: menim, da bi bilo treba besedilo prikrojiti tako, da bi navedli potrebo po spoštovanju nacionalnih zakonodajnih postopkov pri obravnavanju vprašanja o splavu. Maastrichtska pogodba vsebuje protokol, ki zagotavlja, da pravo EU ne bo povozilo člena 40.3.3 Irske ustave o zaščiti nerojenih otrok.
<P>
Med razpravo o Lizbonski pogodbi na Irskem, so mi številni državljani povedali, da je EU odločena, da na Irskem na vsak način uvede splav. Čeprav sem rekla, da temu ni tako, so številni še vedno vztrajali, da Parlament agendo vsiljuje, zato verjame, da mora biti naš namen jasen. Tu ne gre za to, kako nekdo gleda na splav. Jaz na to verjetno gledam drugače kot poročevalka, ampak to ni bistvo. Gre namreč za subsidiarnost, državljani pa se morajo ne glede na svoje stališče o splavu na to biti možni zanesti. Mislim, da bi morali to spoštovati tudi vsi, ki smo tukaj v tem Parlamentu.
<SPEAKER ID="434" NAME="Maria Badia i Cutchet">
pripravljalka mnenja Odbora za kulturo in izobraževanje. - (ES) Gospod predsednik, najprej bi želela čestitati poročevalki na spretnem pristopu pri pripravi tega poročila o enakosti med moškimi in ženskami.
<P>
Kot poročevalka Odbora za kulturo bi želela poudariti glavne prispevke našega odbora, ki so bili seveda povezani s področji naše pristojnosti, kot so izobraževanje, kultura, šport in komunikacije.
<P>
Prvič, predlagali smo spodbujanje enakega vedenja v šolah in odpravo stereotipov, povezanih s spoloma, ki so v nekaterih medijih še vedno razširjeni; ukrepe za namen spreminjanja segregacije dela na različnih ravneh šolskega sistema, da bi na vsaki ravni dosegli enako vključenost učiteljev obeh spolov; odpravo vsakršne diskriminacije pri plačah na podlagi spola na področju izobraževanja, kulture, športa in komunikacij; ter spodbujanje večje udeležbe žensk v vodilnih telesih tistih sektorjev, kjer so ženske v manjšini.
<P>
Kot je rekla že poročevalka, je pred nami še dolga pot. To me spomni na nekaj Machadovih verzov, ki pravijo, 'Potnik, poti naprej ni, utiraš si jo tako, da hodiš' kajti, moji prijatelji, enakost bomo dosegli že s tem, ko se bomo zanjo borili.
<SPEAKER ID="436" NAME="Marie Panayotopoulos-Cassiotou" LANGUAGE="EL">
Gospod predsednik, v imenu svoje politične skupine bi želela čestitati odboru za poročilo. Čestitke gredo tudi moji sočlanici, ki je v svojem poročilu predstavila mnenje Parlamenta, čeprav smo pri nekaterih točkah predlagali spremembe, da bi poročilo izboljšali in prek poročila Parlamenta pokazali, da vidimo, kaj se je zgodilo na podlagi načrta za enakost in na podlagi pakta za enakost spolov.
<P>
Dosegli smo precejšen kvantitativni uspeh. Še vedno pa se moramo izboljšati pri tem, kako dobro izvajamo ukrepe. Skozi imenovanje pristojnega organa za pritožbe v vsaki državi članici moramo zagotoviti učinkovito izvedbo in razširjeno pravno varstvo z določitvijo sankcij, ki temeljijo na načelu sorazmernosti.
<P>
Prav tako si želimo, da se ohranijo načela subsidiarnosti in proste izbire. Kar zadeva delo v družini, združeno s poklicnim življenje, si ne želimo, da bi bile zajete samo zaposlene ženske. Zajeti bi morali biti tudi brezposelni, tisti, ki se odločijo, da se bodo izključno posvetili svojemu gospodinjstvu, tisti v liberalnih poklicih in tisti, ki so samozaposleni v družinskih podjetjih.
<P>
Ponovno želimo okrepiti porodniški in starševski dopust. Menimo, da nam bo sporočilo, ki ga pričakujemo od Komisije, v zvezi s tem zagotovilo dober predlog.
<P>
Ker ženske več študirajo in delajo, si zaslužijo tudi plačilo za vse vrste ponujenih storitev.
<SPEAKER ID="438" NAME="Zita Gurmai">
v imenu skupine PSE. - (HU) Hvala, gospod predsednik, gospod komisar, gospe in gospodje, redne ocene Komisije, ki nam dajejo jasno sliko dejanske situacije, so izredno pomembne na naši poti proti uresničitvi enakosti spolov. Zavezanost komisarja Špidle k tej zadevi je dobro znana. Prvo poročilo o enakosti spolov je bilo pripravljeno pred petimi leti in prav imamo, da zdaj pričakujemo rezultate. V skladu s poročilom za leto 2008 o enakosti med ženskami in moškimi je bil dosežen določen napredek, vendar so žal v njem omenjena tudi nekatera zamrznjena območja, znotraj katerih ni bilo nikakršnega opaznega ukrepanja.
<P>
Vrzel med plačami moških in žensk je v zadnjih petih letih stagnirala na 15 %, moja kolegica pa je omenila da to pomeni 54 dni ali vse obdobje tja do 22. februarja. Razmerje med ženskami in moškimi pri sprejemanju odločitev je za ženske še vedno neugodno, podoba žensk, kot jo predstavljajo mediji, pa je škodljiva. Največji problem je, da ni bilo nikakršnega večjega napredka prav na področju zaposlovanja in sorodnih zadev, pa vendar je to področje zares ključno, deloma zaradi izzivov, s katerimi se sooča demografija EU, in deloma zaradi gospodarske rasti in zagotavljanja enakosti. Te glavne prednostne naloge odločno zahtevajo večjo vključenost žensk na trgu delovne sile.
<P>
Kvantitativni uspeh Lizbonske strategije je 12 milijonov novih ustvarjenih delovnih mest, od katerih so jih 7,5 milijona zapolnile ženske, vendar pa to ne pomeni izboljšanja kakovosti. Obvezen skrajšani delovni čas, načrtovani 65 urni delovni teden, horizontalni in vertikalni trgi delovne sile in segregacija bodo na žalost pripeljali do tega, da bo združljivost dela z zasebnim življenjem ostalo neukrotljivo vprašanje, ki bo postajalo čedalje večje zaradi pomanjkanja ustanov za varstvo otrok. Menim, da je potrebno, da države članice pripravijo nadaljnje usklajene strategije in metode ter jih v praksi učinkovito izvajajo, in da zagotovijo pravo politično podporo. Želela bi čestitati kolegici na njenem delu: predstavila je res izvrstno poročilo.
<SPEAKER ID="441" NAME="Raül Romeva i Rueda">
v imenu skupine Verts/ALE. - (ES) Gospod predsednik, seveda bi se rad najprej zahvalil svoji prijateljici in kolegici gospe Iratxe García za delo, ki ga je opravila pri tem poročilu, ki je po mojem mnenju pomemben in zaključen dokument. Želel bi tudi poudariti najmanj štiri točke, ki jih poročilo obravnava in ki jih je poročevalka omenila v svojem govoru, ki so pomembna tudi za mojo skupino.
<P>
Prvič je tu potreba po tem, da evropske institucije sprejmejo ukrepe v zvezi s trenutnim valom šovinističnega nasilja in da to storijo tako v smislu zakonodaje kot z oblikovanjem jasne pravne podlage za omogočanje boja proti vsem oblikam nasilja nad ženskami; to bi moralo, na primer, vključevati priznavanje pravice do azila zaradi preganjanj persekucije na podlagi spola.
<P>
Drugič, da bi se zagotovila večja udeležba žensk pri sprejemanju odločitev, morajo vse institucije in politične stranke preučiti to vprašanje in v zvezi z njim sprejeti ustrezne ukrepe, pri čemer ne izključujemo kvote na volitvah.
<P>
Tretjič, pomembno je, da enkrat za vselej za namen popolne emancipacije žensk priznamo, da morajo biti ženske tiste, ki bodo sprejemale odločitve o svojih pravicah do zdrave spolnosti in reproduktivnega zdravja.
<P>
Četrtič, pri izražanju obžalovanja zaradi pomanjkanja napredka pri plačnih razlikah med ženskami in moškimi, razvpite 'plačne vrzeli', je za Komisijo in države članice ključnega pomena, da ocenijo strategije in ukrepe, ki bi morali v dogovoru z družbenimi zainteresiranimi stranmi, omogočiti popravo te situacije.
<SPEAKER ID="443" NAME="Eva-Britt Svensson">
v imenu skupine GUE/NGL. - (SV) Gospod predsednik, tudi jaz bi želela čestitati poročevalki na njenem poročilu, ki ga v celoti podpiram. Podprla bom tudi spremembe v zvezi s trgom delovne sile, ki jih je sestavila gospa Figueiredo. Ker imam samo minuto časa, ne bom omenjala nobenih političnih vprašanj. Želim povedati samo eno stvar, ki si po mojem mnenju zasluži, da jo poudarimo.
<P>
Poročevalka navaja različne ukrepe, ki jih je treba sprejeti, da bi dosegli enakost med ženskami in moškimi. Rezultat njenega dela je 45 točk. Ponavljam: 45 točk! V EU in njenih državah članicah, ki že dolgo časa trdijo, da dajejo prednost enakim pravicam moških in žensk, to poročilo prikazuje 45 točk, ki jih je treba spremeniti. Ni potrebe, da še kaj rečemo, razen da poročilu prikimamo in predvsem da prikimamo konkretnim dejanjem!
<SPEAKER ID="445" NAME="Urszula Krupa">
v imenu skupine IND/DEM. - (PL) Gospod predsednik, pomemben element v poročilu po mojem mnenju je poziv, da delavcem olajšamo vrnitev na delo po poklicni prekinitvi zaradi porodniškega ali starševskega dopusta in da odpravimo razlike pri plačilih in izobraževanju.
<P>
Vendar pa je težko sprejeti neposredno vzročno povezavo med življenjskimi težavami, ki prizadenejo številne ljudi, ter dejstvom, da si ženska. Obravnavanje družbenega življenja kot boja med spoloma z ustvarjanjem novega sovražnika na prejšnjem modelu razrednega boja, daje tistim, ki to zagovarjajo, pravico do neomejenega vmešavanja v vsako področje človekovega obstoja, vključno z delovanjem družine.
<P>
Problem v Evropi ni boj med moškimi in ženskami. Problem je pomanjkanje spoštovanja pravic in moralnih načel, kar se posebej kaže z neomejenim pohlepom in sebičnostjo. Kot ženska, bi si želela, da enake pravice ne bi pomenilo enakosti z moškimi, temveč da bi pripeljale do dogovorov, ki ščitijo ženske in manjšajo njihova bremena. Če se ne bodo več obravnavale kot neosebna delovna sila, bi lahko dale na številnih področjih gospodarstva ustvarjalen prispevek.
<SPEAKER ID="447" NAME="Zita Pleštinská" AFFILIATION="PPE-DE">
(SK) To poročilo o enakosti med ženskami in moškimi za leto 2008 je povzetek poročila Evropskega parlamenta, ki je bilo že sprejeto in je dalo veliko spodbudo, ki mora biti uporabljena v praksi. Vidimo ga kot odraz dela Odbora za pravice žensk in enakost spolov zato bi se najprej rada zanj zahvalila gospe García Pérez.
<P>
Da bi dosegli lizbonske cilje, moramo, kolikor je mogoče, izkoristiti potencial žensk na trgu delovne sile. Pomembno za ženske je tudi to, da imajo najboljši možen dostop do podiplomskega študija in vseživljenjskega učenja, kakor tudi dostop do novih tehnologij in informacijske družbe, da bi lahko bile konkurenčne na trgu delovne sile.
<P>
Na vso moč občudujem ženske, ki vodijo velika, pa tudi majhna družinska podjetja, in ki ustvarjajo nova delovna mesta. Poleg njihovih vsakodnevnih nalog ženske in matere, poslovna ženska opravlja tudi naloge upravljanja v svojem podjetju in prevzema odgovornost ne samo za uspeh njene družine, temveč tudi za uspeh njenega podjetja. Kot družba ne dajemo vedno dovolj priznanja pomembnosti te naloge za družbo. Ženske na vodilnih položajih so prisiljene premagovati številne dodatne ovire, ki so zlasti povezane z njihovo družinsko odgovornostjo.
<P>
Usklajevanje družinskega in delovnega življenja je eden izmed predpogojev za povečanje zaposlovanja žensk. Zato je bistveno, da predlagamo ukrepe, s katerimi bi spodbudili očete, da vzamejo starševski dopust, s čimer bi se porodniški dopust razdelil na oba starša.
<P>
Mnoge ženske se danes zavedajo, da pomembnega položaja ne bodo dobile na podlagi programov socialne podpore, temveč samo na podlagi svojih lastnih sposobnosti. Kanclerka Angela Merkel je očiten primer, da imajo ženske lahko tudi trden položaj v svetu politike.
<P>
V zgodovinskih knjigah si lahko preberemo veliko primerov junaških dejanj moških. Ženske se pojavljajo samo v ozadju. Prepričana sem, da je naša odgovornost v tem, da anonimne skupine žensk, ki so vključene v družbo, postavimo v ospredje, saj se brez njih svet ne bi mogel poganjati naprej.
<SPEAKER ID="449" NAME="Gabriela Creţu" AFFILIATION="PSE">
(RO) Spoštovane kolegice in kolegi, pred nami so vprašanja, o katerih se veliko govori, vendar zelo malo stori. V razpravi o socialnem paketu smo govorili o pomanjkanju instrumentov, ki so potrebni za uveljavitev načela enakega plačila za delo enake vrednosti in za zmanjšanje plačne vrzeli med moškimi in ženskami. Brez njih so vse naše zaveze zgolj besede, zakonodaja pa neuporabna.
<P>
Tu so tudi vprašanja, v zvezi s katerimi je storjenega zelo malo ali celo nič, o katerih pa niti ne govorimo. Razen tukaj, tako pozno zvečer, se v resnici ne govori o 100000 ženskah, ki so vsako leto žrtve trgovine; mogoče zato, ker gre za blago in ne za državljanke. Večina se jih proda za namene prostitucije. Zahtevamo močnejše celovite ukrepe proti trgovskim mrežam, kakor tudi skupne ukrepe za preprečevanje povpraševanja po prostituciji. Če ne bo povpraševanja, ne bo nobenih razlogov za trgovino.
<P>
Ljudje prav tako ne govorijo o položaju žensk, ki delajo kot gospodinje v družinskem okolju; te so nevidne. Brez kakršnih koli socialnih pravic ali z minimalnimi pravicami, se soočajo z enakim tveganjem zlorabe kot ženske v svojih lastnih družinah, vključno s tveganjem izkoriščanja. Za tiste, ki delajo v tujih državah, neupoštevanje političnih pravic prispeva h krhkosti njihovega družbenega in gospodarskega položaja. Pravilna ureditev njihovega položaja ni samo predstaviti zadevo pravosodju, temveč tudi v prihodnosti preprečiti ohranjanje visoke ravni revščine med starejšimi ženskami.
<P>
Druga zadeva, o kateri ne moremo govoriti, so ženske v vladi moje države, ker te preprosto ne obstajajo. Spoštovani komisar, spoštovane kolegice in kolegi, menimo, da je prišel čas, da se od dajanja izjav o tem, kaj moramo storiti, premaknemo naprej in začnemo to tudi početi.
<SPEAKER ID="451" NAME="Ilda Figueiredo" AFFILIATION="GUE/NGL">
(PT) Gospod predsednik, dokazi kažejo, da diskriminacija žensk še vedno vztraja in da na koncu prizadene zaposlene ženske, katerih plače so v povprečju več kot 15 % nižje od plač moških V nekaterih državah, vključno s Portugalsko, te številke presegajo 25 %, kar se je v zadnjih letih dejansko še poslabšalo.
<P>
Zato pozivamo k izboljšanju zaposlovanja, dostojnim plačam, skladnosti z družbenimi, zdravstvenimi in varnostnimi standardi ter zmanjšanju delovnih dni brez izgube plačila. S tem bi se lahko ustvarilo več delovnih mest s pravicami za ženske in zagotovila boljša uskladitev delovnega in družinskega življenja.
<P>
Spodbuditi je treba sprejemanje ukrepov za boj proti negotovosti pri delu, ki jo zlasti čutijo ženske, in za okrepitev kolektivnih pogajanj pri obrambi delavcev in delavk. Prav tako je treba spodbuditi sprejemanje javnih ukrepov za izboljšanje dostopa žensk do storitev na področju spolnega in reproduktivnega zdravja in do javnih storitev, ki so jim na voljo, ob sočasnem upoštevanju njihovega dostojanstva.
<SPEAKER ID="453" NAME="Godfrey Bloom" AFFILIATION="IND/DEM">
Gospod predsednik na žalost smo v Združenem kraljestvu priča ogromni diskriminaciji žensk. Vem, da ima moj odbor - Odbor za pravice žensk in enakost spolov - srce na pravem mestu. Vendar pa je večina primerov diskriminacije posledica tega, da so zakoni o zaposlovanju tako zapleteni za majhna podjetja, ki zaposlujejo ženske, da na prikrit način dejansko diskriminirajo.
<P>
Mislim, da gre za klasičen zakon o nenačrtovanih posledicah. Sprejmemo en zakon tu, sprejmemo en zakon tam, in to, kar se dejansko zgodi, je, da se ne zgodi prav nič, kar to situacijo samo še krepi.
<P>
Ne želim biti nevljuden, toda ko pogledam svoj odbor -Odbor za pravice žensk in enakost spolov - vidim, da je njihovo razmišljanje globoko obtičalo v 70. letih -premaknili se niso nikamor. Bojim se, da življenje ni več takšno, kot je bilo takrat, in ko slišim ljudi govoriti o emancipaciji žensk, lahko samo rečem, žal mi je, ampak kot Anglež vidim, da se je to zgodilo že zdavnaj. Ne vem, kakšne probleme imajo druge države, vendar vas prosim, ne prelagajte vsega na Združeno kraljestvo, kjer teh problemov nimamo, ker kljub temu, da je, ponavljam, vaše srce na pravem mestu (zakon o nenačrtovanih posledicah), iz tega delate popolno neumnost.
<SPEAKER ID="455" NAME="Mary Honeyball" AFFILIATION="PSE">
Gospod predsednik, mogoče je srečno naključje, da govorim ravno za gospodom Godfreyem Bloomom, ki je očitno obstal nekje sredi 19. stoletja. Gospod Bloom je dejansko znan po tem, da je še ne tako davno rekel, da bi ženske morale čistiti za svojimi hladilniki in da je to ena izmed največjih vlog njihovega življenja. Če sem jaz tista, ki se nisem premaknila naprej, potem sem na to ponosna, ker ne želim, da bi me zlasti kot Angležinjo, kakor koli povezovali s takšnimi pripombami.
<P>
Želela bi reči, da je to odločno poročilo odprlo zelo veliko pomembnih vprašanj, zaradi česar se poročevalki zahvaljujem. Prav tako se zahvaljujem komisarju za njegove pripombe. Posebna točka, ki bi jo želela izpostaviti, je celotno vprašanje trgovine. Kot predstavnica iz Londona - in, poudarjam, ženska predstavnica iz Londona - sem se za to zadevo posebej zanimala, saj je London eno izmed mest, ki trgovino z ženskami močno čuti.
<P>
Od držav članic se trenutno prosi, da podpišejo Konvencijo Sveta Evrope o ukrepanju proti trgovini z ljudmi. Čeprav so nekatere države članice konvencijo že podpisale, jih je še nekaj - dejansko 15 - ki tega še niso storile, dve pa dejansko nista niti pripravljeni to storiti. Zato bi prosila, naj to konvencijo proti trgovini z ljudmi ratificirajo prav vse države članice EU, in da se vsi tukaj, vključno s člani Odbora za pravice žensk, zavežejo, da se bodo obrnili na svoje vlade in jih prisilili, da storijo še več, kot mogoče že počnejo v zvezi z vso to nizkotno in zla polno trgovino z ženskami.
<SPEAKER ID="457" NAME="Věra Flasarová" AFFILIATION="GUE/NGL">
(CS) Gospod komisar, gospe in gospodje, pozdravljam poročilo, ki sta ga predstavila gospa Pérez in Evropska komisija. Statistični podatki, ki kažejo, da je zaposlenost žensk v preteklih letih dosegla 57,2 %, zvenijo dobro, vendar, kot je navedeno v poročilu, ostaja še cel niz problemov. Ženske še vedno zasedajo samo eno tretjino vodilnih položajev v zasebnih podjetjih in na drugih področjih, vključno s politiko. Velik delež novih delovnih mest ni zajetih z dolgoročnimi pogodbami o delu, zato je prihodnost negotova. Gre za delovna mesta, ki najpogosteje pripadajo ženskam. Te še vedno štejejo kot ljudje, katerih glavna odgovornost je skrb za družino, njihov zaslužek iz naslova zaposlitve pa predstavlja samo dodatek k družinskemu proračunu. Zaradi tega so ženske še vedno slabše plačane kot moški za enako delo in z enakimi kvalifikacijami. Ti stereotipi še vedno predstavljajo enega izmed instrumentov diskriminacije žensk na trgih delovne sile. Menim, da je sama pripravljenost delodajalcev, da ženskam dajo podporo, ki jim pomaga pri otroškem varstvu in tako olajša nadaljnji strokovni in poklicni razvoj, zelo nezadostna.
<SPEAKER ID="459" NAME="Mihaela Popa" AFFILIATION="PPE-DE">
(RO) Govorimo o potrebi po premagovanju nasilja nad ženskami, spodbujanju udeležbe žensk v družbenih dejavnostih in vidiku, ki spadaj v okviru dejavnosti Odbora za kulturo - razlike na področju izobraževanja žensk in moških.
<P>
Čeprav ženske na izobraževalnem področju dosegajo boljše rezultate kot moški, na trgu delovne sile med spoloma še vedno obstaja neenakost pri plačah. Osebno sem kot članica Odbora za kulturo in izobraževanje, vložila spremembo mnenja, ki ga je v zvezi s tem poročilom pripravil CULT. Menim, da bi bilo bistvenega pomena, če bi iz množičnih medijev odpravili podobe, ki ženske prikazujejo v ponižujočih položajih, ob upoštevanju vpliva, ki jih mediji množičnega obveščanja imajo na javno dojemanje in odnose.
<P>
Zagotovitev enakosti med ženskami in moškimi na vseh področjih delovanja politike Evropske unije je še vedno vprašanje, s katerim se spopada zahodna družba.
<SPEAKER ID="461" NAME="Anna Záborská" AFFILIATION="PPE-DE">
(SK) Poročilo se pričenja z odstavkom, v katerem je navedeno, da je enakost med ženskami in moškimi temeljno načelo Evropske unije, torej načelo, ki velja že več kot 50 let. Drugi del poročila pa vsebuje 46 odstavkov priporočil, vabil in prošenj za upoštevanje tega načela. Tu so tudi temeljna priporočila, ki zadevajo, na primer, enak dostop do finančnih sredstev, izobraževanja, zdravstvenega varstva ali plačila. Pa tudi zahteva za boj proti nasilju nad ženskami, za boj proti trgovini z ženskami in še veliko več.
<P>
Takšna poročila so nedvomno pomembna in poročevalki čestitam. Po drugi strani pa to poročilo govori o neustreznem izvajanju že sprejetih dokumentov. Poudarja neustrezen nadzor in sankcije. Poudarja pa tudi neiskrenost politikov, ki na zunaj razglašajo podporo enakosti med ženskami in moškimi, ki pa tega v praksi ne upoštevajo, zato pričakovanja niso povsem taka, kot si jih želimo.
<SPEAKER ID="463" NAME="Czesław Adam Siekierski" AFFILIATION="PPE-DE">
(PL) Gospod predsednik, ko analiziramo resolucijo o enakosti med ženskami in moškimi, je težko pomisliti, da je ne bi podprli. S tem zlasti mislim na točke, ki zadevajo nasilje nad ženskami in potrebo po tem, da se že od najzgodnejših let življenja učimo o diskriminaciji žensk. Vsi se dobro zavedamo, da sta pravilna vzgoja in izobraževanje najboljši način, da izkoreninimo diskriminacijo in nasilje nad ženskami.
<P>
Državljani EU so precej neobveščeni o trgovini z ženskami in se v veliki meri ne zavedajo, da v naših časih obstaja tako strahotna in brutalna trgovina, ki je v civiliziranem svetu nesprejemljiva. Zato menim, da je treba veliko sredstev dodeliti informativni kampanji.
<P>
Vendar pa je treba poudariti, da je bil kljub vsem težkim problemom, o katerih razpravljamo, v preteklih letih dosežen velik napredek proti enakosti med ženskami in moškimi, kar je zlasti vidno na podeželju.
<SPEAKER ID="465" NAME="Monica Maria Iacob-Ridzi" AFFILIATION="PPE-DE">
(RO) Gospod predsednik, enakost med ženskami in moškimi bi morali biti temeljno načelo evropske družbe.
<P>
Zadnja anketa Eurobarometra kaže na dejstvo, da ženske na podeželju niso vključene v sprejemanje odločitev v skupnosti, ki jim pripadajo, da nimajo stabilne zaposlitve in da jih večina prevzema samo gospodinjske obveznosti, kar v nekaterih področjih dosega 98 % žensk. Kljub temu si več kot 50 % žensk želi dostop do evropskega trga delovne sile, kakor tudi pridobiti kvalifikacije, ki jim bodo pomagale pri zaposlitvi v javni upravi, kmetijstvu, socialnih službah ali šolstvu. Pomemben odstotek žensk si želi tudi izkoristiti sredstva, ki so na voljo na evropski ravni, da bi same odprle svoje podjetje.
<P>
Zaradi tega menim, da je treba podpreti pobude žensk s podeželja, ki se želijo aktivno vključiti v družbo, trajno izboljšati gospodarski razvoj regije, iz katere prihajajo, in biti v njej udeležene. Za odpravo diskriminacije si moramo prizadevati vsi skupaj na evropski ravni. Programi, kot je Evropski socialni sklad, ter napredek pri partnerstvu z lokalnimi vladami in organi, bi morali priskrbeti več sredstev za podporo žensk na podeželju.
<SPEAKER ID="467" NAME="Vladimír Špidla">
član Komisije. - (CS) Gospe in gospodje, zahvaljujem se za vaše besede. Na splošno, ko pogledamo vsa dogajanja, lahko rečemo, da je bil dosežen velik napredek, toda, gospe in gospodje, jasno je, da je pred nami še dolga pot. Zato si Komisija prizadeva za izvajanje kompleksnih pogajanj uporabo vseh razpoložljivih orodij, ki jih imamo. Govoril sem, da primer, o že pripravljenih zakonodajnih predlogih in o nameri, da poostrimo kazni za trgovanje z ljudmi.
<P>
Želel bi tudi povedati, da prizadevanja za doseganje enakosti seveda temeljijo na globoki etični osnovi in da bi bilo, tudi če ne najdemo nikakršnih razlogov, ki temeljijo na družbenem ravnovesju, stabilnosti družbenih sistemov ali gospodarstvu, prav in potrebno, da dosledno nadaljujemo. Vendar pa bi želel reči, da resnična enakost možnosti prva prednostna naloga Evropske unije in da nobena družba, ki ne more doseči enakosti možnosti, nima v globalni konkurenci nikakršne dolgoročne prihodnosti. To ni samo pošteno in etično nesporno, temveč je tudi koristno. Mislim, da je tudi zaradi tega absolutno nujno, da nadaljujemo in se ne zadovoljimo z dosežki, ki jih v nekaterih primerih lahko tolmačimo kot napredek, kjer pa se lahko po drugi strani številne stvari štejejo zgolj za skromen rezultat.
<SPEAKER ID="469" NAME="Iratxe García Pérez">
poročevalka. - (ES) Gospod predsednik, pozdravljam besede, ki so jih izrekle moje kolegice in kolegi, ki so govorili o tej zadevi, saj menim, da lahko tako ugotovimo, da je pred vsemi nami skupni cilj, ne glede na različne poudarke in nekatere razlike v mnenjih.
<P>
Prav tako bi želela povedati tudi komisarju, da sem zelo zadovoljna z njegovim govorom in prispevkom k tej razpravi. Vsak izmed nas bi se podpisal pod ta govor. Zato bi rada izrazila svoje zadovoljstvo, vendar tudi dodala, da zdaj potrebujemo pravo politično voljo, da bi te pobude, ki so pred nami, tudi izvedli. Parlament bo torej na strani komisarja, če bo še naprej poudarjal pomembnost tega vprašanja in vztrajal v svojih prizadevanjih za izvajanje vseh teh pobud.
<P>
Želim opozoriti samo na en vidik: to je pomembnost vloge moških v boju za enakost med moškimi in ženskami.
<P>
Vključevanje moških v to nalogo je bistvenega pomena. Dejstvo, da so kolegi moškega spola danes sodelovali v tej razpravi, je po mojem mnenju odraz dejstva, da morajo moški stopiti skupaj z ženskami tudi v boju za enakost.
<P>
Zaključila bom tako, da bom omenila eno izmed vprašanj, ki ga je na tej razpravi odprl kolega, ki je dejal, da ženske govorijo eno in isto že od 19. stoletja. Želim mu povedati, da so ženske v moji državi v 19. stoletju zahtevale volilno pravico: niso namreč smele niti voliti. Torej je tu očitna razlika.
<P>
Velik napredek je bil že dosežen in tega ne moremo zanikati. Zahvaliti se moramo vsem tistim ženskam, vsem tistim organizacijam, ki so si prizadevale v boju za enakost. Vendar pa to ne pomeni, da lahko zanemarimo očitno: pred nami je še dolga pot, čaka nas še veliko dela. Če bomo vztrajali vsi skupaj, moški in ženske, bi morali doseči pravo enakost med moškimi in ženskami.
<SPEAKER ID="470" NAME="Predsednik">
Razprava se je zaključila.
<P>
Glasovanje bo potekalo jutri ob 11.30.
<P>
Pisne izjave (člen 142)
<SPEAKER ID="774" NAME="Sylwester Chruszcz  " AFFILIATION="NI">
v pisni obliki. - (PL) Gospe in gospodje, ta razprava se je dotaknila številnih tem. Poudaril bom vprašanje porodniškega in starševskega dopusta. Evropa se spopada z demografskim problemom, ki ni samo rezultat gospodarskih težav, ki jih čuti naša celina, temveč tudi neuspeha, da se mladim materam zagotovi ustrezna podpora. Za žensko, ki je rodila dojenčka, je neznansko pomembno, da se ji omogoči podpora, ki njej in njenemu dojenčku daje potrebno varnost in ji zagotavlja, da ne bo naletela na ovire pri vrnitvi v svoje poklicno ali družbeno življenje.
<P>
Matere je treba zaščititi tako, da se lahko v določenem času vrnejo na svoje delovno mesto in da lahko ustrezno skrbijo za svoje družine, mi pa se moramo posebej osredotočiti na to, da bomo zagotovili, da bodo takšni dogovori veljali enako resno po vsej Evropi.
<SPEAKER ID="773" NAME="Corina Creţu  " AFFILIATION="PSE">
v pisni obliki. - (RO) Čeprav je Romunija ena izmed dobrih učenk Evropske unije, kar zadeva zakonodajni okvir in številne vladne pobude in programe za zmanjšanje neenakosti spolov, se pri pomembnih vidikih, ki poudarjajo in ohranjajo neenakost med moškimi in ženskami, sooča s še številnimi pomanjkljivostmi.
<P>
Kar zadeva dostop žensk do vodilnih položajev, je Romunija najnižje na lestvici držav Evrope. Izmed 331 članov Parlamenta, jih je samo 37 žensk, kar je skupaj malo čez 11 %. Odstotek žensk v lokalni upravi Romunije pa je še nižji. Švedska ima skoraj enako število članov in članic parlamenta. V Romuniji skoraj ena tretjina žensk dela s skrajšanim delovnim časom, v primerjavi s samo 7,7 % moških, za plačilo, ki je v povprečju 15 odstotkov nižje od plačila moških.
<P>
Ta situacija je tesno povezana z vztrajnostjo stereotipov na podlagi spola, zaradi česar večina gospodinjskih del spada med dolžnosti žensk. Na žalost pa neenakost spolov in z njo povezani predsodki niso prisotni samo v družinskem, temveč tudi v šolskem okolju Romunov. Študije kažejo, da so šolske dejavnosti v Romuniji usmerjene k oblikovanju mentalitete, ki razlikuje med spoloma, enako pa počnejo tudi dejavnosti družbeno-gospodarske usmeritve, ki jih organizirajo prosvetni delavci.
<P>
Zato poudarjam pomen vključevanja vprašanj v zvezi s pomembno vlogo izobraževanja za zmanjšanje neenakosti spolov v poročilo.
<SPEAKER ID="772" NAME="Véronique Mathieu  " AFFILIATION="PPE-DE">
v pisni obliki. - (FR) Enakost med moškimi in ženskami je temeljno načelo Evropske unije. Vendar pa številke v poročilu za leto 2008 kažejo, da enakosti še ni. Plačna vrzel je že od leta 2003 15 %.
<P>
Zaradi tega menim, da moramo okrepiti evropsko zakonodajo, na primer tako, da obvežemo delodajalce, da opravijo študije o plačah z namenom zmanjšanja vrzeli pri plačah.
<P>
Pomembno je tudi, da si ogledamo poseben položaj žensk, ki živijo na podeželju, ki na uradnem trgu delovne sile nikoli ne štejejo za 'zaposlene'. Ker nimajo nikakršnega opredeljenega poklicnega položaja, se te ženske, ki nedvomno delajo, da bi svojim možem pomagale na družinski kmetiji, soočajo s številnimi finančnimi in pravnimi problemi, kar zadeva dostop do pokojnin ali socialne varnosti. Zato bom podprla vsak ukrep, ki bo izboljšal položaj teh žensk.
<P>
Na koncu naj pozdravim predlagane ukrepe za izboljšanje dostopa žensk do storitev spolnega in reproduktivnega varstva. Takšen dostop je prav red glavni pogoj za uresničevanje njihovih svoboščin.
<SPEAKER ID="771" NAME="Dumitru Oprea  " AFFILIATION="PPE-DE">
v pisni obliki. - (RO) Po mojem mnenju je diskriminacija na podlagi spola v glavnem posledica starega razmišljanja, ki še vedno obstaja v sodobni družbi: moški finančno vzdržuje družino, ženska pa ima svojo družbeno odgovornost. Takšno razmišljanje je opazno v vseh državah, vendar še posebej v prikrajšanih regijah. To lahko odpravimo z ustreznim izobraževanjem.
<P>
V tem smislu menim, da bi morali upoštevati tudi dejstvo, da je razvoj trenutne družbe v celoti pripeljal do povečanja vključenosti žensk v aktivnem življenju in izboljšanja vidnosti njihovega položaja v družbi. Kljub temu se lahko pojavijo problemi na ravni družine, zlasti v primeru skrbi staršev za njihove otroke, vključenosti v njihovo vzgojo in izobraževanje. Pomanjkanje časa, natrpan delavnik, slepilo tujih držav, so pripeljali do manjšega nadzora staršev nad njihovimi otroki v času počitnic, kakor tudi v šolskih dnevih med 14.00 in 18.00 uro.
<P>
Zaradi tega je treba opredeliti rešitve, da bi se odpravile skrbi, povezane s tem, kaj počne otrok, ko so njegovi starši v službi: razviti bi bilo treba znotraj in izvenšolske dejavnosti, ki bi nadomestile pomanjkanje nadzora staršev.
<P>
Pravzaprav bi morali metodo dejavnosti po šoli razširiti: ta bi morala postati projekt, ki bo koristil družini, skupnosti, državam in Evropi.
<SPEAKER ID="770" NAME="Rovana Plumb  " AFFILIATION="PSE">
v pisni obliki. - (RO) Želela bi čestitati poročevalki in poudariti pomembnost vsebine tega poročila za doseganje ciljev gospodarske rasti, zastavljenih v okviru lizbonske strategije.
<P>
Tako Evropska unija kot države članice bi morale zagotoviti boljši model za družbo. Navkljub doseženemu napredku neenakost med moškimi in ženskami še obstaja in prav zato moramo ukrepati.
<P>
Rada bi opozorila na problem, s katerim se veliko žensk spopada vsak dan in v zvezi s katerim jih zelo malo dobi ugodno mnenje, to je spolno nadlegovanje.
<P>
V skladu z nacionalno študijo, opravljeno v Romuniji, so v 90 % primerih žrtve spolnega nadlegovanja ženske, 1 izmed 9 ljudi v mestnem okolju pa je imelo opravka s primeri spolnega nadlegovanja. V več kot 55 % primerih je bil nadlegovalec žrtvin nadrejeni.
<P>
Mislim, da je na tem področju potrebno ponovno oceniti strategije in ukrepe, da bi se zvišali življenjski in poklicni standardi žensk, države članice pa bi morale pospešiti izvrševanje zakonodaje Skupnosti na področju enakosti med ženskami in moškimi na trgu delovne sile, kar vključuje tudi spolno nadlegovanje.
<SPEAKER ID="769" NAME="Theodor Dumitru Stolojan  " AFFILIATION="PPE-DE">
v pisni obliki. - (RO) Prišel je čas, da se odrečemo stereotipom in ostro ukrepamo, da bi zagotovili zares enake možnosti za ženske in moške. V zadnjih desetih letih je prišlo nedvomno do napredka v zvezi s povečanjem predstavništva ženski v visokih politikah Evrope, vendar je ta še nezadosten. Nasprotno, razlike pri plačilih so v preteklih letih ostale razmeroma stalne. Evropska podjetja še vedno prispevajo k temeljnem izključevanju, zato so potrebne trdne in bolj pogumne odločitve, skupaj z učinkovitejšo medijsko kampanjo za ta namen.
<P>
Splošna udeležba žensk v postopku sprejemanja odločitev je podrejena tudi očitnim izkrivljanjem v Romuniji, ki je edina država, v kateri ni niti ene ženske na ministrskem položaju in kjer ženske v parlamentu dosegajo komaj 9 % udeležbo. Romunska družba se mora boriti proti mentaliteti, oblikam diskriminacije na podlagi spola v vseh njenih vsakdanjih oblikah.
<P>
Verjamem v pozitivne učinke uporabe ženskih kvot na volitvah. Modele najboljše prakse lahko najdemo v nordijskih državah, pa ne samo tam. Ne glede na to, ali se odločimo za volilni sistem, ki temelji na proporcionalnem zastopanju z zagotavljanjem enakopravnosti spolov kandidatov, kakor tudi enake vidnosti v medijih (Belgija), ali za razporeditvene kvote, ki jih določa zakonodaja (Finska,Švedska, Španija, Francija), menim, da se lahko položaj žensk, ki se želijo na ta način vključiti v politično, gospodarsko in družbeno življenje, v Romuniji lahko izboljša.
