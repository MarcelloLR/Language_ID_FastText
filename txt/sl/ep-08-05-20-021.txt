<CHAPTER ID="021">
Prepoved izvoza in varno skladiščenje kovinskega živega srebra (razprava)
<SPEAKER ID="497" NAME="Predsednik">
Naslednja točka je predlog za drugo obravnavo odbora za okolje, javno zdravje in varnost hrane o skupnem stališču Sveta glede sprejetja uredbe Evropskega parlamenta in Sveta o prepovedi izvoza in varnem skladiščenju kovinskega živega srebra
<P>
(11488/1/2007 - C6-0034/2008 - (Poročevalec: Dimitrios Papadimoulis).
<SPEAKER ID="498" NAME="Dimitrios Papadimoulis" LANGUAGE="EL">
Gospod predsednik, na začetku se zahvaljujem poročevalcem v senci iz vseh političnih skupin. Brez njihove pomoči in prispevka ne bi mogel doseči zadovoljivega kompromisa s Svetom.
<P>
Če se kompromisno besedilo odobri točno v takšni obliki, kot je dogovorjeno s Svetom, brez sprememb, ki bi ga razveljavljale, lahko pomeni pomemben korak k izvajanju strategije Skupnosti za živo srebro. Besedilo bo odpravilo izvoz ne le kovinskega živega srebra, ampak tudi nekaterih pomembnih živosrebrovih spojin, ki se v velikih količinah proizvajajo v EU.
<P>
EU je glavni izvoznik živega srebra; vsako leto zagotovi približno 1 000 ton celotne svetovne proizvodnje, ki znaša skupno 3 600 ton. Predlagana uredba, ki je predmet razprave, večinoma obravnava 12 000 ton živega srebra, ki bo v prihodnjih letih postalo presežno; poleg tega bo utrla pot nadaljnjim ukrepom, ki jih je treba sprejeti na mednarodni ravni. Pri tem ne smemo pozabiti, da je živo srebro velik onesnaževalec po vsem svetu, ki ne pozna meja. Ravnanje z živim srebrom je prednostna naloga in mednarodna skrb. Uredba bo pomembno prispevala k okrepitvi vodilne vloge EU pri pogovorih, ki potekajo pod okriljem programa ZN za okolje, ter k sprejetju mednarodne pogodbe o živem srebru.
<P>
Najpomembnejše določbe kompromisnega besedila so naslednje:
<P>
Razširja področje veljave prepovedi na izvoz ne le kovinskega živega srebra, ampak tudi cinobra, živosrebrovega klorida, živosrebrovega oksida in zmesi z vsebnostjo živega srebra, ki po teži presega 95 %.
<P>
Poleg tega je začela veljati takojšnja prepoved mešanja kovinskega živega srebra z drugimi snovmi za namen izvoza.
<P>
Sprejeta je bila prepoved izvoza živega srebra in nekaterih živosrebrovih spojin.
<P>
Za podjetja, ki delujejo v kloralkalni industriji in industriji čiščenja plinov, je začela veljati obveznost, da morajo obveščati Komisijo in objavljati informacije o količinah živega srebra, ki ga skladiščijo ali ga namenjajo za odpad.
<P>
Vključena je tudi klavzula o pregledu, ki zahteva, da Komisija ponovno preveri stanje ter Evropskemu parlamentu in Svetu najpozneje do 15. marca 2013 predloži poročilo o tem. Klavzula vsebuje predloge za dodatne ukrepanje.
<P>
Dogovorjeno je bilo, da je treba sprejeti ureditve za izmenjavo informacij do 1. januarja 2010, v katerih mora veljati prepoved izvoza za vse proizvode, ki vsebujejo živo srebro.
<P>
Nazadnje, v skladu z dogovorjenim besedilom se bo živo srebro, ki se ne uporablja več v kloralkalni industriji ali proizvaja v drugih industrijskih podjetjih, obravnavalo kot odpadno in se bo varno skladiščilo. Prav tako smo uspešno uvedli pogoje za sprejetje kovinskega živega srebra pred njegovim dokončnim odlaganjem na podlagi raziskave njegovega strjevanja.
<P>
Gospe in gospodje, v zaključku naj povem, da menim, da je kompromisno besedilo, ki smo ga pripravili skupaj s Svetom, pomemben dokument, če se odobri brez sprememb, zaradi katerih bi se ponovno znašli na začetku, poleg tega bi povzročile precejšen zamik pri ukrepih za varstvo okolja in javnega zdravja. Verjamem, da bomo na jutrišnjem glasovanju storili korak naprej, kar bo zagotovilo zadovoljivo raven varovanja javnega zdravja in okolja.
<SPEAKER ID="499" NAME="Stavros Dimas" LANGUAGE="EL">
Gospod predsednik, gospe in gospodje, zahvaljujem se poročevalcu, gospodu Papadimoulisu, in mu čestitam, za odličen prispevek k uredbi o prepovedi izvoza kovinskega živega srebra, prav tako se zahvaljujem članom odbora za okolje, javno zdravje in varnost hrane za njihov pozitiven in konstruktiven prispevek.
<P>
Ta uredba uvaja dva postopka, ki ju Komisija omenja v svojem sporočilu iz leta 2005 Svetu in Evropskemu parlamentu o strategiji Skupnosti za živo srebro. Sprejetje te uredbe bo predstavljalo mejnik pri izvajanju strategije, ker bo prepovedalo izvoz kovinskega živega srebra iz Skupnosti, ki predstavlja najmanj 25 % svetovne oskrbe z živim srebrom.
<P>
Glavni cilj predlagane uredbe je omejiti svetovno oskrbo z živim srebrom s prepovedjo izvoza kovinskega živega srebra iz EU ter z varnim skladiščenjem tega elementa.
<P>
Uredba zadeva predvsem 12 000 ton živega srebra, ki bo v prihodnjih letih postalo presežno, ker se bo tehnologija živosrebrovih celic v kloralkalni industriji postopno odpravila.
<P>
Uredba bo preprečila izvoz presežnega živega srebra v tretje države ter njegovo uporabo pri kopanju zlata in podobnih nezakonitih dejavnostih, ki veliko prispevajo h kopičenju živega srebra v okolju.
<P>
Prizadevanje Parlamenta za nadaljnje povečanje področja uporabe in izboljšanje besedila te zakonodajne pobude se je izkazalo za koristno. Zagotovilo je, da bo uredba v svoji dogovorjeni obliki postala učinkovito sredstvo za varovanje javnega zdravja in okolja.
<P>
Zahvaljujem se institucijam in vsem, ki so sodelovali v tem procesu, da bi dosegli sporazum na drugi obravnavi. Zlasti želim poudariti konstruktivno vlogo Evropskega parlamenta pri oblikovanju tega zadovoljivega sporazuma.
<P>
Pri nekaterih pomembnih točkah je Parlament vztrajal, da je treba preseči področje uporabe začetnih predlogov Komisije. Zlasti naj poudarim tri točke, ki so bile v ospredju na pogajanjih:
<P>
· Področje veljavnosti prepovedi izvoza.
<P>
· Datum njenega začetka veljavnosti.
<P>
· Varno in finančno ugodno končno odlaganje kovinskega živega srebra.
<P>
Komisija razume namen Parlamenta, da zagotovi optimistične cilje za te temeljne točke in je v položaju, ko lahko sprejme predlagane spremembe.
<P>
Komisija bo seveda tesno spremljala pravilno izvrševanje in upoštevanje vseh določb uredbe ter bo ponovno preverila potrebo po sprejetju nadaljnjih ukrepov.
<P>
Ta predlog znatno prispeva k cilju zmanjšanja izpostavljenosti živemu srebru. Utira pot za sprejetje nadaljnjih ukrepov na mednarodni in globalni ravni. Mednarodna pogajanja v vsakem primeru napredujejo pod okriljem programa Združenih narodov za okolje. S sprejetjem te uredbe pošiljamo odločno sporočilo v zvezi z zvezo EU k obravnavi te težave.
<P>
Poleg predlogov sprememb od 42 do 63, o katerih smo se že dogovorili, je bilo predloženih pet novih predlogov sprememb o uporabi okrožja Almadén v Španiji kot prednostnega območja za varno skladiščenje kovinskega živega srebra. Komisija razume verjetne gospodarske posledice, ki bi jih ta regija utrpela, če se rudnik živega srebra zapre. Raziskovalni program, ki ga koordinira podjetje MAYASA, ki je lastnik tega območja, prejema več kot 2 milijona EUR iz sklada LIFE. Ta program preučuje metode varnega odlaganja kovinskega živega srebra. Njegove ugotovitve bodo koristne pri določanju pogojev za sprejetje za končno odlaganje živega srebra, kot je določeno v predlogu spremembe 56 k predlagani uredbi.
<P>
Okrožje Almadén se lahko očitno obravnava kot področje za varno skladiščenje živega srebra, če izpolnjuje pogoje, ki bodo določeni, ter če pridobi ustrezna dovoljenja. Vendar Komisija ne more utemeljiti predlagane prednosti v predlogih spremembe od 37 do 41 le za eno regijo, zato teh predlogov spremembe ne more sprejeti.
<P>
Če povzamemo, Evropska komisija lahko sprejme kompromisni paket, kot je dogovorjeno v tristranski razpravi, in sicer predloge spremembe od 42 do 63. Zadovoljna je s sporazumom o uredbi, doseženim na drugi obravnavi. Vendar se glede predlogov spremembe od 37 do 41 še ni dogovorilo in jih zato ni mogoče sprejeti.
<SPEAKER ID="500" NAME="Martin Callanan">
v imenu skupine PPE-DE. - Gospod predsednik, najprej naj se zahvalim gospodu Papadimoulisu, da je usmerjal to poročilo skozi Parlament. Razumem, da je bil to zelo težek postopek, ki je terjal veliko časa.
<P>
Vendar moram izraziti svoje nezadovoljstvo z zadnjim delom tega postopka, in sicer neuradnimi srečanji, ki so potekala skupaj s Svetom, da bi se dosegel sporazum na drugi obravnavi. Ta srečanja je vodil sam gospod Papadimoulis, ne da bi povabil druge poročevalce v senci. Menim, da je to obžalovanja vredno.
<P>
Moja skupina na splošno podpira skupno stališče, ki ga je prvotno sprejel Svet, ker se dobro zavedam potrebe, da poskušamo in se dogovorimo o hitrem izvajanju te uredbe. Moja skupina soglaša z glavnimi točkami, ki so bile predmet skrbi za nekatere države članice, zlasti potreba po ohranitvi možnosti varnega trajnega skladiščenja in potreba po približnem upoštevanju dogovorjenega datuma izvajanja.
<P>
Večina teh vprašanj se je obravnavala in rešila. Vendar dve specifični vprašanji nista bili rešeni. Najprej je tu vprašanje položaja okrožja Almadén, ki ga omenja komisar. Menimo, da kompromisni predlogi sprememb niso dovolj poglobljeni: menimo, da potrebujemo posebna sklicevanja na težave, ki so nastale v okrožju Almadén, enem od primarnih rudarskih območij za živo srebro v Skupnosti, ter menimo, da je treba ta vprašanja obravnavati. Parlament je ta vprašanja obravnaval na obeh stopnjah, poleg tega menimo, da morajo biti vključena v skupno stališče.
<P>
Drugo vprašanje, glede katerega sem razočaran, je posebna vključitev v kompromisni paket sklicevanja na morebitno prepoved izvoza barometrov. To ni bilo prisotno v skupnem stališču, poleg tega moja skupina tega ni podprla. Razočaran sem, da je Svet med pogajanji pri tej točki popustil gospodu Papadimoulisu. Zato sem prerazporedil predlog spremembe, da se ga je izbrisalo iz končnega paketa.
<P>
Na koncu se želim zahvaliti Komisiji in gospodu Papadimoulisu ter zlasti slovenskemu predsedstvu, za katerega vem, da je trdo delalo na tem področju. Niso krivi, da naši parlamentarni postopki, po mojem mnenju, potrebujejo resno reformo.
<SPEAKER ID="501" NAME="Miguel Angel Martínez Martínez">
v imenu skupine PSE. - (ES) Gospod predsednik, gospe in gospodje, španski socialdemokrati bomo glasovali solidarno in v skladu z okrožjem Almadén v Španiji, na katerega bo močno vplivalo besedilo, o katerem razpravljamo in o katerem bomo jutri glasovali.
<P>
Okrožje Almadén in njegovi prebivalci, moji sodržavljani, že stoletja živijo od živega srebra, ki so ga pridobivali v rudnikih, ki so največji v Evropi in na svetu, kar zadeva to kovino. V zadnjih letih so utrpeli precejšnjo gospodarsko in socialno recesijo, ker se je bilo iz različnih razlogov pridobivanje živega srebra postopno omejevalo. Zdaj se odločamo o prepovedi njegovega izvoza.
<P>
Ne le, da nismo nasprotovali temu celotnemu procesu, ampak smo naše prizadevanje, ker razumemo zdravstvene razloge, ki tičijo za tem, osredotočili na eni strani na ozaveščanje prebivalstva o potrebi, da sprejmejo nov položaj, na drugi strani pa na razvoj mehanizmov, ki bodo okrožju Almadén in njegovi okolici omogočili, da se premakne naprej s prestrukturiranjem svojih dejavnosti na podlagi izkušenj in delovnih zmogljivosti svojih ljudi ter z izkoriščanjem izjemnega naravnega okolja.
<P>
V okrožju Almadén smo govorili o Evropski uniji v okviru solidarnosti. Ljudem smo razložili, da bodo institucije Skupnosti še naprej skrbele zanje, da bodo prejeli pomoč za nadaljnja prizadevanja, ki jih izvajajo s pomočjo španske vlade, regionalne vlade regije Castile-La Mancha in podeželskega sveta Ciudad Real; to zavezo so potrdile vse izjave Parlamenta.
<P>
Prvič, od nekdaj se priporoča, da Evropska unija in njena Komisija dasta na voljo sredstva in mehanizme za pomoč okrožju Almadén pri prestrukturiranju njegovih dejavnosti, da ljudje ne bodo več trpeli zaradi zaprtja tradicionalne rudarske industrije. Drugič, priporoča se, da se okrožje Almadén pri iskanju lokacije za skladiščenje živega srebra, ki ga določa direktiva za vse količine te kovine, ki so prisotne ali bodo prisotne v Evropi, upošteva kot prednostna lokacija.
<P>
Ta logika temelji tako na izkušnjah, ki so jih pridobili v tem okrožju v zvezi z ravnanjem z živim srebrom, kot na temeljnem dejstvu, da je večina živega srebra v Evropi že povsem varno skladiščenega v Almadénu. To je bilo že odločeno v preteklosti in tega nikakor ne bo spremenilo, kar bomo sprejeli jutri, vendar - brez omembe Almadéna - soglasni predlog spremembe, ki ga je dosegla parlamentarna skupina ter za katerega se zdi, da ima prav tako podporo Sveta in Komisije, pomeni, da predhodne zaveze ostanejo v celoti veljavne. Čeprav bi raje videli, da bi bil natančneje naveden ter bomo zato glasovali za predloge sprememb, ki to so, razumemo, da je besedilo, ki bo sprejeto, dovolj zavezano in bo še naprej podpiralo razlago besedila, ki bo omogočila, da okrožje Almadén utrdi družbeno-gospodarsko obnovo, ki že poteka.
<SPEAKER ID="502" NAME="Marios Matsakis">
v imenu skupine ALDE. - Gospod predsednik, gospodu Papadimoulisu želim čestitati za njegovo odlično poročilo in za težko delo, ki ga je vložil v zagotavljanje dobrega sodelovanja z vsemi poročevalci v senci ter s predstavniki Komisije in Sveta.
<P>
Cilj predloga, ki je v obravnavi, je prepoved izvoza kovinskega živega srebra iz Skupnosti, ter zagotovitev, da se živo srebro ne ponovno uvozi na trg in je varno skladiščeno v skladu s ukrepi 5 in 9, določenimi v strategiji Skupnosti za živo srebro, pri pripravi katere sem sodeloval kot poročevalec in ki jo je Parlament sprejel pred dvema letoma. Takšni ukrepi so potrebni za omejitev nadaljnjih dodatkov h kopičenju te zelo strupene težke kovine po vsem svetu.
<P>
Po napornih pogajanjih smo dosegli dogovor s Svetom ter se, kolikor vem, dogovorili z vsemi političnimi skupinami. Ta sporazum je temeljil na sprejetju kompromisnega paketa s strani vseh udeležencev v senci. Žal sta po tem sporazumu skupini PPE-DE in PSE predložili predloge sprememb, ki bodo, če bodo izglasovani, povzročili neuspeh celotnega kompromisnega paketa in celotna zadeva bo predana v postopek usklajevanja, kar bo neizogibno povzročilo dodatne zamude pri sprejetju ukrepov za varovanje javnega zdravja in okolja pred stalnim onesnaževanjem z živim srebrom.
<P>
V zvezi s temi predlogi sprememb, razen vprašanja načela in vrnitve k prvotnemu dogovoru, obstajajo prav tako močni argumenti glede vsebine, ki jo je poročevalec sporočil vsem poslancem na pravičen in zgovoren način, zato zdaj njegovih argumentov ni treba ponavljati.
<P>
Dovolj je, če povemo, da moja skupina to podpira in bo spoštovala svoj dogovor s poročevalcem o kompromisnem paketu ter lahko le upa, da bodo druge politične skupine storile enako. Vsi se moramo zavedati, da manjše, kratkoročne lokalne ali nacionalne koristi ne smejo zasenčiti velikih, dolgoročnih svetovnih koristi.
<P>
Končno, svojim španskim kolegom želim zagotoviti, da bomo imeli prebivalci okrožja Almadén mojo polno podporo pri njihovih pravičnih zahtevah, ki jih je po mojem mnenju mogoče v celoti doseči s kompromisnim paketom in se z nasprotovanjem temu paketu.
<SPEAKER ID="503" NAME="Carl Schlyter">
v imenu skupine Verts/ALE. - (SV) Gospod predsednik, gospodu Papadimoulisu se zahvaljujem, ker je olajšal dobro sodelovanje. Prav tako menim, da je sodelovanje s Svetom potekalo dobro, kljub nesoglasjem glede vsebine.
<P>
Najprej moramo omeniti, da je živo srebro strupena in nevarna težka kovina. Naj začnem z nekaj kritike. Zdi se mi nenavadno, da poskušamo, medtem ko prepovedujemo izvoz nevarnih snovi in smo sami praktično prenehali uporabljati živo srebro, odložiti prepoved izvoza, da lahko industrija porabi svoje zaloge, preden se te opredelijo kot odpadki. Gre za nevarno kemikalijo, za katero vemo, da se bo pri izpiranju zlata sproščala v naravo ter bo škodovala okolju v drugih državah. Dejansko sem želel veliko zgodnejši datum za začetek veljavnosti prepovedi.
<P>
Vendar kompromis je kompromis. Namesto tega sem lahko zadovoljen, da so prostovoljni ukrepi industrije zdaj vključeni v zakonodajo, da se bodo dejansko izvajali ter da bo prepoved izvoza zajemala vse potrebne dodatke, na primer cinober, okside in kalomel. Na ta način smo dobili vsaj celovito zakonodajo s tega področja.
<P>
Glede tega, kako moramo ravnati s takšnimi odpadki, je treba omeniti, da gre za dokaj majhne količine. Predstavljajte si 10 000 ton tekočega živega srebra. Ne bi zavzel veliko prostora, dejansko bi zadostoval prostor pred odrom - ustreza prostornini 10 kubičnih metrov. Ne več kot toliko. Vendar gre za veliko količino živega srebra. Veliko molekul. Niti ene od teh ne smemo izpustiti v okolje. Edini način za dejansko izvajanje zakonodaje EU o odpadkih je, da živega srebra ne trajno odlagamo v tekoči obliki. Zato je bil po mnenju moje skupine člen 7 bistven za rešitev tega vprašanja, z drugimi besedami gre za člen, v katerem se vračamo k vprašanju strjevanja odpadkov. Nobenega trajnega odlaganja ne moremo uresničiti, ne da bi ponovno preučili to metodo. Danes sem bil zadovoljen, da sem prejel elektronsko pošto švedske organizacije za odpadke (det svenska avfallsbolaget), v katerem je pisalo, da se gradi pilotni obrat, ki lahko predela 500 kg odpadkov in jih pretvori v netopno, trdno obliko. Ko se bomo vrnili k tej zadevi leta 2010, lahko zagotovim, da bo odlaganje v trdni obliki varna metoda, ki je v skladu z zakonodajo EU.
<SPEAKER ID="504" NAME="Thomas Ulmer" AFFILIATION="PPE-DE">
- (DE) Gospod predsednik, gospod komisar, gospe in gospodje, kot je pravkar povedal gospod Schlyter, je 10 tisoč ton velika količina. Naj vam le povem, da je to dovolj za zastrupitev približno 4 milijonov ljudi na dan.
<P>
Pred približno letom dni smo razpravljali o tem dokumentu na prvi obravnavi. Dogovorili smo se za zadostno ureditev spojin kovinskega živega srebra in živega srebra. Zagotovili smo, da se ta material ne bo vračal v Evropsko unijo. Prav tako je bilo dovolj ovrednoteno varno shranjevanje. Dejanske omejitve so smiselne zaradi vse večje toksičnosti živega srebra, čeprav bi na več področjih želel bolj dolgoročne omejitve. Kompromis je zelo uspešen, na tej točki želim čestitati gospodu Papadimoulisu za njegovo delo. Ne izpolnjuje vseh pričakovanj, vendar dosega številna od njih.
<P>
Kot nekdanji lokalni in regionalni politik podpiram naše španske poslance, ki morajo poiskati rešitev za težavo okrožja Almadén, ki bo ustrezala vsem. Vendar je ta kompromis tako koristen, da ne smemo dopustiti, da propade zaradi tega vprašanja. Pred jutrišnjim glasovanjem mora biti na voljo dovolj časa, da Komisija pripravi ustrezno izjavo. Pomembno je, da zdaj sprejmemo kompromis, ker sicer obstaja nevarnost, da v tem mandatu parlamenta sporazuma ne bomo dosegli.
<P>
Omeniti želim še nekaj: strategija za živo srebro še ni zaključena. Dva strokovna odbora Komisije še naprej ocenjujeta varnost amalgama. S takšnim mnenjem se ne morem strinjati.
<SPEAKER ID="505" NAME="Pilar Ayuso" AFFILIATION="PPE-DE">
(ES) Gospod predsednik, gospod komisar, skupina Evropske ljudske stranke (krščanski demokrati) in Evropskih demokratov je predložila nekaj predlogov sprememb, ki se nanašajo na okrožje Almadén, največji in najstarejši rudnik na svetu, ki so bili na prvi obravnavi sprejeti z veliko večino.
<P>
Rudnik v Almadénu je zaprt od leta 2003. Vendar je Almadén glavni izvoznik živega srebra v Evropski uniji in še naprej ohranja veliko gospodarskih dejavnosti, povezanih z živim srebrom, ker ga prodaja na podlagi pogodb, ki jih je podjetje Mayasa podpisalo z drugimi podjetji v kloralkalnem sektorju. Te pogodbe veljajo do maja 2011.
<P>
Almadén mora biti izrecno naveden v uredbi, ker je edino področje v Evropski uniji, na katerega neposredno in posredno vpliva prepoved izvoza, ter ker ima najboljše tehnike in strokovnjake za ravnanje z živim srebrom.
<P>
Rudnik ima prav tako zmogljivost za skladiščenje vsega utekočinjenega živega srebra v Evropski uniji, in sicer na globini 200 metrov v prostoru iz kremenčastih in vulkanskih kamenin z visoko stopnjo nepropustnosti, kar sta potrdila direktor za trajnostni razvoj in integracijo generalnega direktorata za okolje Evropske komisije, gospod Mäkelä, ter slovenski minister za okolje, ki sta območje obiskala marca 2007.
<SPEAKER ID="506" NAME="Milan Gaľa" AFFILIATION="PPE-DE">
(SK) Gospod predsednik, hvala za besedo. Poročilo kolega poslanca gospoda Papadimoulisa omenja amalgam, ki se uporablja v zobozdravstvu, kot enega od virov zalog živega srebra v Evropi. Dovolite mi, da navedem nekaj zanimivih številk. Stomatologi v Evropski uniji vsako leto porabijo 125 ton živega srebra. Vsako leto naredijo več kot 200 milijonov zalivk iz živega srebra. Naši državljani hodijo naokrog z več kot 1 100 ton živega srebra v ustih. Odpadki amalgama vsebujejo 50 % živega srebra, ki nastane pri obdelavi amalgama za uporabo v zobozdravstvu in pri njegovi uporabi, pri odstranjevanju prvotnih zalivk ter pri upepeljevanju pokojnikov. Izpuljen zob in možno uhajanje v podtalnico po pokopu so prav tako viri živega srebra.
<P>
Živo srebro za uporabo v zobozdravstvu prav tako uhaja v ozračje med sežiganjem komunalnih odpadkov. Ob upoštevanju vsega zgoraj omenjenega so zobozdravstvene ambulante šele na drugem ali tretjem mestu po proizvodnji živosrebrovih odpadkov v Evropski uniji. Zadovoljen sem, da poročilo odraža tudi ta dejstva.
<SPEAKER ID="507" NAME="Bogusław Liberadzki" AFFILIATION="PSE">
(PL) Moj kolega gospod Martínez Martínez je predstavil stališče skupine socialdemokratov v Evropskem parlamentu ter hkrati stališče Španije. Zato bi želel spregovoriti ne toliko o živem srebru, ampak o posebnem primeru regije, katere temeljna dejavnost se močno spreminja. Kot predstavnik nove države, ki je na začetku devetdesetih let 20. stoletja šla skozi obdobje transformacije, vem kako boleča je ta izkušnja za regije. Zato želim z največjim zadovoljstvom poudariti, da Evropska unija in tudi Parlament okrožja Almadén ne želita prepustiti usodi. Ali bosta 2 milijona EUR dovolj, pa je druga zgodba. Vendar je najpomembnejša stvar, da tako pristopimo k tej zadevi, to je zelo pomembno.
<SPEAKER ID="508" NAME="Avril Doyle" AFFILIATION="PPE-DE">
Gospod predsednik, vsem se zahvaljujem za prispevke. Ne razumem, zakaj je poročevalec ogrozil sporazum na drugi obravnavi ter sprejetje uredbe pred razpravami programa Združenih narodov za okolje oktobra 2008, kjer upamo, da bomo dobili pravno zavezujoč sporazum o tem pomembnem področju.
<P>
Sporazum je ogrožen zaradi pomanjkanja sodelovanja med tristranskimi pogovori in razpravami. Mogoče komisar razume, zakaj se prednosti razprav na tej stopnji niso razširile na vse poročevalce v senci ali vsaj na ključne poročevalce v senci, ki so pokazali zanimanje.
<P>
V postopkovnem smislu imam resne zadržke glede tega, kar se je zgodilo, ker je razdvojilo zelo pomembno razpravo in poročilo, ki bi se ga sicer zlahka zaključilo z jutrišnjim glasovanjem.
<SPEAKER ID="509" NAME="Stavros Dimas">
komisar. - Gospod predsednik, gospe in gospodje, v skladu z dogovorjenim besedilom se bo živo srebro, ki se ne uporablja več v kloralkalni industriji ali proizvaja v drugih industrijskih panogah, obravnavalo kot odpadno in se bo premestilo v varna skladišča takoj, ko začne veljati prepoved izvoza 15. marca 2011.
<P>
Najpozneje do 1. januarja 2010 bo Komisija organizirala izmenjavo informacij med državami članicami in drugimi interesnimi skupinami, da bi presodila, ali je treba sprejeti dodatne ukrepe. Najpozneje do 1. januarja 2010 bo Komisija na podlagi razpoložljivih znanstvenih podatkov in tekočih raziskav o varnih možnostih za odlaganje živega srebra priporočila ustrezne zahteve, ki urejajo zmogljivosti in pogoje za sprejetje kovinskega živega srebra. Države članice bodo spremljale izvajanje uredbe in njen vpliv na trg ter bodo o tem obvestile Komisijo. Če se zdi smotrno, lahko Komisija predlaga pregled uredbe najpozneje do 15. marca 2013.
<P>
Nekatere ključne določbe so bile vključene v predlagani kompromisni paket. Najpomembnejša od teh prepovedi izvoza velja ne le za kovinsko živo srebro, ampak tudi za cinober in dve običajni spojini živega srebra, živosrebrov klorid in živosrebrov oksid. Kot je prej povedal gospod Papadimoulis, se prav tako prepoveduje izvoz zmesi z več kot 95 % vsebnostjo živega srebra v teži.
<P>
Mešanje kovinskega živega srebra z drugimi snovmi z namenom izvoza kovinskega živega srebra je izrecno prepovedano. Dogovorjen je bil spremenjen urnik, ki je dejansko natančnejši od tistega, ki je predviden v izvirnem predlogu, vendar hkrati zagotavlja dovolj časa za sprejetje ustreznih ukrepov na kateri koli stopnji. Sprejeta je bila določba za izključitev živosrebrovih spojin, ki se uporabljajo pri raziskavah in razvoju ter za zdravstvene ali analitične namene.
<P>
Za podjetja, ki delujejo v kloralkalni industriji in industriji čiščenja plinov, se je določila obveznost, da morajo obveščati Komisijo in objavljati informacije o količinah živega srebra, ki ga skladiščijo ali namenjajo za odpad. Klavzula o pregledu zahteva, da Komisija ponovno preveri stanje ter Evropskemu parlamentu in Svetu predloži poročilo o tej zadevi najpozneje do 15. marca 2013. Klavzula vsebuje predloge za nadaljnje ukrepanje, če so ti smotrni. Komisija je v položaju, ko lahko Parlamentu zagotovi, da se bo izvajanje uredbe podrobno spremljalo ter da bodo pravočasno predlagani vsi potrebni dodatni ukrepi.
<P>
Istočasno Komisija izvaja druge postopke, ki jih zajema strategija za živo srebro. Odločno se pogaja za sprejetje mednarodnih ukrepov v okviru programa Združenih narodov za okolje. Sprejetje te uredbe pred razpravami o predlaganih mednarodnih ukrepih, ki so na sporedu oktobra 2008, bo pokazalo zavezanost in odločnost EU. To prihaja v primernem času in izboljšuje verodostojnost EU med njenimi partnerji. Zato je bistveno, da smo enotni glede tega kompromisnega besedila.
<P>
Naj zaključim gospod predsednik, Komisija je v položaju, ko lahko sprejme predlagane kompromisne predloge sprememb od 42 do 63, kot je bilo dogovorjeno med tristranskimi pogovori. Kot sem povedal, okrožje Almadén se lahko očitno obravnava kot področje za varno skladiščenje živega srebra, če izpolnjuje pogoje, ki bodo določeni, ter če pridobi ustrezna dovoljenja. Vendar Komisija ne more utemeljiti prednostnega položaja, dodeljenega le enemu območju, kar predlagajo predlogi spremembe od 37 do 41, zato teh predlogov spremembe ne more sprejeti.
<SPEAKER ID="510" NAME="Dimitrios Papadimoulis" LANGUAGE="EL">
Gospod predsednik, ponovno se zahvaljujem poročevalcem iz vseh političnih skupin. Brez njihovega učinkovitega sodelovanja na vsaki stopnji tega dolgoročnega prizadevanja in na vsaki stopnji uspešnega tristranskega pogovora (ter učinkovite razprave), ne bi mogli doseči tako zadovoljivega kompromisa, kot smo ga.
<P>
Prvotno stališče Komisije, gospe in gospodje, je vsebovalo le enega od predlogov spremembe Evropskega parlamenta. Kompromis, ki ga imamo pred sabo, nam kaže, da so bila v sporazum s Svetom vključena pomembna stališča, ki jih je sprejel Evropski parlament na prvi obravnavi, skupaj z konstruktivnim prispevkom Komisije. Ta dosežek moramo zaščititi. Lahko razumem skrbi in zahteve naših španskih kolegov, kar zadeva okrožje Almadén: naj vas opozorim, da smo to besedilo sprejeli na prvi obravnavi na moje priporočilo. Vendar moramo biti povsem realni. Ne Svet ne Komisija nista sprejela tega predloga, celo španska vlada ni predložila takšne zahteve Svetu. Če si bo Evropski parlament jutri preveč prizadeval glede vprašanja okrožja Almadén, tvegamo, da bomo izničili velik napredek, ki ga je dosegel Parlament ter ne bomo izkoristili prednosti zadovoljivega kompromisa. Prav tako bomo preložili sprejetje ukrepov za zaščito javnega zdravja in okolja, ko se prihodnje leto izteče mandat sedanjega Parlamenta. Obstaja velika nevarnost, da se bo Svet vrnil k prvotnemu stališču, ki je daleč stran od stališča, ki smo ga sprejeli na prvi obravnavi. Zato vas pozivam, da jutri glasujete za sprejetje tega sporazuma. Ponovno se zahvaljujem poročevalcem v senci, predstavnikom Sveta in Komisije za skupna prizadevanja, s katerimi smo dosegli ta sporazum.
<SPEAKER ID="511" NAME="Avril Doyle" AFFILIATION="PPE-DE">
Gospod predsednik, cenila bi, če bi moje vprašanje obravnavala Komisija ali poročevalec, vendar vidim, da se to ni zgodilo. Mogoče to samo po sebi predstavlja izjavo.
<SPEAKER ID="512" NAME="Predsednik">
Mogoče bodo to storili v pisni obliki.
<P>
Ta razprava je končana.
<P>
Glasovanje bo potekalo jutri.
<P>
Pisne izjave (člen 142)
<SPEAKER ID="513" NAME="Gyula Hegyi  " AFFILIATION="PSE">
v pisni obliki. - (HU) Živo srebro je ena od najbolj znanih in nevarnih težkih kovin. Poškoduje živčni in imunski sistem ter je zlasti škodljiv za dojenčke in otroke. Pozdravljam pobudo o prepovedi izvoza živega srebra, ker se kljub omejitvam, določenim v zadnjih letih, njegova uporaba ni bistveno zmanjšala. Namesto tega se je preselila iz razvitega sveta v države v razvoju. Evropska unija je največji svetovni izvoznik ter lahko zato upamo, da bomo, če ta uredba začne veljati, priča zmanjšanju uporabe živega srebra po vsem svetu.
<P>
Kadar se živo srebro uporablja, lahko tudi zaide v hrano, ki se nato pojavi na trgih Evropske unije. Iz tega razloga nimamo le svetovne odgovornosti za zmanjšanje onesnaževanja z živim srebrom v državah v razvoju, ampak je to tudi v našem interesu.
<P>
Zame je osebni uspeh in uspeh celotne skupine socialdemokratov v Evropskem parlamentu, da prepoved izvoza zajema tudi živo srebro - kalomel, ker je živo srebro enostavno predelati v kalomel, poleg tega so stroški predelave kalomela nazaj v živo srebro zelo majhni. Če te določbe ne bi vključili, bi se izvozniki kovinskega živega srebra zlahka izognili skladnosti z uredbo.
