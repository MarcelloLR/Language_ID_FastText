<CHAPTER ID="007">
Obrazložitev glasovanja
<P>
Ustna obrazložitev glasovanja
<SPEAKER ID="113" NAME="Clemente Mastella" AFFILIATION="PPE">
(IT) Gospod predsednik, gospe in gospodje, okvirni sporazum, ki smo ga pravkar sprejeli, znatno krepi vlogo Evropskega parlamenta - vlogo, ki se je razširila z uveljavitvijo Lizbonske pogodbe.
<P>
Predsednik Barroso, izrazili smo vam zaupanje in pričakujemo, da boste spoštovali naše večje pravice.
<P>
Zlasti se nam zdi temeljnega pomena tesnejše sodelovanje, s katerim bomo vzpostavili reden dialog med našima institucijama. Za iztočnico jemljemo vaše zaveze v tej zbornici, vašo pripravljenost institucionalno urediti redni dialog o bistvenih vprašanjih in pomembnih zakonodajnih predlogih, ter zavezo, da boste poročali o praktični izvedbi vsake zahteve za zakonodajno pobudo v treh mesecih po njenem sprejemu.
<P>
Gospod predsednik, od naših institucij se pričakuje uveljavitev tako imenovanega "demokratičnega postopka" z vzpostavitvijo posebnega partnerstva, v katerem bomo opredeljevali, uveljavljali in predvsem varovali interese Evrope. To je velika odgovornost za Komisijo, pa tudi za nas, neposredne predstavnike državljanov te naše Evrope.
<P>
Gospod predsednik, vsi ti cilji zahtevajo večjo zavzetost vseh akterjev: Komisije, Parlamenta, nacionalnih parlamentov in vlad. Tako Evropo zahtevajo od nas državljani in tako Evropo jim moramo biti sposobni zagotoviti v naslednjih petih letih.
<SPEAKER ID="114" NAME="Bernd Posselt" AFFILIATION="PPE">
(DE) Gospod predsednik, glasoval sem za Komisijo, podpiram pa tudi Okvirni sporazum, ki pomeni zgodovinski korak naprej. Kljub temu sem glasoval proti resoluciji, ker smo jo prejeli včeraj kot končno besedilo in nismo imeli možnosti za resno razpravo o njej, pa tudi zato, ker se hudič skriva v podrobnostih. Zato bi rad pojasnil svoje zadržke glede besedila na več mestih resolucije, na primer v zvezi s pravicami poslancev do vprašanj ali z nevarnostjo tajnih dogovorov med Komisijo in Parlamentom glede dnevnega reda, kadar je Komisija prisotna na konferenci predsednikov.
<P>
Zato zahtevam, da se v besedilo v končnem oblikovanju še popravi. Res je, kar smo slišali: Parlament ima več pooblastil. Potrebujemo tesno partnerstvo s Komisijo, ne potrebujemo pa tajnih dogovorov. Potrebujemo več, ne manj demokracije, saj večja pooblastila terjajo več demokracije v samem Parlamentu.
<SPEAKER ID="115" NAME="Daniel Hannan" AFFILIATION="ECR">
(FR) Gospod predsednik, nihče od prisotnih v tej dvorani ne more zares verjeti, da je med 500 milijoni Evropejcev prav teh 27 kandidatov najbolj usposobljenih za evropske komisarje. Komisija ima ogromna pooblastila. Je izvršilni organ Evrope, obenem pa daje tudi zakonodajne pobude. Komu pa bomo zaupali izvajanje teh pooblastil? Vrsti kompromisnih kandidatov, ki so jih imenovale države članice v zahvalo za pretekle zasluge ali preprosto zato, da odstranijo tekmece z domačega prizorišča.
<P>
Oglejmo si na primer kandidatko iz naše države, baronico Ashton. Slišali smo, da ji francoska vlada nasprotuje, ker ne govori francosko. Pa je to, gospod predsednik, še njena najmanjša pomanjkljivost! Baronica Ashton se še nikoli ni potegovala za kak položaj na neposrednih volitvah. Kako naj Evropska unija poučuje Iran ali Kubo o demokraciji, ko pa ta ženska, ki vodi njeno zunanjepolitično službo, sama ni izvoljena funkcionarka? Baronica Ashton in njeni federalistični prijatelji nas imajo za nasprotnike Evrope. Če bi ona in njeni prijatelji iz Kampanje za jedrsko razorožitev dosegli svoje, bi bila naša celina še vedno razdeljena in več sto milijonov Evropejcev bi še vedno trpelo pod marksistično tiranijo. Noben pravi Evropejec...
<P>
(Predsednik je prekinil govornika)
<SPEAKER ID="117" NAME="Viktor Uspaskich" AFFILIATION="ALDE">
(LT) Seveda bi tudi jaz rad pozdravil novo Komisijo in njene člane ter jim čestital, obenem pa bi rad opozoril na nekaj podrobnosti, o katerih nismo razpravljali niti v političnih skupinah niti na parlamentarnih zasedanjih niti na plenarnih sejah, namreč o samem imenovanju članov. V naši politični skupini sem dejal, da bi moral kandidat za Evropsko komisijo uživati vsaj dvotretjinsko podporo v nacionalnem parlamentu. To je ena zadeva.
<P>
Druga stvar, o kateri nismo razpravljali, se mi pa zdi zelo pomembna, pa je, da bi se morala Evropska komisija še posebej posvetiti zaščiti podjetij v Evropski uniji pred uvozom iz držav, ki ne spoštujejo vrednot, ki jih spodbujamo pri nas. Vrednot, kakršne so okolje, socialna jamstva, nenazadnje pa tudi demokratične institucije. Prav v ta namen bi morali vložiti več denarja, saj omenjeni uvoz zvišuje cene naših storitev in blaga in otežuje našim podjetjem tekmovanje ...
<SPEAKER ID="118" NAME="Daniel Hannan" AFFILIATION="ECR">
(FR) Gospod predsednik, baronica Ashton in njeni federalistični prijatelji nas imajo za nasprotnike Evrope. Če bi ona in njeni prijatelji iz Kampanje za jedrsko razorožitev dosegli svoje, bi bila naša celina še vedno razdeljena in več sto milijonov Evropejcev bi še vedno trpelo pod marksistično tiranijo. Noben pravi Evropejec in noben pravi demokrat ne more pri polni zavesti podpreti takih kandidatov. S njihovo izvolitvijo samo na podlagi njihove podpore evropski integraciji naša zbornica sama sebi piše obsodbo.
<SPEAKER ID="120" NAME="Iva Zanicchi" AFFILIATION="PPE">
(IT) Gospod predsednik, gospe in gospodje, zelo vesela sem, da sem lahko glasovala za novi kolegij komisarjev. Vesela sem, ker v njih vidim visoko strokovne moške in ženske z jasnimi in oblikovanimi programi. Dovolite mi, da najprej zaželim uspeha pri delu gospodu Tajaniju, saj je to zelo dragocen človek, ki bo lahko napravil veliko v prid evropski industriji.
<P>
Kot podpredsednica Odbora za razvoj pa moram posebej podčrtati odličen vtis, ki ga je napravila kandidatka za komisarko gospa Georgieva. Ta resnično odločna in sposobna ženska bo odlična sogovornica Odbora za razvoj. Vsem želim veliko uspeha pri delu.
<SPEAKER ID="121" NAME="Peter Jahr" AFFILIATION="PPE">
(DE) Gospod predsednik, ob ogromnih izzivih, ki čakajo Evropo je zelo pomembno in razveseljivo, da imamo učinkovito Komisijo. Poleg tega je nujen pogoj za uspeh sodelovanje med Parlamentom in Komisijo, enakopravno in na podlagi zaupanja. Danes sprejeti sporazum bo pomemben temelj takemu sodelovanju.
<P>
Parlament ima sedaj polna pooblastila za soodločanje, torej je na vseh področjih enakopraven Komisiji in Svetu. Glede na to bomo s Komisijo tesno sodelovali - na podlagi zaupanja, vendar ne nekritično. Še zlasti sporazum SWIFT je dokaz, da mimo Parlamenta ni več mogoče sprejemati odločitev. Močno upam, da bo imela naša zbornica še enkrat priložnost razpravljati o sporazumu SWIFT.
<SPEAKER ID="122" NAME="Alfredo Antoniozzi" AFFILIATION="PPE">
(IT) Gospod predsednik, gospe in gospodje, glasoval sem za Komisijo gospoda Barrosa, ker sem prepričan, da se bo zmogla spoprijeti z izzivi, ki v tej gospodarski in finančni krizi terjajo od nas pogumen in odločen odziv.
<P>
Upam tudi, da bo nekaterim temam, ki se mi zdijo še zlasti pomembne, posvetila ustrezno pozornost. Pri tem imam v mislih zlasti regijsko politiko, ki v rasti in razvoju naših ozemelj pridobiva vedno bolj temeljni pomen in ki je reforma proračuna Evropske unije ne bi smela prizadeti.
<P>
Upam, da bo zadostna tudi podpora reševanju nepremičninske krize, ki pesti naše sodržavljane in ima zlasti v mestnih območjih ponekod hudo zaskrbljujoč obseg. Zato upam, da bodo konkretni finančni instrumenti za socialna stanovanja in druge stanovanjske politike uvrščeni med prednostne naloge nove Komisije, ki ji iskreno želim veliko uspeha pri delu.
<SPEAKER ID="123" NAME="Ryszard Czarnecki" AFFILIATION="ECR">
(PL) Gospod predsednik, pred nekaj meseci sem pri glasovanju o predsedniku Evropske komisije s polnim prepričanjem glasoval za gospoda Barrosa. To je bila, odkrito povedano, tudi edina prava možnost. Gospod Verhofstadt, kandidat liberalcev, in gospod Juncker, kandidat federalistov, nista bila sprejemljiva. Danes moram kot takratni zagovornik gospoda Barrosa z žalostjo povedati, da je Komisija, kakršno je predlagal, kadrovsko precej pomanjkljiva. Ne sam osebno ne moji kolegi ne moremo podpreti Komisije, v kateri se vsaj en članica v resnici šele uči svoje obrti. Če bi bila študentka mednarodnih odnosov in bi na izpitu odgovarjala tako, kot je odgovarjala na parlamentarnem zaslišanju, bi jo profesor verjetno nagnal iz sobe. Na Poljskem ne bi opravila niti enega izpita. Ne morem podpreti Komisije, katere danska članica hoče zapreti premogovnike, tudi premogovnike v moji domovini. Tudi iz tega razloga sem se vzdržal glasovanja. Menim, da je ob tej Komisiji veliko vprašajev, zato bomo njeno delovanje budno spremljali.
<SPEAKER ID="124" NAME="Joe Higgins" AFFILIATION="GUE/NGL">
Gospod predsednik, glasoval sem proti novi Evropski komisiji, ker bo preprosto nadaljevala z desničarsko, neoliberalistično ekonomsko politiko, ki je gospodarstva v številnih državah EU že potisnila v uničujočo krizo. Ta - navidez nova - Evropska komisija se bo izkazala za enako postano vino z enako staro neoliberalistično nalepko z imenom gospoda Barrosa.
<P>
Politike odpiranja trga, deregulacije in privatizacije - za katerimi, bodimo si na jasnem, stojijo velika evropska podjetja - imajo katastrofalne posledice za delavce in njihove bližnje v obliki množične brezposelnosti in grobih posegov v kakovost življenja. V svojem odzivu na krizo v Grčiji in na Irskem vodstvo Evropske komisije soglaša, naj ceno krize plača delavski razred, bankirje in špekulante pa naj se rešuje. Evropski delavci in evropski reveži se morajo upreti taki uničujoči politiki in strniti svoje sile v boju za resnično demokratično ter socialistično Evropo, zato se mora upreti tudi politiki nove Evropske komisije.
<SPEAKER ID="125" NAME="Frank Vanhecke" AFFILIATION="NI">
(NL) Glede na zelo omejen čas govora se lahko samo bežno dotaknem peščice od vrste razlogov, zaradi katerih nismo podprli predlagane Evropske komisije. Eden od teh razlogov je to, da nova Evropska komisija napoveduje nadaljevanje poti k pridružitvi neevropske, islamistične Turčije Evropski uniji, kljub odločnemu nasprotovanju velike večine Evropejcev, ki pa doslej še niso imeli nikakršne priložnosti, da bi izrazili svoje mnenje o tej zadevi.
<P>
Drug razlog je vztrajno zavzemanje Evropske komisije za ponovno odpiranje Evrope milijonom, v daljšem času celo več deset milijonom neevropskih priseljencev, kljub več deset milijonom brezposelnih na naši celini. Še en razlog je ugotovitev s parlamentarnih zaslišanj, da niti eden od novih evropskih komisarjev ni pripravljen storiti ničesar v zvezi z demokratičnim primanjkljajem.
<P>
Že našteti razlogi zadostujejo za glasovanje proti novi Evropski komisiji.
<SPEAKER ID="126" NAME="Francesco Enrico Speroni" AFFILIATION="EFD">
(IT) Gospod predsednik, gospe in gospodje, od nove Komisije nismo slišali določnih in zadovoljivih odgovorov glede boja proti nezakonitemu priseljevanju v Evropsko unijo. Že samo to bi bil zadosten razlog za zavrnitev odobritve njenega dela in njenega programa.
<P>
Obstaja pa še en razlog. Vse kaže, da bosta Komisija, še zlasti pa njen predsednik, zelo nerada sprejemala zakonodajne pobude Parlamenta. To meji na kršitev demokracije ali vsaj zbuja tak vtis. Poslanci Parlamenta smo edini neposredno izvoljeni predstavniki ljudstva; zato nespoštovanje naše pravice do pobude ali celo poskusi omalovaževanja te pravice - čeprav je le-ta sankcionirana v 255. členu Lizbonske pogodbe - terjajo, da ne naklonimo svojega zaupanja gospodu Barrosu in njegovi Komisiji.
<SPEAKER ID="127" NAME="Syed Kamall" AFFILIATION="ECR">
Gospod predsednik, mislim, da ob pogledu na zbor kandidatov, ki so nam bili danes predstavljeni, večina poslancev, ne glede na politično barvo, pravi, da so nekateri dobri, nekateri morda zelo dobri, nekateri slabi in nekateri preprosto zelo slabi. Nekateri nam žal niso odgovorili na vsa vprašanja o njihovi preteklosti. Poslanci Evropskega parlamenta pa ne moremo glasovati o posameznih komisarjih, torej smo lahko glasovali le za ves sveženj ali proti njemu. To je zelo žalostno in obžalovanja vredno in zato sem se vzdržal glasovanja.
<P>
Slišali smo besede gospoda Barrosa o Evropi, ki se odziva na krizo. Če se hočemo zares odzvati na krizo, najprej poskrbimo, da ne bomo več kopičili neustrezne zakonodaje. Poskrbimo za ustrezno oceno učinkov vsake direktive ali uredbe. Vzemimo za primer direktivo o upraviteljih alternativnih investicijskih skladov, ki bo evropskim podjetnikom okrnila razpoložljive vire finančnih sredstev, kar bo odgnalo motorje napredka in blagostanja iz Evrope, pa tudi zmanjšalo naložbe v države v razvoju. Ko bi nam le uspelo zmanjšati veletok zakonodaje, ki se vali skozi našo institucijo!
<SPEAKER ID="128" NAME="Nirj Deva" AFFILIATION="ECR">
Gospod predsednik, ljudje jugovzhodne Anglije so me izvolili, da bi sodeloval pri reformiranju EU. Glasovanje o 27 komisarjih v svežnju pa pomeni nadaljevanje stare prakse: ne pomeni reforme, preglednosti, odgovornosti, resne potrditve. Gospodu Barrosu osebno zaupam, pa tudi nekaterim komisarjem, s katerimi sem že sodeloval. To pa še ne pomeni zaupanja celotnemu kolegiju komisarjev v svežnju. Vsak komisar ima lastno, enkratno politično zgodovino. Nihče drug v tako imenovani demokraciji ne more dobiti v roke pooblastil za proženje zakonodajnih postopkov, sprejemanje zakonodaje in nato še njeno izvajanje, ne da bi bil na položaj osebno izvoljen. To je popolnoma nesprejemljivo, gospod predsednik, zato sem se moral glasovanja žal vzdržati.
<SPEAKER ID="129" NAME="Philip Claeys" AFFILIATION="NI">
(NL) Glasoval sem proti novi Komisiji, ker ni niti enega znamenja, da se bo nova Komisija lotila odpravljanja prepada med povprečnim Evropejcem in evropskimi institucijami, še zlasti Evropsko komisijo.
<P>
Poslušal sem kandidata za komisarja za širitev med zaslišanjem pred Odborom za zunanje zadeve in dobil sem vtis, da se mu zdi popolnoma pravilno pomesti pod preprogo vse proteste proti pridružitvi neevropske Turčije, tako kot se dogaja že zadnjih pet let.
<P>
Nova Komisija prav tako zagovarja obsežnejši dotok ekonomskih priseljencev, še bolj pokroviteljsko ravnanje in še več vmešavanja, kar vse je vsekakor obžalovanja vredno v Evropi Lizbonske pogodbe in nas lahko navdaja samo z zaskrbljenostjo.
<SPEAKER ID="130" NAME="Gerard Batten" AFFILIATION="EFD">
Gospod predsednik, glasoval sem proti Komisiji, ker nočem, da mi vlada Evropska komisija v kakršni koli sestavi, za glasovanje proti tej Komisiji pa imam še dodatne razloge. Več njenih članov je bilo članov komunistične stranke ali je bilo povezanih z njo. Med take spadajo na primer gospod Barroso, gospod Šefčovič, gospod Füle, gospod Piebalgs in gospod Potočnik, če naštejem le nekatere. Baronica Ashton je bila zakladničarka Kampanje za jedrsko razorožitev, ki je delovala skoraj kot frontna organizacija komunistov in je del finančnih sredstev prejemala iz sovjetskega bloka.
<P>
Ni primerna za vodenje zunanje varnostne in obrambne politike. Plemenita baronica je spodkopavala obrambno politiko lastne domovine, ko smo bili izpostavljeni najresnejšim grožnjam - jedrskim grožnjam - naših sovražnikov. Komisija je po novem dejanska vlada Evropske unije. Evropa v spanju koraka v prepad. Zdaj nam bodo vladali komunisti, kolaboracionisti in kvizlingi.
<SPEAKER ID="131" NAME="Seán Kelly" AFFILIATION="PPE">
Gospod predsednik, danes sem z veseljem glasoval za Komisijo, ker menim, da je v današnjih okoliščinah in v skladu z našim poslovnikom to prav. Komisijo potrebujemo in zdaj jo imamo.
<P>
Vendar je več kolegov poslancev ugotovilo - pravilno ugotovilo - da bi bilo bolje, če bi lahko glasovali o vsakem komisarju posebej glede na osebne sposobnosti in primernost, ne pa v svežnju. Če bi izbirali nogometno reprezentanco, je tudi ne bi izbirali v svežnju. Najboljše možnosti za zmago bi imeli, če bi izbrali vsakega igralca posebej po njegovih sposobnostih. Mislim, da bi si morali prizadevati za vzpostavitev take ureditve in za reformo pravil, tako da bomo lahko ob naslednjih volitvah Komisije komisarje izbirali po sposobnostih in primernosti. Tako bi morale tudi države predlagati najboljše kandidate in poskrbeti, da bodo njihovi kandidati delali kar najbolje. Mislim, da bi tako dobili boljšo ekipo. Za zdaj pa se veselim čim tesnejšega sodelovanja s Komisijo v naslednjih petih letih.
<SPEAKER ID="132" NAME="Paul Rübig" AFFILIATION="PPE">
(DE) Gospod predsednik, veseli me današnja visoka stopnja soglasja v Parlamentu. Veliko kolegov je pozivalo k močnejši Evropi. Soglasje pomeni moč, zato sem vesel tako pozitivnega izida glasovanja o novi Komisiji. Nenazadnje je lahko samo učinkovita Evropa tudi socialna Evropa. Komisija se je jasno zavzela za to, saj lahko delimo le tisto, kar izdelamo. Zato se moramo v Evropi posvetiti usposabljanju in izobraževanju ter se usmeriti v infrastrukturo in raziskave.
<P>
Iz bogataša je precej preprosto narediti reveža, mnogo zahtevnejše in dolgotrajnejše pa je iz reveža narediti bogataša. To pa bi moral biti tudi v prihodnje cilj Evrope.
<P>
Pisne obrazložitve glasovanja
<SPEAKER ID="135" NAME="Zigmantas Balčytis  " AFFILIATION="S&amp;D">
v pisni obliki. - Medinstitucionalni odnosi med Parlamentom in Komisijo so z Lizbonsko pogodbo krenili v novo smer. Poslanci pošiljamo Komisiji jasno sporočilo, da Evropski parlament nikoli več ne bo zgolj opazovalec, pač pa enakopraven dejavnik pri oblikovanju evropske politike. Politično delovanje Komisije je premalo notranje usklajeno in Evropa je ob nepričakovanih dogodkih popolnoma ohromljena. Ob nepričakovanih dogodkih se nismo sposobni odzvati učinkovito in usklajeno. Predsednik Komisije se je zavezal k odprtim, preglednim in konstruktivnim odnosom z Evropskim parlamentom, v katerih bomo skupaj oblikovali jasne in uresničljive politične cilje ter skrbeli za kakovost zakonodaje. Zdaj je čas, da se gospod Barroso spomni svojih obljub in da poskrbi, da bodo zahteve Evropskega parlamenta jasno vgrajene v Okvirni sporazum.
<SPEAKER ID="999" NAME="Vilija Blinkevičiūt " AFFILIATION="S&amp;D">
v pisni obliki. - (LT) Podpiram Okvirni sporazum, saj je sodelovanje med Evropskim parlamentom in Evropsko komisijo ključnega pomena za krepitev trdnosti Evropske unije in učinkovitost njenega delovanja. Sporazum določa, da mora na zahtevo Evropskega parlamenta z zakonodajno pobudo Komisija odgovoriti v mesecu dni in v letu dni pripraviti ustrezen akt zakonodaje Evropske unije. Če pripravo zahtevanega akta zavrne, mora Evropska unija tako odločitev podrobno utemeljiti. Doslej je imela pravico do zakonodajnih pobud samo Evropska komisija, Lizbonska pogodba pa določa, da ima pravico do zakonodajnih pobud tudi večina v Evropskem parlamentu. Parlament in Komisija bosta tesno sodelovala v začetnih fazah obdelave zakonodajnih pobud državljanov. Pri sklepanju mednarodnih pogodb bodo v pogajanja vključeni tudi strokovnjaki Evropskega parlamenta. Po sporazumu bo imel Parlament pravico sodelovati pri nekaterih mednarodnih pogovorih Evropske unije v vlogi opazovalca, pa tudi pravico zahtevati dodatne informacije o mednarodnih pogodbah.
<SPEAKER ID="136" NAME="Andrew Henry William Brons  " AFFILIATION="NI">
v pisni obliki. - Soglašamo z deli predloga, ki urejajo enakopravno obravnavo Parlamenta in Sveta glede udeležbe na srečanjih in dostopa do informacij, reden dialog med predsednikom Komisije in predsednikom Parlamenta, sodelovanje pri pobudah državljanov, ocene učinkov zakonodaje in uporabo "mehkega prava" (namesto kazenskega prava?), nasprotujemo pa: ponovni uvedbi in zaostritvi obveznih rokov za uveljavitev direktiv ter uporabi jezika čaščenja v zvezi z Evropsko unijo in njenimi uradniki.
<SPEAKER ID="998" NAME="Maria Da Graça Carvalho  " AFFILIATION="PPE">
v pisni obliki. - (PT) Pozdravljam danes sprejeti predlog resolucije o novem okvirnem sporazumu o institucionalnih odnosih med Evropsko komisijo in Evropskim parlamentom, ki krepi pooblastila Parlamenta iz Lizbonske pogodbe.
<P>
Zagotovilo, da bo Komisija upoštevala temeljno načelo enake obravnave Parlamenta in Sveta, je eden od dejavnikov novega ravnotežja med institucijami, ki jih obravnava sporazum.
<P>
Poudarila bi rada tudi pomen rednega dialoga med Komisijo in Parlamentom v obliki udeležbe na sestankih konference predsednikov, sestankih konference predsednikov odborov in sestankih kolegija komisarjev.
<P>
Poleg tega bo k bolj odgovornemu ravnanju uradnikov prispevala tudi uvedba novega "časa za vprašanja" članom Komisije na plenarnih zasedanjih.
<SPEAKER ID="137" NAME="Edite Estrela  " AFFILIATION="S&amp;D">
v pisni obliki. - (PT) Glasovala sem za resolucijo Evropskega parlamenta o revidiranem okvirnem sporazumu med Parlamentom in Komisijo za naslednje parlamentarno obdobje, saj gre za pomemben sporazum, ne le v simbolnem smislu - glede na to, da jasno odraža zavezo obeh institucij, Parlamenta in Komisije, da bosta sodelovali pri gradnji evropskega projekta - pač pa tudi zaradi vsebine, saj določa obveznosti obeh institucij-podpisnic, tako da se bosta v prihodnje lažje spopadali z izzivi in reševali probleme državljanov.
<SPEAKER ID="138" NAME="Diogo Feio  " AFFILIATION="PPE">
v pisni obliki. - (PT) Evropski parlament sta Komisija in Svet doslej pogosto postavljala pred izvršena dejstva, saj je bil potisnjen v vlogo pasivnega potrjevalca že sprejetih odločitev. Tako stanje, glede katerega smo se v zbornici pogosto pritoževali, je rušilo ravnovesje v odnosih med tremi glavnimi evropskimi institucijami. Nujno je, da začne Komisija enako pozornost, kot jo posveča Svetu, posvečati tudi Parlamentu, ki po svojih pravicah vedno bolj postaja partner Svetu v procesu odločanja.
<P>
Upam, da revidirani okvirni sporazum med Evropskim parlamentom in Komisijo ne bo samo zgladil najostrejših robov, pač pa pospešil postopke, spodbudil tesnejše sodelovanje in hitro ter učinkovito izmenjavo informacij, tako da bomo izvoljeni predstavniki držav članic prišli do besede in bodo naše besede upoštevane ob pravem času. Glede na to, kako se je sporazum pripravljal, verjamem, do bo to mogoče.
<P>
Zato je pobuda predsednika Evropske komisije o vzpostavitvi posebnega partnerstva med Parlamentom in institucijo, ki ji predseduje, popolnoma utemeljena. Upam, da ne bo samo vzcvetela, pač pa tudi rodila sadove.
<SPEAKER ID="139" NAME="José Manuel Fernandes  " AFFILIATION="PPE">
v pisni obliki. - (PT) Glede na učinke Lizbonske pogodbe na delovanje institucij Evropske unije in okrepljeno soodgovornost v postopkih odločanja je nujno oblikovati nabor postopkov, ki bo zagotovil učinkovito in uspešno izmenjavo informacij in stališč o strategijah utrjevanja in širitve evropske integracije. Možnost sistematičnega delovnega sestajanja pred oblikovanjem zakonodajnih in regulativnih gradiv v vsaki od institucij bo vsekakor spodbujala skupno delo, usklajevanje zamisli, projektov in stališč ter izboljšanje osnutkov sklepov. Tako se bomo izognili administrativnim in birokratskim postopkom, zlasti pri vračanju in popravljanju resolucij, s tem pa bomo zmanjšali tudi nevarnost podvajanja predlogov in nasprotnih predlogov.
<P>
Ta sporazum krepi sodelovanje med evropskimi institucijami in zagotavlja, da bo Komisija upoštevala načelo enake obravnave Parlamenta in Sveta. Zato je okvirni sporazum nujno čim prej uveljaviti, upoštevati pa moramo tudi, da bo treba učinkovitost in uspešnost tega institucionalnega odnosa ves čas ocenjevati in nadgrajevati.
<SPEAKER ID="140" NAME="Robert Goebbels  " AFFILIATION="S&amp;D">
v pisni obliki. - (FR) Vzdržal sem se glasovanja o okvirnem sporazumu med Evropskim parlamentom in Komisijo. Parlament kot sozakonodajalec si ne bi smel prisvajati vedno širših pooblastil na račun Komisije. Pogodba in nič drugega kot pogodba: pod tem geslom Parlament krni pravico Komisije do pobude. Kot je dejal predsednik Buzek: "Pravkar smo napravili nov korak k pravici vsakega poslanca do zakonodajnih pobud". Ko bodo imeli pravico do zakonodajnih pobud posamezni poslanci, si bo vsak lobi v Evropi poiskal svojega poslanca, ki bo zagovarjal njegove interese. Želel bi, da bi se držali preizkušenega in preverjenega postopka Skupnosti - Komisija naj bo skrbnik in razsodnik skupnih evropskih interesov - iz česar izvira tudi njena izključna pravica do zakonodajnih pobud. Pogostejši sestanki med telesi Komisije in Parlamenta niso prava pot k učinkovitejši evropski politiki.
<SPEAKER ID="141" NAME="Ian Hudghton" AFFILIATION="Verts/ALE">
v pisni obliki. - Glasoval sem za novi okvirni sporazum med Parlamentom in Komisijo. Z uveljavitvijo Lizbonske pogodbe ja naša zbornica dobila širša pooblastila in temu je treba prilagoditi tudi naše delovne odnose s Komisijo. Še zlasti pozdravljam poglavje novega sporazuma, po katerem mora predsednik Komisije resno upoštevati poziv Parlamenta, naj izreče svoje nezaupanje članu Komisije. Danes sem sicer glasoval za novo Komisijo, nasprotujem pa sistemu vse-ali-nič, po katerem mora Parlament potrditi ali zavrniti Komisijo v svežnju. Zato velja pozdraviti vsak postopek, ki nam omogoča klicati na odgovornost posamezne komisarje.
<SPEAKER ID="142" NAME="Elisabeth Köstinger  " AFFILIATION="PPE">
v pisni obliki. - (DE) Potrditev nove Komisije v Evropskem parlamentu ne pomeni, da ji puščamo proste roke, pač pa le, da smo ji izrekli zaupnico. Zdaj se lahko končno lotimo skupnega dela s popolno Komisijo. Uveljavitev Lizbonske pogodbe je utrdila in okrepila vlogo Evropskega parlamenta, okvirni sporazum o odnosih med Evropskim parlamentom in Komisijo, ki smo ga sprejeli danes, pa potrjuje enakopravno partnerstvo med Evropskim parlamentom in Komisijo, to pa je nekaj, kar izrecno pozdravljam. Tako smo postavili trdne temelje za sodelovanje v prihodnosti in dosledno bomo vztrajali pri dialogu enakopravnih partnerjev. Verjetno bo tudi v Komisiji v prid sodelovati z Evropskim parlamentom že v zgodnjih fazah zakonodajnih pobud, saj bodo tako postopki učinkovitejši, kar pa je lahko samo v korist evropskim ljudem in aktivni demokraciji.
<SPEAKER ID="143" NAME="Jean-Luc Mélenchon  " AFFILIATION="GUE/NGL">
v pisni obliki. - (FR) Poslanci Evropskega parlamenta smo izvoljeni na neposrednih volitvah, zato predstavljamo evropsko javnost. Zato je nezaslišano, da je konferenca predsednikov pripravljena moledovati za pravico do dostopa do informacij, ki jih imata na voljo Komisija in Svet, ali pravico do udeležbe na nekaterih sestankih teh teles, ko pa jih vendar mi vabimo na sestanke Parlamenta! Kako je mogoče, da Parlament ne uveljavlja svoje predstavniške vloge z zahtevo, da mora Komisija brez nadaljnjega podpirati njegove pobude? Kako je lahko Parlamentu sprejemljivo, da lahko Komisija zavrne njegovo zahtevo po nezaupnici komisarju? Kako je lahko sprejemljivo, da mnenje Parlamenta o spremembah načina dela Komisije ni zavezujoče?
<P>
Kako je mogoče, da Parlament ne zahteva odločneje statusa opazovalcev za predsednike delegacij, kadar ga ti predstavljajo na mednarodnih konferencah? Eno je, če Lizbonska pogodba namenja Evropskemu parlamentu postransko vlogo, nekaj povsem drugega pa je, če s takim nesmislom soglašajo tudi sami poslanci. Glasoval bom proti temu sklepu, iz spoštovanja do dostojanstva mandata, ki so mi ga podelili ljudje v Franciji.
<SPEAKER ID="144" NAME="Nuno Melo  " AFFILIATION="PPE">
v pisni obliki. - (PT) Po uveljavitvi Lizbonske pogodbe se je treba dogovoriti za nov okvirni sporazum o odnosih med Evropskim parlamentom in Komisijo. Predlog resolucije, ki je bil danes sprejet s prepričljivo večino, odseva novo in izredno pomembno vlogo, ki jo prevzema Evropski parlament. V tem besedilu se jasno čuti duh Lizbonske pogodbe, prek razširitve odgovornosti Parlamenta, enakopravne obravnave Parlamenta in Sveta ter novih pooblastil Parlamenta na različnih področjih. V tem smislu sprejeti predlog izraža poglobitev ustavnega procesa EU v pravo smer.
<SPEAKER ID="145" NAME="Andreas Mölzer  " AFFILIATION="NI">
v pisni obliki. - (DE) Predlog resolucije o revidiranem okvirnem sporazumu med Evropskim parlamentom in Komisijo za naslednje parlamentarno obdobje vsebuje nekaj razumnih izhodišč. Med taka izhodišča spadata zahteva, naj Komisija zagotovi, da bo v prihodnje spoštovala načelo enake obravnave Parlamenta in Sveta, pa tudi uvedba konkretnih rokov, ki jih mora izpolniti Komisija v zvezi s predlogi zakonodajnih pobud.
<P>
Zahteva, naj predsednik Komisije na poziv Parlamenta zahteva odstop posameznega člana Komisije, pa je nesprejemljiva in nesmiselna. Smiselna bi bila le, če bi bilo mogoče pri glasovanju o Komisiji glasovati o posameznih kandidatih, kar pa zaenkrat ni mogoče. Zato sem glasoval proti predlogu resolucije.
<SPEAKER ID="146" NAME="Birgit Schnieber-Jastram  " AFFILIATION="PPE">
v pisni obliki. - (DE) Obžalovanja vredno se mi zdi, da v okvirnem sporazumu niso omenjeni kontrolni mehanizmi Evropskega parlamenta in da v nekaterih delih sporazuma niso jasno opredeljena načela ločitve pristojnosti. Zato sem se vzdržala glasovanja.
<SPEAKER ID="147" NAME="Nuno Teixeira  " AFFILIATION="PPE">
v pisni obliki. - (PT) Lizbonska pogodba uveljavlja novo ravnotežje med institucijami in znatno izboljšuje položaj Evropskega parlamenta v odnosih z drugimi institucijami. Okvirni sporazum je namenjen urejanju rednih odnosov med Parlamentom in Komisijo po načelih partnerstva, ki je zdaj poglobljeno in prilagojeno novim vidikom Lizbonske pogodbe, za izhodišče pa mu služijo obljube nedavno izvoljenega predsednika Komisije, Joséja Manuela Durãoa Barrosa, pa tudi njegov predlog o vzpostavitvi "posebnega partnerstva med Evropskim parlamentom in Komisijo". Zahtevo, naj se Komisija zaveže, da se bo hitro odzivala na vse zahteve Parlamenta za zakonodajne pobude, moramo pozdraviti, saj odseva vedno pomembnejšo vlogo Evropskega parlamenta kot sozakonodajalca, še posebej na področjih, kakršno je regijska politika. Menim, da je izjemno pozitivno tudi jamstvo, da bo Komisija spoštovala načelo enake obravnave Parlamenta in Sveta, prav tako pozitivno se mi zdi tesnejše medinstitucionalno sodelovanje pri pripravi in izvedbi letnega zakonodajnega in delovnega programa. Iz teh razlogov, predvsem pa zato, ker predlog utrjuje vlogo Evropskega parlamenta in krepi Evropsko unijo, sem glasoval zanj.
<SPEAKER ID="148" NAME="Róża, Gräfin von Thun Und Hohenstein  " AFFILIATION="PPE">
v pisni obliki. - (PL) Novi okvirni sporazum med Evropskim parlamentom in Komisijo vsebuje nekaj pomembnih prvin. Prvič, načelo enake obravnave Parlamenta in Komisije, ki krepi temelje demokracije v Evropski uniji. Drugič, dodatne pristojnosti Parlamenta, ki mu omogoča spremljati zakonodajne pobude Komisije, s tem pa bo lahko Parlament bolj vplival na zakonodajo že med njenim oblikovanjem.
<P>
V sporazum je bila vključena določba o obvezni objavi korelacijskih tabel, za katero sem se zavzela v svojem poročilu o pregledih notranjega trga, ter o zavezujočem roku za prenos direktiv, ki ne bi smel presegati dveh let. Tako imamo zdaj možnosti za hitrejšo izvedbo načrta vzpostavitve skupnega trga. Sporazum tudi krepi pristop Skupnosti in izboljšuje delo obeh institucij. Zavezuje ju k delovanju, s katerim bosta Evropsko unijo preobrazili v pravo skupnost.
<SPEAKER ID="997" NAME="Silvia-Adriana Ţicău  " AFFILIATION="S&amp;D">
v pisni obliki. - (RO) Glasovala sem za resolucijo Evropskega parlamenta o revidiranem okvirnem sporazumu med Evropskim parlamentom in Komisijo za naslednje parlamentarno obdobje, saj menim, da je sporazum nujno potreben za sodelovanje med Evropskim parlamentom in prihodnjo Evropsko komisijo. Evropske institucije morajo poskrbeti za učinkovito uporabo "metode Skupnosti" v prid evropskim državljanom. Po določbah Lizbonske pogodbe, ki vzpostavlja novo ravnotežje med institucijami, lahko Evropski parlament zahteva od Komisije, da predloži zakonodajno pobudo, Komisija pa mora ustrezni zakonodajni predlog posredovati najkasneje v enem letu po prejemu zahteve Parlamenta. Razširitev pristojnosti Parlamenta, medinstitucionalno sodelovanje in spodbujanje poenostavitev zakonodaje EU so jamstvo, da bo zakonodajni proces EU tekel bolje, da se bodo v oblikovanje evropske zakonodaje aktivneje in bolj neposredno vključevali tudi državljani. Komisija mora urediti postopke in pogoje, ki jih določa Lizbonska pogodba, po katerih bodo lahko državljani pozvali Komisijo, naj oblikuje zakonodajne predloge za zadeve, za katere državljani menijo, da jih je treba urediti.
<SPEAKER ID="996" NAME="Anna Záborská  " AFFILIATION="PPE">
v pisni obliki. - (FR) Na februarskem plenarnem zasedanju smo danes priče rojstvu sodelovanja med institucijama, ki bo trajalo vseh naslednjih pet let. Parlament je sicer interno delo začel takoj po evropskih volitvah in je hitro sprejel sklepe o razdelitvi pristojnosti ter o svojih notranjih pravilih, kar nekaj časa pa nam je vzelo urejanje medinstitucionalnega sodelovanja med Svetom in Komisijo v skladu z Lizbonsko pogodbo. Sočasni postopek imenovanja prihodnjih komisarjev je vsekakor olajšal uvedbo pravice do zakonodajne pobude, ki jo bo imel Evropski parlament v prihodnje. Tako mu mora Komisija poročati o svojih konkretnih ukrepih na podlagi prejete zahteve za zakonodajno pobudo po sprejemu poročila o zakonodajni pobudi, v skladu s členom 225 Pogodbe o delovanju Evropske unije. Če Evropski parlament sprejme tako zahtevo z navadno večino, mora Komisija predstaviti zakonodajni predlog najkasneje v enem letu, ali pa mora predlog vključiti v delovni program za naslednje leto. Pozivam vse ljudi dobre volje, naj pazljivo spremljajo delo Parlamenta, saj je jasno, da bodo poslanci to določbo uporabljali predvsem na področju splošne družbene etike.
<SPEAKER ID="150" NAME="Andrew Henry William Brons  " AFFILIATION="NI">
v pisni obliki. - Morda je koga presenetilo, da podpiramo predlog skupine GEU/NGL. S to skupino sicer delimo nekatere kritične poglede na Evropsko unijo, precej različne poglede pa imamo na to, kaj bi moralo nadomestiti EU. Tudi po ideologiji se povsem razlikujemo. Mi smo nacionalisti in visoko cenimo suverenost nacionalnih držav. Oni pa so internacionalisti. Mi verjamemo v sistem, ki temelji na zasebnem podjetništvu ob nekaj državne regulacije in nekaj javne lastnine v javnih gospodarskih službah, oni pa se, ocenjujemo, zavzemajo za precej več državne lastnine. Strinjamo se: z zavračanjem neoliberalistične ekonomske politike, s pozivi k več socialne pravičnosti (čeprav se morda razhajamo pri njeni opredelitvi) in s kritičnim odnosom do izmuzljivosti, nedoslednosti in nezadovoljivih odgovorov nekaterih komisarjev. Z veseljem glasujemo za predlog kogarkoli, če se le strinjamo z njim.
<SPEAKER ID="151" NAME="Carlo Casini" AFFILIATION="PPE">
v pisni obliki. - (IT) Z odločnim glasom podpore želim okrepiti zven besed predsednika Barrosa, besed, s katerimi je napovedal gradnjo enotnejše in močnejše Evrope v naslednjih petih letih.
<P>
Ob začetku svojega govora nas je spomnil na temeljne vrednote evropske enotnosti, med katerimi je najpomembnejša človekovo dostojanstvo. Z vsem srcem soglašam, težava pa je v tem, da ima beseda "dostojanstvo" danes dvoumen pomen, saj se ne uporablja samo za zaščito človekovega življenja in zagotavljanje enakosti, pač pa tudi za diskriminacijo in ogrožanje najranljivejših članov družbe ali celo za upravičevanje smrti. Zato upam, da bo v naslednjih petih letih Komisija delovala tako, da bo beseda "dostojanstvo" spet pridobila svoj nedvoumen in pravi pomen.
<P>
Simbolnega pomena je, da je 15. decembra lanskega leta, na višku naših naporov pri oblikovanju nove Komisije, 500 tisoč evropskih državljanov iz 17 držav v skupni peticiji zahtevalo, naj naše institucije tolmačijo in upoštevajo Listino o temeljnih pravicah v vsakem svojem sklepu na podlagi enakosti in dostojanstva vsakega človeškega bitja.
<SPEAKER ID="152" NAME="Diogo Feio  " AFFILIATION="PPE">
v pisni obliki. - (PT) Glasoval sem za kandidate, saj se zavedam osrednje vloge Komisije v zgradbi Evrope v celoti, pa tudi njenega vedno večjega pomena v vlogi oblikovalca zakonodajnih pobud. Kot Portugalec moram vsekakor izraziti svoje veselje nad tem, da je bilo zahtevno mesto predsednika Komisije ponovno zaupano našemu rojaku, Joséju Manuelu Durãu Barrosu, človeku, ki se je na tem mestu odlikoval že v prejšnjem mandatu.
<P>
Zavedam se težav, ki so se zgrnile na nas v zadnjem času, navdaja pa me upanje v boljše dni za Evropsko unijo in evropski projekt; v tem smislu želim njemu in njegovi ekipi čim več uspeha.
<SPEAKER ID="153" NAME="José Manuel Fernandes  " AFFILIATION="PPE">
v pisni obliki. - (PT) Glede na načela subsidiarnosti, zastopanja in enakih pravic držav članic bi rad poudaril pomen soodgovornosti in sopristojnosti članov Evropske komisije. V okoliščinah vedno globljega sodelovanja med državami članicami in vedno večjega pomena sposobnosti Evropske unije za globalno ukrepanje bi bilo nepojmljivo ločevati strateške in politične odločitve in izbire v evropskih institucijah.
<P>
Vsi novi komisarji so bili zaslišani in so nastopili pred Evropskim parlamentom; pri tem so lahko izrazili svoja pričakovanja in orisali projekte za svoje resorje; pri tem je bil vedno poudarek na soodgovornosti in sodelovanju med resorji in delovnimi področji Evropske komisije. Tak pristop ne kaže na nesposobnost ali na predsedniške težnje, pač pa krepi duha soodločanja, ki ga spodbuja vodenje s sodelovanjem, to pa spodbuja učinkovit in koristen dialog pri utrjevanju Evropske unije. Glede na vse to sem glasoval proti predlogu.
<SPEAKER ID="995" NAME="João Ferreira  " AFFILIATION="GUE/NGL">
v pisni obliki. - (PT) Resolucija, ki jo je predložila Konfederalna skupina Evropske združene levice/Zelene nordijske levice, zajema pomembne vidike naše ocene kolegija komisarjev ob njihovi predstavitvi Parlamentu in povzema temeljne razloge za naše glasovanje proti Komisiji: predstavljeni program predsednika Komisije - ki ga komisarji seveda sprejemajo in so ga brez zadržkov branili tudi na zaslišanjih v Parlamentu - ki pomeni nadaljevanje spodletele neoliberalistične politike prejšnje Komisije, ter dejstvo, da je bila ekipa izbrana za izvedbo tega programa s strategijo, ki ne bo prinesla potrebnih sprememb političnih usmeritev k večji socialni pravičnosti, ustvarjanju delovnih mest in odpravi revščine, pač pa vsebuje nevarne prvine, ki bodo omenjene resne težave še zaostrile. Z eno besedo, Evropo, za kakršno se borimo - Evropo socialne pravičnosti in družbenega napredka, ekonomske in socialne kohezije, enakopravnega sodelovanja med suverenimi državami ter miru - bo ob smernicah, kakršne je za svoje delovanje napovedala Komisija, zelo težko doseči.
<SPEAKER ID="154" NAME="Nuno Melo  " AFFILIATION="PPE">
v pisni obliki. - (PT) Po več tednih zaslišanj novih komisarjev ni pravi čas za dvome o kakovosti kolegija komisarjev, ki so v dolgih urah v različnih odborih podrobno predstavili in pojasnili politike, ki jim bodo sledili. Zdaj je čas, da zagotovimo Evropski uniji legitimno Komisijo, ki se bo lahko odzvala na težave, ki nas zadevajo v zadnjem času.
<SPEAKER ID="155" NAME="Nuno Teixeira  " AFFILIATION="PPE">
v pisni obliki. - (PT) Parlament in Komisijo čaka delo na področjih, ki so ključnega pomena za Evropsko unijo, in sicer odpravljanje krize z oživitvijo gospodarstva in zaposlovanjem, stabiliziranje javnih financ držav članic in dogovor o finančnem okviru za obdobje po letu 2013, v zvezi s katerim bi rad poudaril pomen kohezijske politike.
<P>
Imel sem priložnost vprašati kandidata za komisarja za regijsko politiko, Johannesa Hahna, glede njegovih pogledov na vzpostavitev posebnega programa trajne finančne podpore za najbolj oddaljene regije.
<P>
Predstavil sem mu tudi predlog prožnejše ureditve ugotavljanja upravičenosti do sredstev iz strukturnih skladov v "prehodnih" regijah, to je tistih, ki so v vmesnem območju med merili "konvergence" in "konkurenčnosti in zaposlovanja".
<P>
Poleg usposobljenosti in odločnosti je kandidat pokazal tudi svojo pripravljenost preučiti možne rešitve, kar me navdaja z zaupanjem v njegovo dobro voljo in občutljivost za potrebe oddaljenih regij, kakršna je Madeira.
<P>
Glasoval sem za ekipo komisarjev pod vodstvom Joséja Manuela Barrosa, saj so na splošno dokazali solidno tehnično pripravljenost, resnost in ambicije za spopad z izzivi EU ob upoštevanju vrednot, na katerih temelji, namreč solidarnosti in ozemeljske kohezije.
<SPEAKER ID="157" NAME="Zigmantas Balčytis  " AFFILIATION="S&amp;D">
v pisni obliki. - (LT) Danes smo potrdili sestavo nove Evropske komisije, ob tem pa moramo priznati, da nam ni uspelo popolnoma odpraviti vseh dvomov glede kandidatov za komisarje. V okvirnem programu delovanja Komisije, še zlasti pa v programih posameznih komisarjev manjka socialnega vidika. Imamo vtis, da glavna merila pri oblikovanju ciljev in nalog izhajajo iz krepitve vloge Evrope v svetu, pravice, upi in socialno varstvo naših državljanov pa so potisnjeni v ozadje. Skupina S&D seje odločila podpreti Komisijo, saj v času, v katerem Evropo pestijo neizprosna gospodarska in finančna kriza, vedno večja brezposelnost in razočaranje državljanov nad Evropo, Evropski parlament in Evropa na splošno ne sme postati prizorišče delitev na politična tabora vladajočih in opozicije. Zdaj je najpomembnejše, da se usmerimo na najpomembnejše zadeve na političnem programu, čim prej presežemo stanje negotovosti in nestabilnosti v Evropi in čim prej in čimbolj učinkovito rešimo najbolj pereče probleme, kakršna sta finančna kriza in brezposelnost.
<SPEAKER ID="158" NAME="Bastiaan Belder  " AFFILIATION="EFD">
v pisni obliki. - (NL) Barrosova Komisija II je mešan zbor. V zadnjih tednih smo se srečali z nekaj prepričljivimi kandidati, pa tudi z nekaj zelo šibkimi kandidati. Zato naloga oceniti Komisijo v svežnju ni preprosta. K našemu občutku razdvojenosti prispeva tudi to, da so se mnogi kandidati med zaslišanji očitno želeli samo predstaviti Evropskemu parlamentu v ugodni luči. Za kaj se v resnici zavzemajo, pa v nekaterih primerih še danes ni jasno.
<P>
Poslanci iz Nizozemske reformne stranke v Evropskem parlamentu smo se odločili, da se bomo glasovanja vzdržali. S tem izražamo razdvojeni vtis, ki ga je na nas napravila Komisija. Pa še nekaj je. Ena od komisark, ki je obenem tudi prva podpredsednica, nam vzbuja načelno skrb. Baronico Ashton je doletela dvomljiva čast postati prva uradnica EU, ki združuje delo v Komisiji s položajem v Svetu ministrov. Take neutemeljene institucionalno tvegane pustolovščine ne moremo podpreti. Še več, baronica Ashton na nas ni naredila vtisa, da je sposobna prenesti pritiske, značilne za to mesto. Spada med najšibkejše člene Komisije in nimamo vtisa, da bi bila v resnici doma v zunanjih zadevah. Zato nas glede obdobja 2010-2014 navdaja rahla zaskrbljenost.
<SPEAKER ID="159" NAME="Sebastian Valentin Bodu  " AFFILIATION="PPE">
v pisni obliki. - (RO) Imamo novo Komisijo, ki svoj mandat nastopa v težavnih časih, sestavljena pa je iz strokovnjakov, ki so si na ramena naložili odgovornost vseh 27 držav članic. Imamo Lizbonsko pogodbo, ki spreminja razporeditev pristojnosti in od Komisije terja prožnost. Torej se je Evropska unija znašla v novih, občutljivih okoliščinah, ki zahtevajo uspešno delovanje, stabilnost in vnemo pri oblikovanju in izvajanju usklajenih politik.
<P>
Odpira se nam nova finančna prihodnost, kar pomeni, da se mora Komisija razumno odzvati z reformami in prilagoditvami na vseh področjih, najprej na ekonomskem.
<P>
Vse države članice že občutijo polno težo finančne krize. Alarmni zvonec iz Grčije rezko odmeva v vseh državah, od tistih z uglašenimi gospodarstvi do tistih, ki se na vsakem koraku otepajo s proračunskim primanjkljajem. Stabilna, med vsemi 27 državami članicami skrbno usklajena ekonomska politika nas lahko obvaruje pred hudimi neravnotežji na ravni EU in nam lahko v naslednji fazi zagotovi pozitivne učinke. Ukrepi EU so namenjeni reševanju težav, povezanih s krizo, in aktivnemu obnavljanju stabilnosti v državah članicah. Z drugimi besedami, odpravijo naj primanjkljaj in preprečijo neskladja, obenem pa utrdijo gospodarstvo.
<SPEAKER ID="994" NAME="Sophie Briard Auconie  " AFFILIATION="PPE">
v pisni obliki. - (FR) Podobno kot kolegi poslanci iz treh glavnih političnih skupin v Evropskem parlamentu sem pravkar glasovala za izvolitev kolegija evropskih komisarjev, ki nam ga je predstavil gospod Barroso. V resnici gre za dobro ekipo, ki združuje strokovnjake na različnih področjih, ki se med seboj dopolnjujejo. Do leta 2014 bomo krščanski demokrati, liberalci in socialisti pustili ob strani svoja politična razhajanja in zemljepisne razlike in sodelovali s kolegijem v splošni prid Evrope. V treh tednih smo poslanci v postopku parlamentarnih zaslišanj opravili izjemno nalogo preverjanja kakovosti kandidatov. Ob koncu tega postopka je naša dolžnost polno podpreti novo ekipo. Zdaj pričakujemo, da nas bo Komisija "Barroso II" presenetila z neomajno vnemo pri nadaljnji gradnji Evropske unije. Njena glavna naloga bo vsak dan dokazovati dodano vrednost evropskega projekta za vse naše evropske sodržavljane.
<SPEAKER ID="993" NAME="Maria Da Graça Carvalho  " AFFILIATION="PPE">
v pisni obliki. - (PT) V današnjem težavnem obdobju za Evropo, ki je kritično v finančnem, ekonomskem in socialnem smislu, nujno potrebujemo močno Komisijo z ambicioznim, pogumnim programom na ključnih področjih, kakršna so energetska varnost, podnebne spremembe, znanstvene raziskave in inovacije.
<P>
Nova sestava Komisije, v kateri je en član odgovoren posebej za podnebne spremembe, drug pa za inovacije in raziskave, je jasen znak ambicioznih načrtov in verodostojne strategije Evrope do leta 2020.
<P>
Nova Komisija pod vodstvom predsednika Barrosa in z novo sestavo na omenjenih področjih izpolnjuje merila za vlogo motorja oživitve gospodarstva na podlagi učinkovite rabe virov in inovacij v prid večje socialne pravičnosti.
<P>
Pozdravljam novi kolegij komisarjev in predsednika Barrosa in jim čestitam k izidu glasovanja. Ta izid pomeni širšo parlamentarno podporo kot v prejšnjem mandatu, pa tudi jasen signal spodbude k novemu institucionalnemu sodelovanju med Parlamentom in Komisijo, tako da bosta instituciji vedno bolj govorili v en glas v EU, enem od vodilnih akterjev na svetovnem prizorišču.
<SPEAKER ID="160" NAME="Françoise Castex  " AFFILIATION="S&amp;D">
v pisni obliki. - (FR) Glasovala sem proti Komisiji; tako smo glasovali vsi francoski člani Skupine naprednega zavezništva socialistov in demokratov v Evropskem parlamentu. Večina komisarjev je predstavnikov liberalističnih teženj v Evropski uniji, ki jih zavračamo. Nekateri drugi kandidati držav članic pa ne kažejo nikakršnih ambicij v prid Evrope ali nikakršne osebne vizije. Nekaj je neizpodbitno: prihodnji komisarji niso sprejeli nobene od zavez, ki se nam zdijo osrednjega pomena. Kakšna strategija nas bo rešila iz krize? Kako naj se odzivamo na pereče socialne in podnebne težave? Kako naj oživimo skupni evropski projekt? Ker na ta vprašanja nismo prejeli zadovoljivih odgovorov, smo glasovali proti, saj Evropski komisiji ne moremo dati v roke bianko čeka. Ne verjamem, da lahko Komisija, ki ne bo izpolnila omenjenih ciljev, ponudi evropskim državljanom novo prihodnost ali zagotovi Evropi ustrezno mesto na svetu. Zato je ne moremo podpreti. Seveda se bom morala naslednjih pet let ukvarjati s predlogi te Komisije. Moje današnje glasovanje je izraz nezaupanje in politične čuječnosti, ki ju bom ohranila vse parlamentarno obdobje.
<SPEAKER ID="992" NAME="Nessa Childers  " AFFILIATION="S&amp;D">
v pisni obliki. - Vsi člani naše politične skupine socialistov in demokratov smo zelo zadovoljni s končno sestavo nove Komisije. Še zlasti komisarja za okolje in za energijo bosta imela osrednjo vlogo pri razvoju Evrope v naslednjih letih, zato sem vesela, da je gospod Barroso izbral prava kandidata za ta dva resorja.
<SPEAKER ID="161" NAME="Nikolaos Chountis  " AFFILIATION="GUE/NGL">
v pisni obliki. - (EL) Glasoval sem proti predlaganim komisarjem (kolegiju), ker bodo nadaljevali z neoliberalističnimi politikami, ki so prignale Evropsko unijo v sedanjo večplastno krizo in hude neenakosti. Uveljavljali bodo Lizbonsko pogodbo in strategijo EU 2020, kar bo krepilo prevlado trgov, povečevalo brezposelnost in spodkopavalo varnost delovnih mest, razgradilo sistem socialne varnosti in okrnilo demokratične in socialne pravice. Nepregledni postopki in demokratični primanjkljaj v Evropski uniji budijo nezaupanje med ljudmi in poglabljajo krizo zaupanja v evropske institucije, kar se je nedavno izrazilo prek skrajno nizke udeležbe na evropskih volitvah. Nadaljevanje take politike pomeni izdajo pričakovanj evropskih državljanov. Evropska levica se bo še naprej borila proti taki politiki v Evropskem parlamentu in z ramo ob rami z delavci in socialnimi gibanji v imenu upov mladih generacij v demokratično, socialno, feministično, ekološko in miroljubno Evropo.
<SPEAKER ID="162" NAME="Carlos Coelho  " AFFILIATION="PPE">
v pisni obliki. - (PT) Čestitam gospodu dr. Barrosu ne le za odlično delo v prvem mandatu, pač pa tudi za zasluženo ponovno imenovanje na mesto predsednika Evropske komisije v tem mandatu. Upam, da bosta Parlament in Komisija znala tesno sodelovati ob medsebojnem spoštovanju pristojnosti in pravic vsake od institucij in da jima bo uspelo vzpostaviti posebno partnerstvo, kakršnega predlaga predsednik Barroso v svojih političnih smernicah. Prepričan sem, da bo novoizvoljeni predsednik Komisije spoštoval svoje obljube Parlamentu, ki bi se morale odraziti v revidiranem okvirnem sporazumu. Samo tako bomo lahko uspešno zaokrožili združitev Evrope, katere osrednji cilj je zaščita pravic naših državljanov.
<P>
Zaslišanja kandidatov za komisarje so pomemben dogodek, ki razgrinja globino evropske demokracije. Parlament z njimi uveljavlja svoje pristojnosti, za sam postopek pa so značilni dostojanstvo, prodornost in preglednost. Prepričan sem, da bo druga Barrosova komisija še močnejša in politično bolj vešča kot prejšnja. Upam, da bo delovala notranje usklajeno in da bodo člani zmogli uresničiti svoje težke naloge v obdobju, ko si vsi želimo oživitve gospodarstva in odpiranja novih delovnih mest.
<SPEAKER ID="163" NAME="Mário David  " AFFILIATION="PPE">
v pisni obliki. - (PT) Novo Barrosovo komisijo je Evropski parlament potrdil z veliko večino. Seveda sem tudi osebno glasoval zanjo. Take odločitve mi narekovala samo vestnost, pač pa je znak mojega prepričanja in zaupanja. Novi kolegij komisarjev je s svojimi izkušnjami mnogo bolj politično usposobljen, kar nam jamči, da se bo čvrsto in odločno spoprijel z resnimi izzivi, s katerimi se sooča Evropska unija: s hudo finančno krizo, ki jo preživljamo, in njenimi strašnimi socialnimi in ekonomskimi učinki, še zlasti brezposelnostjo, z varnostjo in bojem proti terorizmu, s krepitvijo vloge Evrope v svetu, za kar je potrebna Evropa z aktivno skupno zunanjo in varnostno politiko, z bojem proti podnebnim spremembam ter s konkurenčnostjo naših gospodarstev in obrambo našega socialnega modela. Stvaren in ambiciozen program, ki ga je predstavil José Manuel Barroso in ga je Parlament podprl, se lahko zdaj končno začne izvajati v prid 500 milijonov evropskih državljanov. Želim vse najboljše predsedniku Evropske komisije in njegovi ekipi.
<SPEAKER ID="164" NAME="Marielle De Sarnez  " AFFILIATION="ALDE">
v pisni obliki. - (FR) Septembra člani stranke MoDem nismo glasovali za imenovanje gospoda Barrosa za predsednika Komisije, saj njegovo preteklo delo ne govori v prid ponovni izvolitvi. Tudi danes nismo glasovali za kolegij komisarjev, saj nam pomanjkanje ambicij, ki smo ga opazili pri več članih med zaslišanji, ne vliva upanja, da bo Komisija dovolj močna za današnje potrebe EU. Poleg tega dogajanja v zadnjem času žalostno razgaljajo nesposobnost te ekipe, da bi obvladala dogodke. Prvi dvomi so se nam porodili decembra, med københavnskim vrhom, kjer se je izkazalo, da Evropa ne zmore govoriti z enim glasom. Potrdili so se nam januarja, ko baronica Ashton ni obiskala Haitija v znak solidarnosti Evrope in se ni udeležila konference donatorjev v Montrealu, kjer bi bila njena prisotnost nujna za uskladitev pomoči EU in pomoči držav članic. Naši dvomi pa so se pretvorili v gotovost februarja, ko je Grčija postala žrtev špekulacij, Komisiji pa ni uspelo predstaviti verodostojnega načrta rešitve. Iz teh razlogov izvoljeni predstavniki stranke MoDem nismo dali zaupnice Barrosovi drugi komisiji.
<SPEAKER ID="165" NAME="Martin Ehrenhauser  " AFFILIATION="NI">
v pisni obliki. - (DE) Kot prepričan Evropejec ne morem odobriti nove Evropske komisije. Komisija je rezultat nepreglednih odločitev v političnih strankah in vladnih kabinetih držav članic. Predlagani komisarji EU niso neodvisni politični prvokategorniki, česar si upravičeno želijo še zlasti naši mlajši državljani. Pri njihovi izbiri niso bila upoštevana nikakršna merila glede strokovnega znanja. Zadosten dokaz za to so že štirje tedni, ki so minili med imenovanjem avstrijskega komisarja, Johannesa Hahna, in določitvijo resorja zanj. Kljub reformni pogodbi EU, Lizbonski pogodbi, ki je že v veljavi, Evropski parlament že zdaj ne more voliti posameznih komisarjev ali jim izrekati nezaupanja. Politične osebnosti, kakršni sta francoski in španski evropski komisar, bodo v taki družbi preprosto potonile. Nova Evropska komisija ne prinaša več demokracije ali prebuditve, pač pa pomeni nadaljevanje po poti, ki nas je privedla v sedanjo krizo.
<SPEAKER ID="166" NAME="Göran Färm, Anna Hedh, Olle Ludvigsson, Marita Ulvskog in Åsa Westlund  " AFFILIATION="S&amp;D">
v pisni obliki. - (SV) Jeseni smo glasovali proti gospodu Barrosu, saj ne deli našega prepričanja o velikem pomenu pravih delovnih pogojev, enakosti in prehoda v trajnostno družbo. Današnje glasovanje zadeva kolegij 26 komisarjev.
<P>
Preden je bil gospod Barroso imenovan za predsednika Komisije, smo postavili jasne zahteve za revizijo Direktive o napotitvi delavcev. Gospod Barroso je takrat prvič priznal težave v zvezi s sodbami Sodišče Evropske unije, na primer v zadevi Laval. Obljubil je oblikovanje uredbe, ki naj bi kolikor mogoče hitro rešila take probleme. To je bila pomembna sprememba stališča predsednika Komisije, ni pa zadostovala, da bi podprli njegovo kandidaturo.
<P>
Danes pa bomo odločali o celotnem svežnju komisarjev in upamo, da bodo nekateri komisarji - ki so imenovani na ključne položaje, da bi obvladali krizo zaposlovanja, uredili finančne trge in branili temeljne sindikalne pravice - lahko pripomogli k izboljšanju razmer. Še zlasti pozitivno je, da sta gospod Barnier in gospod Andor jasno priznala težave v zvezi s tolmačenjem Direktive o napotitvi delavcev na Sodišču Evropske unije. Jasno sta tudi izjavila, da sta pripravljena sprožiti ustrezne spremembe v evropski zakonodaji.
<SPEAKER ID="167" NAME="Diogo Feio  " AFFILIATION="PPE">
v pisni obliki. - (PT) Odobravam ohranitev ureditve s komisarji iz držav članic tudi v Lizbonski pogodbi, saj je taka ureditev pomembna za uveljavitev vseh mnenjskih odtenkov Evrope v procesih in projektih Evropske komisije.
<P>
Obžalujem nekatere težave, ki smo jih doživeli med parlamentarnimi zaslišanji in so privedle do umika ene od kandidatk, in iskreno upam, da bodo take težave vedno redkejše.
<P>
Po moji sodbi je postopek parlamentarnega preverjanja kandidatov za komisarje v prid združevanju Evrope, saj omogoča bolj pregledne razprave in ocene primernosti kandidatov za predvidene položaje, rad pa bi pozval, naj bodo zaslišanja zahtevna, vendar v pozitivnem vzdušju, saj Evropski parlament in njegovi poslanci ne bi smeli spreminjati zaslišanj v predstave neutemeljenih žalitev in prepirov.
<P>
Upam, da bo Komisija izboljšala zakonodajo, da bo ves čas spoštovala načelo subsidiarnosti in da bo za prednostno nalogo izbrala politiko reševanja gospodarske krize.
<SPEAKER ID="168" NAME="José Manuel Fernandes  " AFFILIATION="PPE">
v pisni obliki. - (PT) V sedanji ključni fazi oživljanja gospodarstva bodo izkušenost in sposobnost Komisije pod vodstvom Joséja Manuela Durãa Barrosa, pa tudi jasne zaveze, sposobnosti in privrženost evropski stvari, ki so jih izkazali komisarji med parlamentarnimi zaslišanji, odločilni za ohranitev enotne in socialno pravične Evrope, ki bo lahko prevzela vodilno vlogo v boju proti podnebnim spremembam in pri krepitvi konkurenčnosti naših podjetij na podlagi znanstvenih raziskav in inovacij.
<P>
Poudarjam naša velika pričakovanja od ekipe, ki združuje raznovrstnost kultur in istovetnosti v Evropi in nadgrajuje najdragocenejše vrednote vsake države članice. Kar zadeva nove institucionalne odnose, ki jih je prinesla uveljavitev Lizbonske pogodbe, in današnje izzive pri razvoju družb, sem prepričan, da ta Komisija krepi sposobnosti Evropske unije za delovanje v današnjem ekonomskem, socialnem in političnem okolju, ne le v okviru Unije, pač pa tudi na svetovni ravni.
<SPEAKER ID="169" NAME="Ilda Figueiredo  " AFFILIATION="GUE/NGL">
v pisni obliki. - (PT) Naše glasovanje proti Evropski komisiji je razumljiv izraz našega nasprotovanja programu te Komisije, večini stališč, ki so jih zagovarjali kandidati na zaslišanji, pa tudi ciljem in vsebini same Lizbonske pogodbe, ki jo Komisija zagovarja, mi pa ji nasprotujemo.
<P>
Res je, da Evropska komisija spada med najpomembnejše institucionalne organe Evropske unije, res pa je tudi, da kolegij komisarjev sestavljajo ljudje, ki so jih predlagale države članice Evropske unije. Ker je večina evropskih vlad desničarsko konservativnih ali socialdemokratskih s podobno politično usmeritvijo, ne preseneča, da ima tudi Evropska komisija podobno usmeritev k neoliberalistični, militaristični in federalistični politiki. Zato nismo slišali nikakršnih praktičnih odgovorov na hude ekonomske in socialne težave, ki jih preživljajo delavci in državljani.
<P>
Borimo se za drugačno Evropo, Evropo pravice in socialnega napredka, v kateri vladata ekonomska in socialna kohezija in ki je usmerjena k enakopravnemu sodelovanju suverenih držav in miru.
<SPEAKER ID="170" NAME="Robert Goebbels  " AFFILIATION="S&amp;D">
v pisni obliki. - (FR) Glasoval sem za novo Komisijo, Barrosovo komisijo II. Od evropskih volitev junija 2009 je Evropska unija v politični praznini, praznini, ki jo je še poudarila zamuda pri uveljavitvi Lizbonske pogodbe. Zato je zagon dela nove Komisije nujno potreben, saj je to edina evropska institucija, pristojna za zakonodajne pobude. Razen gospe Jeleve, ki je kandidaturo umaknila, je vseh 26 kandidatov za komisarje osebno prejelo podporo poslancev. Zavrniti kolegij bi bilo torej nesmiselno. Zato je bilo glasovanje o Komisiji gola formalnost, administrativni postopek z znanim izidom. Moje glasovanje za Barrosovo komisijo II pa ne pomeni brezpogojne politične podpore. Komisijo bom presojal po njenih političnih pobudah.
<SPEAKER ID="171" NAME="Sylvie Goulard  " AFFILIATION="ALDE">
v pisni obliki. - (FR) Kljub temu, da je v kolegiju tudi nekaj prvovrstnih članov, sem glasovala proti izvolitvi Komisije, in sicer iz dveh razlogov. Kar zadeva ekonomska in monetarna vprašanja (lizbonsko strategijo, nadzor v evrskem območju), so neuspehi prejšnje Komisije dobro znani. Kar zadeva zastopanje EU navzven, baronica Ashton ni dovolj usposobljena, obenem pa je videti, da ni pripravljena dovolj zavzeto delati, kot se je izkazalo pri tragediji na Haitiju. Bila je članica Blairove vlade, ki je vdrla v Irak v nasprotju z mednarodnim pravom in ki je dosegla izvzetje iz Listine o temeljnih pravicah.
<SPEAKER ID="172" NAME="Mathieu Grosch  " AFFILIATION="PPE">
v pisni obliki. - (DE) Glasoval sem za Komisijo, saj je na splošno dokazala - še zlasti z (novo) zasedbo - da je sposobna uspešno opravljati svoje delo. Tudi izid pogajanj med Komisijo in Parlamentom je zadovoljiv. Mislim, da je še zlasti pomembno, da Komisiji ne podelimo slepe zaupnice za celotno petletno obdobje, pač pa redno ocenjujemo njeno delo.
<P>
Čakata nas predvsem izziva medsebojne uskladitve politik na različnih področjih, na primer na področju okolja, sociale in gospodarstva, in vzpostavitve take komunikacije z zunanjim svetom, da bo evropska politika bolj pregledna in razumljiva vsem državljanom.
<SPEAKER ID="173" NAME="Sylvie Guillaume  " AFFILIATION="S&amp;D">
v pisni obliki. - (FR) Glasovala sem proti Komisiji gospoda Barrosa, ker ne izpolnjuje meril v zvezi s spodbujanjem socialnih reform, ki se jih moramo lotiti, da se bomo lahko rešili iz sedanje krize. Očitno je, da Komisija ne bo proaktiven podpornik močne politične Evrope in da so njeni cilji daleč stran od Evrope, kakršne si močno želim. S svojimi neustrezno opredeljenimi resorji in šibkimi močmi Komisija ne bo imela vzvodov za delovanje in se bo nedvomno nagibala k varovanju nacionalnih, ne pa evropskih interesov.
<SPEAKER ID="174" NAME="Ian Hudghton" AFFILIATION="Verts/ALE">
v pisni obliki. - Glasoval sem za novi kolegij komisarjev. S stališča Škotske, ki jo predstavljam, je pred novimi komisarji vrsta zadev in izzivov, s katerimi se morajo spoprijeti. Glede na to, da nas čakata reformi SRP in SKP, bo treba pri tem upoštevati bistvene interese Škotske in pozivam pristojna komisarja, naj poskrbita za pogoje za socialni in gospodarski razcvet škotskih obalnih in podeželskih skupnosti. Ker ima Škotska pomembne potenciale za pridobivanje energije, še zlasti obnovljive, mora Komisija prednostno opredeliti projekte in pobude, ki bodo pomagali Škotski razviti svoje ogromne potenciale za oskrbo s čisto, zeleno energijo.
<P>
Kot član stranke, ki se zavzema za EU, upam, da bo Komisija znala obnoviti zaupanje v EU, ki je med številnimi Škoti zamrlo, na primer ob izkušnjah z zgrešeno skupno ribiško politiko.
<SPEAKER ID="991" NAME="Cătălin Sorin Ivan  " AFFILIATION="S&amp;D">
v pisni obliki. - (RO) Barrosova komisija, različica II, bo prva Komisija, ki bo delovala pod Lizbonsko pogodbo, ki Evropskemu parlamentu podeljuje širše pristojnosti, s katerimi je vidnejši in aktivnejši partner kot doslej. Z glasovanjem smo izvolili kolegij komisarjev, pri katerih ni šlo vse brez spodrsljajev, kakršen je bil bolgarsko imenovanje kandidatke in njena kasnejša zamenjava. Uspešna sprememba sestave kolegija dejansko pomeni uspeh Evropskega parlamenta v celoti, še zlasti pa naše politične skupine. Menim pa, da je glas za kolegij najprimernejša izbira v času, ko bi vsako nadaljnje obotavljanje s to odločitvijo privedlo EU v neugoden položaj, v katerem bi bile obtožbe o neučinkovitosti utemeljene. Pomembno je, da se Komisija čim prej loti svojega dela in ujame korak z Evropskim parlamentom, ki je izvoljen že sedem mesecev, vsaj pri delu. Upajmo, da bo sodelovanje dobro in da bodo cilji in ukrepi dobili določnejše obrise, kot so bili predstavljeni med zaslišanji.
<SPEAKER ID="990" NAME="Danuta Jazłowiecka" AFFILIATION="PPE">
(PL) Vzdržala sem se glasovanja o sestavi Evropske komisije, saj je v njej ob dobrih kandidatih tudi precej šibkih in zelo šibkih. Nesprejemljivo se mi zdi potrjevati kandidatko za vodjo evropske diplomacije, kandidata za komisarja za ekonomske in monetarne zadeve ter kandidata za komisarja za zaposlovanje in socialne zadeve, ki za svoja mesta niso usposobljeni. Ne smemo pozabiti, da smo še vedno v krizi in še vedno iščemo pot iz nje. Evropa si torej ne more privoščiti komisarjev, ki bodo svoje resorje začeli šele spoznavati. Osupla sem nad ravnanjem predsednika Evropske komisije, ki je po petih letih dela na tem mestu in ob tako bogatih izkušnjah z vodenjem Komisije predlagal tako šibke kandidate. Odkrito rečeno bi morala pravzaprav glasovati proti sestavi Komisije, vendar so v njej poleg šibkih kandidatov tudi nekateri zelo dobri - vključno s poljskim kandidatom Januszom Lewandowskim. Ne glede na to, da sem se glasovanja vzdržala, želim celotni Komisiji uspešno delo, saj je to zelo pomembno za vse Evropejce.
<SPEAKER ID="175" NAME="Tunne Kelam  " AFFILIATION="PPE">
v pisni obliki. - Glasoval sem za kolegij komisarjev, s čimer sem predvsem izrazil svoje zaupanje v predsednika Komisije. Sestava Komisije se mi ne zdi idealna. Nelagoden občutek mi vzbuja visoka predstavnica za zunanje zadeve, saj nima potrebnih izkušenj v zunanji politiki in nima jasne vizije vodenja zunanje in varnostne politike EU. Ob tem pa menim, da mora Komisija končno začeti delo s polnimi pristojnostmi, zelo pomembna pa se mi zdi tudi široka podpora, ki jo je prejela v Evropskem parlamentu, saj sta po mojem mnenju Komisija in Evropski parlament najtesnejša zaveznika pri oblikovanju skupnih politik EU.
<SPEAKER ID="989" NAME="Alan Kelly  " AFFILIATION="S&amp;D">
v pisni obliki. - Vsi želimo novi Komisiji vse najboljše. Ima vrsto prednostnih nalog, nedvomno pa se vsi strinjamo, da je najpomembnejše področje njenega delovanja ustvarjanje novih delovnih mest. To mora biti ključno merilo, po katerem bomo presojali novo Komisijo. Povejmo odkrito: številne države članice doživljajo ekonomski zlom ali jim tak zlom grozi. Odprava teh razmer in razvoj pametnega, socialno tržnega gospodarstva ter vodilna vloga EU na vseh področjih ekonomskega življenja bodo merila, po katerih bomo ocenjevali Komisijo. Upam, da bo irska komisarka, gospa Geogheghan Quinn, s svojim resorjem inovacij in raziskav odigrala vodilno vlogo v novi Komisiji. Njena vloga pri oživitvi Evrope bo bistvena in želim ji veliko uspeha pri tem.
<SPEAKER ID="176" NAME="Morten Løkkegaard  " AFFILIATION="ALDE">
v pisni obliki. - (DA) Gospod predsednik, o novi ekipi komisarjev gospoda Barrosa je bilo izrečenih veliko lepih besed - in to upravičeno.
<P>
Oglašam se zato, ker je treba opozoriti na pomembno napako, ki smo jo naredili v zvezi z novo Komisijo: v Komisiji zaman iščemo komisarja za komunikacije. Ta resor je bil preprosto UKINJEN - v času, ko - bolj kot kdajkoli doslej - v EU potrebujemo ustrezno, usklajeno in premišljeno komunikacijsko politiko.
<P>
Pred nekaj tedni sem gospodu Barrosu v imenu Skupine zavezništva liberalcev in demokratov za Evropo poslal pismo, v katerem sem izrazil našo zaskrbljenost in ga vprašal. ZAKAJ nimamo več komisarja za komunikacije.
<P>
Na pismo ni bilo nikakršnega odgovora - kar je verjetno odgovor samo po sebi, resda ne zadovoljiv.
<P>
Tako je videti, da nikomur ni čisto jasno, zakaj EU nima komisarja za neverjetno pomembno - pravzaprav življenjsko pomembno - področje, če nočemo, da bi bili številni govori o približevanju EU svojim državljanom in o vzpostavljanju skupnega evropskega javnega prostora zgolj prazne besede.
<P>
Še vedno čakam na odgovor gospoda Barrosa - po možnosti odgovor z ustreznim načrtom za področje komunikacij za prihodnja leta.
<SPEAKER ID="988" NAME="Isabella Lövin  " AFFILIATION="Verts/ALE">
v pisni obliki. - Soglašam s kritiko postopka predlaganja Komisije v resoluciji Skupine zelenih, še zlasti s kritiko nepreglednosti postopka, izbire kandidatov v državah članicah ne po primernosti, pač pa po notranjepolitičnih računih, ter nemožnosti zavrnitve posameznega kandidata. Nisem pa mogla glasovati proti celotni Komisiji, saj menim, da so kandidati za komisarje za ključna področja, na primer za podnebje, okolje, razvoj, humanitarno pomoč, kmetijstvo in ribištvo, zelo sposobni in prizadevni. Zato sem se glasovanja o novi Komisiji vzdržala.
<SPEAKER ID="177" NAME="Thomas Mann  " AFFILIATION="PPE">
v pisni obliki. - (DE) Pravkar sem potrdil izvolitev nove Komisije, čeprav moja odločitev ni bila lahka. Med zaslišanji se je namreč izkazalo, da nekateri kandidati, ki so jih predlagale države članice, nimajo ustreznega strokovnega znanja niti nimajo konkretnih zamisli o svojih resorjih ali kakršne koli vizije za prihodnost. Tudi okvirni sporazum o sodelovanju med Evropskim parlamentom in Komisijo pušča precej vprašanj odprtih. Trenutno je to samo neobvezujoč seznam želja Evropskega parlamenta. Zdaj bomo morali v konkretnih pogajanjih podrobno opredeliti, kolikšno dejansko razširitev pristojnosti je predstavnikom državljanov prinesla Lizbonska pogodba. Medinstitucionalni sporazum pa vsebuje nekatere pomembne premike v pravo smer. Učinke vseh ukrepov Komisije bo redno ocenjevalo neodvisno telo. Komisija bo predhodno obveščala Parlament o spremembah v svoji kadrovski zasedbi. Predsednik delegacije Parlamenta bo imel status opazovalca na mednarodnih konferencah. Evropski parlament bo imel pravico sodelovati pri pripravi in izvedbi letnega delovnega programa EU. In končno, Evropska komisija bo poročala o svojih zakonodajnih pobudah v treh mesecih. Zato sem danes oddal glas "za" novo Barrosovo komisijo.
<SPEAKER ID="987" NAME="Bogdan Kazimierz Marcinkiewicz  " AFFILIATION="PPE">
v pisni obliki. - (PL) Moj glas za Evropsko komisijo je izraz zaupanja in upanja v novi kabinet gospoda Barrosa. Mislim, da moramo kljub precejšnjim razhajanjem in tveganju, da nekaterim komisarjem manjka izkušenj, omogočiti Evropski komisiji, da se loti izzivov in nalog. Komisarji bodo lahko izkazali svojo resnično vrednost le z aktivnim in konkretnim delom. Upam, da bo novi kabinet v tesnem sodelovanju s Svetom Evropske unije in Evropskim parlamentom ter ob pazljivem nadzoru dokazal, da sem glasoval prav.
<SPEAKER ID="178" NAME="David Martin  " AFFILIATION="S&amp;D">
v pisni obliki. - Pozdravljam izvolitev nove Komisije in pričakujem od nje, da bo izpolnila svoje obljube. Še zlasti me veseli izvolitev Cathy Ashton za visoko predstavnico in prepričan sem, da bo njena mirna diplomacija pridobitev za vso Evropo.
<SPEAKER ID="179" NAME="Jean-Luc Mélenchon  " AFFILIATION="GUE/NGL">
v pisni obliki. - (FR) Že izvolitev predsednika je pokazala, da bo Barrosova komisija II pomenila nadaljevanje neoliberalistične politike, ki je privedla EU v dolgotrajno ekonomsko, družbeno in okoljsko krizo. Niti program, ki ga je predstavil gospod Barroso, niti imenovanja komisarjev ne kažejo na kakršno koli spremembo političnih ciljev Komisije.
<P>
Barrosova komisija II, ki nam obeta ohranjanje najslabših možnih razmer ali celo njihovo poslabšanje, pooseblja Evropo socialnega razkroja in atlantizma, ki so mu neoliberalistične elite tako privržene, Evropo, ki odklanja prelom z neoliberalističnimi dogmami gonje za dobički, ki uničuje življenja ljudi in naš planet. Kot poslanec Evropskega parlamenta skušam graditi Evropo pravične delitve bogastva in okoljskega načrtovanja po potrebah ljudi. Zato bom glasoval proti Komisiji, ki je popolno nasprotje teh vodil.
<SPEAKER ID="180" NAME="Nuno Melo  " AFFILIATION="PPE">
v pisni obliki. - (PT) Po več tednih zaslišanj novih komisarjev ni pravi čas za dvome o kakovosti kolegija komisarjev, ki so v dolgih urah v različnih odborih podrobno predstavili in pojasnili politike, ki jim bodo sledili.
<P>
Zdaj je čas, da zagotovimo Evropski uniji legitimno Komisijo, ki se bo lahko odzvala na težave, ki nas zadevajo v zadnjem času. Te ugotovitve smiselno veljajo kot obrazložitev glasovanja o vseh treh predlogih resolucij,, in. Podpisani sem še zlasti vesel, da je Evropska unija zdaj bolje pripravljena na spoprijem s problemi sedanjosti in izzivi prihodnosti.
<SPEAKER ID="986" NAME="Elisabeth Morin-Chartier  " AFFILIATION="PPE">
v pisni obliki. - (FR) Kot neomajna Evropejka sem po sprejemu okvirnega sporazuma med Evropsko komisijo in Evropskim parlamentom za obdobje naslednjih petih let podprla izvolitev nove Komisije, tako kot večina mojih kolegov iz Skupine Evropske ljudske stranke (Krščanskih demokratov). Izid glasovanja je jasen: skupaj z mano je izvolitev kolegija Evropske komisije potrdilo še 488 kolegov poslancev. Rada bi poudarila, da je Parlament tokrat prvič v zgodovini izvolil Evropsko komisijo kot pravi sozakonodajalec. V Evropi, ki jo pretresa kriza, in ob novi institucionalni ureditvi potrebujemo ambicije in močne združitvene projekte, da bomo oblikovali močnejšo Evropo za evropske državljane. Zato odločno pozivam Evropsko komisijo, naj se nemudoma loti ukrepanja.
<SPEAKER ID="181" NAME="Rareş-Lucian Niculescu  " AFFILIATION="PPE">
v pisni obliki. - (RO) Za Barrosovo komisijo, različica II, sem glasoval iz dveh razlogov. Prvi razlog je, da je predstavila verodostojen in realističen program, ki po mojem mnenju ustreza sedanjim potrebam. Upam, da bo novi kolegij ta program začel izvajati čim prej. Drugi razlog pa je, da ekipo gospoda Barrosa sestavljajo številni zanesljivi strokovnjaki, ki bodo po mojem prepričanju pomembno prispevali k uspehu reform, ki jih moramo opraviti v naslednjih letih.
<SPEAKER ID="985" NAME="Wojciech Michał Olejniczak  " AFFILIATION="S&amp;D">
v pisni obliki. - (PL) Poljska delegacija Skupine naprednega zavezništva socialistov in demokratov v Evropskem parlamentu je glasovala za zaupnico novi Evropski komisiji. Zavedamo pa se šibkih plati pravkar izvoljene Komisije in pomislekov glede sposobnosti posameznih komisarjev. Na novo Evropsko komisijo smo morali čakati dolgo. Priznati pa je treba, da je nova Komisija prejela prepričljivo večino glasov. To je trden mandat za prihodnost. Na drugi strani pa je komaj kdo med nami glasoval za novo Komisijo povsem brez zadržkov. Ena od težav je vsekakor, da se resorji 27 komisarjev tudi prekrivajo, kar lahko vodi k nejasnostim.
<P>
Veliko kolegov poslancev je opozorilo tudi na nevarnost, da bo gospod Barroso preveč obvladoval nekatere komisarje. Pozdravljamo namero nove Komisije, da bo ocenila socialne in ekonomske učinke finančne krize. Z velikim obžalovanjem pa ugotavljam, da gospod Barroso v svojem govoru ni povedal nič konkretnega o reformi skupne kmetijske politike ali kohezijske politike. Ti dve področji bosta gotovo med najpomembnejšimi področji dela Evropske komisije v naslednjem mandatu.
<SPEAKER ID="182" NAME="Justas Vincas Paleckis  " AFFILIATION="S&amp;D">
v pisni obliki. - (LT) Državljanom in institucijam vseh držav članic bi moralo biti veliko do tega, da bi za komisarje izvolili najboljše in najmočnejše kandidate. Države članice, ki kandidate predlagajo, in poslanci Evropskega parlamenta nosimo veliko odgovornost. Žal pa nekatere države ne ravnajo v tem duhu. Včasih človek dobi vtis, da vlada katere od držav članic pošlje v Bruselj šibkega ali "nezaželenega" politika, da bi sprostila kak položaj doma. To so nevarne težnje. Evropski parlament pa skuša pokazati "rdeče kartone" šibkim kandidatom, ki so jih imenovale vlade in jih je potrdil predsednik Komisije Barroso, oziroma takim, katerih finančni interesi so premalo pregledni. Pred petimi leti ni uspelo dvema kandidatoma, letos eni kandidatki. Poslanci pa zaenkrat še nimamo pravice glasovati o posameznih komisarjih, pač pa glasujemo o kolegiju komisarjev. Ker je večina komisarjev napravila dober vtis, sem glasoval za novo Evropsko komisijo.
<SPEAKER ID="183" NAME="Alfredo Pallone" AFFILIATION="PPE">
v pisni obliki. - (IT) Evropa nujno potrebuje vodstvo z avtoriteto in nova Komisija tako avtoriteto ima.
<P>
Novo Komisijo čaka težavna naloga spodbuditi trajnostno rast s polno uveljavitvijo evropskega ekonomskega modela, to je modela socialno tržnega gospodarstva.
<P>
Krepitev notranjega trga mora postati ključ za zagotavljanje zdrave konkurence in vzpodbujanje ustvarjanja novih delovnih mest ter rasti. Še zlasti sem ponosen, da je v novo evropsko izvršilno telo Italija z gospodom Tajanijem spet prispevala zaslužnega in sposobnega človeka in da mu je zaupan eden od ključnih resorjev strateškega pomena pri obvladovanju krize in preurejanju proizvodnje v Evropi.
<P>
V naslednjem mandatu si mora Komisija skrbno zastaviti prednostne naloge in mora oblikovati evropsko politiko na področju priseljevanja in energije, s tem pa Uniji zagotoviti dosleden pristop, s katerim imamo zaenkrat težave. Evropski uniji mora zagotoviti tudi zunanjo in varnostno politiko, vredno svojega imena.
<SPEAKER ID="184" NAME="Teresa Riera Madurell  " AFFILIATION="S&amp;D">
v pisni obliki. - (ES) Odbor za industrijo, raziskave in energetiko je odgovoren za raziskave, energijo in razvoj informacijske družbe. To so tri prednostne naloge pri reševanju iz krize in prenovi našega proizvodnega sistema, ki mora po mnenju naše skupine, Skupine naprednega zavezništva socialistov in demokratov v Evropskem parlamentu, postati bolj konkurenčen in inovativen, obenem pa tudi bolj okoljsko in družbeno trajnosten. Raziskave in inovacije so glavno gonilo sprememb. Gospod Barroso je namenil 3 % naložb za raziskave in razvoj. Zaskrbljeni pa smo ob ugotovitvi, da ima to področje vedno manjšo težo v političnih časovnih načrtih in proračunih. Komisija je glede tega sprejela jasnejše zaveze. Oživitev gospodarstva bo slonela pretežno na spremembi našega energetskega modela. Prihodnost gospodarstva je v zelenem gospodarstvu. Komisija je ponovno potrdila tudi ta cilj. Kar zadeva informacijsko družbo, soglašamo, da nas čaka veliko izzivov pri zagotavljanju dostopa do informacijske in komunikacijske tehnologije vsakomur in povsod. Komisarji, ki so nastopili pred našim odborom, so sprejeli pomembne in konkretne zaveze in prejeli so našo zaupnico, zagotavljamo pa jim, da bomo poskrbeli, da bodo sprejete zaveze tudi izpolnili.
<SPEAKER ID="185" NAME="Bart Staes  " AFFILIATION="Verts/ALE">
v pisni obliki. - (NL) Na vprašanje, ali je Barrosova komisija II primeren motor, pobudnik in navdihovalec evropskega projekta, sem pri glasovanju odgovoril z "ne". Barroso ni močan voditelj, kakršnega potrebujemo. Pustil je, da je pet izredno kritičnih let spolzelo mimo nas. Let, v katerih bi se EU lahko odločila za manj neoliberalistično in bolj socialno politiko. Let, v katerih bi Evropa lahko spodbujala rast malih in srednje velikih podjetij. Let, v katerih bi lahko Barroso prispeval k razvoju in kakovosti evropskih, neodvisnih javnih občil in k demokratizaciji evropskega odločanja, s tem pa obnovil zaupanje v projekt evropskega sodelovanja med milijoni državljanov. Nič od tega nismo doživeli.
<P>
Nekritična osredotočenost na liberalizacijo, cene vrednostnih papirjev in makroekonomsko rast je socialno in trajnostno EU odmaknila v megleno prihodnost. Po svetu pustošijo tri krize: finančna, socialna in okoljska. Šibki skupni odzivi podžigajo cinizem in politični nihilizem javnosti. Barrosov neodločni in medli politični načrt nam vliva malo upanja v spremembe. Sprijaznil se je s tem, da mu nekatere države članice vsiljujejo popolnoma nesposobne kandidate, in razcepil je resorje nekaterih komisarjev, kar vnaša negotovost, kdo v resnici odgovarja za ključna politična področja. Barrosu primanjkuje vizije in političnega poguma, to pa za Evropo ni dobro. To je razlaga mojega glasovanja proti.
<SPEAKER ID="186" NAME="Nuno Teixeira  " AFFILIATION="PPE">
v pisni obliki. - (PT) Parlament in Komisijo čaka delo na področjih, ki so ključnega pomena za Evropsko unijo, in sicer odpravljanje krize z oživitvijo gospodarstva in zaposlovanjem, stabiliziranje javnih financ držav članic in dogovor o finančnem okviru za obdobje po letu 2013, v zvezi s katerim bi rad poudaril pomen kohezijske politike. Imel sem priložnost vprašati kandidata za komisarja za regijsko politiko, Johannesa Hahna, glede njegovih pogledov na vzpostavitev posebnega programa trajne finančne podpore za najbolj oddaljene regije. Predstavil sem mu tudi predlog prožnejše ureditve ugotavljanja upravičenosti do sredstev iz strukturnih skladov v "prehodnih" regijah, to je tistih, ki so v vmesnem območju med merili "konvergence" in "konkurenčnosti in zaposlovanja". Poleg usposobljenosti in odločnosti je kandidat pokazal tudi svojo pripravljenost preučiti možne rešitve, kar me navdaja z zaupanjem v njegovo dobro voljo in občutljivost za potrebe oddaljenih regij, kakršna je Madeira. Glasoval sem za ekipo komisarjev pod vodstvom Joséja Manuela Barrosa, saj so na splošno dokazali solidno tehnično pripravljenost, resnost in ambicije za spopad z izzivi EU ob upoštevanju vrednot, na katerih temelji, namreč solidarnosti in ozemeljske kohezije.
<SPEAKER ID="187" NAME="Róża, Gräfin von Thun Und Hohenstein  " AFFILIATION="PPE">
v pisni obliki. - (RO) Imamo novo Komisijo, ki svoj mandat nastopa v težavnih časih, sestavljena pa je iz strokovnjakov, ki so si na ramena naložili odgovornost vseh 27 držav članic. Imamo Lizbonsko pogodbo, ki spreminja razporeditev pristojnosti in od Komisije terja prožnost. Torej se je Evropska unija znašla v novih, občutljivih okoliščinah, ki zahtevajo uspešno delovanje, stabilnost in vnemo pri oblikovanju in izvajanju usklajenih politik.
<P>
Odpira se nam nova finančna prihodnost, kar pomeni, da se mora Komisija razumno odzvati z reformami in prilagoditvami na vseh področjih, najprej na ekonomskem. Vse države članice že občutijo polno težo finančne krize. Alarmni zvonec iz Grčije rezko odmeva v vseh državah, od tistih z uglašenimi gospodarstvi do tistih, ki se na vsakem koraku otepajo s proračunskim primanjkljajem.
<P>
Stabilna, med vsemi 27 državami članicami skrbno usklajena ekonomska politika nas lahko obvaruje pred hudimi neravnotežji na ravni EU in nam lahko v naslednji fazi zagotovi pozitivne učinke. Ukrepi EU so namenjeni reševanju težav, povezanih s krizo, in aktivnemu obnavljanju stabilnosti v državah članicah. Z drugimi besedami, odpravijo naj primanjkljaj in preprečijo neskladja, obenem pa utrdijo gospodarstvo.
<SPEAKER ID="188" NAME="Georgios Toussas  " AFFILIATION="GUE/NGL">
v pisni obliki. - (EL) Člani Evropske komisije imajo zaupnico političnih predstavnikov kapitala, ne pa od predstavnikov delavstva. Člane Evropske komisije so predlagale neoliberalistične in socialdemokratske vlade držav članic EU, izvolil pa jih je Evropski parlament; edino merilo njihove primernosti je bila pripravljenost brez zadržkov služiti kapitalu. Člani Evropske komisije so to potrdili tudi na zaslišanjih pred odbori Evropskega parlamenta, saj brez oklevanja podpirajo: imperialistično naravo EU, moč njene protiljudske politike in mednarodne vojaške posege v prid donosnosti kapitala, zaokrožitev enotnega trga in štirih maastrichtskih svoboščin, konkurenčnost in prestrukturiranje kapitalizma za vzpostavitev ugodnih pogojev za koncentracijo kapitala, krepitev protiljudskih ukrepov z vsesplošnim napadom na delavske plače, socialne pravice in socialno varstvo v prid povečanju dobičkov monopolov, ter širitev in krepitev reakcionarnih sil pregona za dušenje delavskih in ljudskih demonstracij. Poslanci iz Grške komunistične stranke smo glasovali proti Evropski komisiji, ki bo ohranjala in spodbujala politiko izkoriščanja delavstva, revnih kmetov in samozaposlenih.
<SPEAKER ID="189" NAME="Geoffrey Van Orden" AFFILIATION="ECR">
v pisni obliki. - Želimo si pragmatične Evropske komisije, ki bo speljala reformo, vključno z deregulacijo in zmanjšanjem porabe EU, in se namesto političnemu združevanju posvetila upravljanju. Nekateri predlagani komisarji so sposobni, drugi pa ne. Položaj visokega predstavnika je sad Lizbonske pogodbe. Ne odobravam niti pogodbe niti njenih nasledkov. Pogodbi manjka demokratične legitimnosti. Baronica Ashton je bila izbrana v zakulisni kupčiji med evropskimi socialdemokratskimi strankami, na podlagi naknadnega domisleka britanskega predsednika vlade. Poleg tega, da nima potrebnih izkušenj za svoje delo, je precej nejasna tudi njena zgodovina, v zvezi z vlogo nacionalne zakladničarke Kampanje za jedrsko razorožitev. Ta prevratniška organizacija si je prizadevala za enostransko razorožitev Britanije na višku hladne vojne in je širila paniko ter malodušje. Številni kandidati imajo komunistično preteklost. Nekateri kandidati, na primer László Andor, so izkazali zelo nizko raven poznavanja svojih resorjev in težnje k vsiljevanju kopice nekoristnih predpisov. Zelo narobe je, da Parlament ne more glasovati o posameznih komisarjih, ampak lahko glasuje o kolegiju samo v svežnju. Nekatere kandidate bi osebno lahko potrdil, druge pa bi zavrnil. V duhu solidarnosti naše skupine sem se glasovanja vzdržal.
<SPEAKER ID="984" NAME="Angelika Werthmann  " AFFILIATION="NI">
v pisni obliki. - (DE) Gospod Barroso, pragmatičen argument za glasovanje za kandidate za komisarje je preprosto dejstvo, da lahko Komisija zdaj končno začne opravljati svoje delo. To bo davkoplačevalcem prihranilo denar. Gospod Barroso, Komisijo ste sestavili vešče. Nekateri kandidati za komisarje so odlični. Nekateri drugi se lahko v odlične še razvijejo. Moramo jim izpolniti željo in dati priložnost, da se bodo seznanili z evropskimi izzivi. Nekateri kandidati za komisarje pa ne izpolnjujejo pričakovanj, manjka jim strokovnega znanja za svoje resorje in morda tudi ambicij za vodilne položaje v Evropi.
<P>
Zato sem zavrnila tako sestavljen seznam kandidatov za komisarje. Želela bi, da bi komisarje izbirali na mnogo bolj pregleden način - želela pa bi tudi, da bi našli bolj sposobne komisarke.
<SPEAKER ID="983" NAME="Anna Záborská  " AFFILIATION="PPE">
v pisni obliki. - (FR) Glasovala sem za predlog resolucije, torej za novo Evropsko komisijo. Evropski parlament gospodu Barrosu in kolegiju komisarjev ne daje bianko čeka. S predsednikom Barrosom pa sem se v njegovem prvem mandatu redno srečevala, saj sem v tem obdobju nadzirala delo parlamentarnega Odbora za pravice žensk in enakost spolov. Tako sem lahko spremljala njegov moder način vodenja dela Evropske komisije in opazila spoštovanje, ki ga izkazuje soljudem in splošnim koristim. Zelo sem vesela tudi uspeha slovaškega kandidata, ki je bil žrtev krivičnih napadov, ki so jih poganjali nepoučenost in politikantske spletke. Zloraba klevet in manjšinskih vprašanj za politikantsko kampanjo blatenja integritete politične osebnosti vodi v zaton politične kulture v instituciji. Iskreno želim vsem članom Evropske komisije veliko uspeha in odličnih rezultatov.
