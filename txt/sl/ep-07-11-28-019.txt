<CHAPTER ID="019">
Usklajevanje nekaterih zakonov in drugih predpisov držav članic o opravljanju dejavnosti razširjanja televizijskih programov (razprava)
<SPEAKER ID="164" NAME="Predsednik">
Naslednja točka je predlog za drugo obravnavo v imenu odbora za kulturo in izobraževanje o usklajevanju nekaterih zakonov in drugih predpisov držav članic o opravljanju dejavnosti razširjanja televizijskih programov (10076/6/2007 - C6-0352/2007 - (Poročevalka: Gospa Hieronymi).
<SPEAKER ID="165" NAME="Ruth Hieronymi">
poročevalka. - (DE) Gospod predsednik, gospod komisar, gospe in gospodje, danes razpravljamo o že vnaprej izpogajanem skupnem stališču Parlamenta in Sveta o reviziji direktive o opravljanju dejavnosti razširjanja televizijskih programov. To lahko obravnavamo kot velik uspeh za Parlament, Svet in Komisijo, zato bom začela z zahvalo mojim kolegom iz Parlamenta iz vseh političnih skupin in vseh vključenih oborov, zlasti poročevalcem v senci iz odbora za kulturo in izobraževanje, gospodoma Henriju Webru in Ignasiju Guardansu Cambi ter gospe Helgi Trüpel. Veliko so naredili, da lahko danes tu predstavimo uspeh, skupen rezultat.
<P>
Zahvaljujem se tudi gospe komisarki Reding - komisarki leta 2007, čestitam - z veliko odločnosti in pripravljenosti na sodelovanje v enaki meri je predložila predlog za revizijo direktive in sodelovala pri njegovi pripravi.
<P>
Poleg tega se zahvaljujem Svetu, zlasti nemškemu predsedstvu, pod vodstvom katerega je bilo mogoče doseči skupno stališče, ter zdajšnjemu portugalskemu predsedstvu, ki je krepko branilo to doseženo skupno stališče in nam s tem omogočilo današnjo razpravo ter jutrišnje glasovanje.
<P>
"Televizija brez meja" je ključna za svobodo informacij in pluralnost medijev v Evropi. Zato pozdravljamo dejstvo, da smo lahko pravočasno posodobili to direktivo. Na podlagi načela države izvora smo dosegli skupne cilje za tradicionalne in nove oblike televizije, ne glede na platformo. Za tradicionalno televizijo to v glavnem pomeni pravico do kratkoročnega poročanja po vsej Evropi, varnostne ukrepe glede boljšega dostopa za invalide, boljši nadzor nad oglaševanjem, namenjenim otrokom in neodvisen državni nadzor medijev.
<P>
Vendar smo izboljšali tudi finančne osnove za komercialne programske vsebine, in sicer ne s povečanjem oglaševanja, to še vedno ostaja pri 12 minutah na uro, ampak z uvedbo prožnejših pravil. Izvedli smo težak korak ter dovolili promocijsko prikazovanje izdelkov, da bodo lahko zasebni izdajatelji televizijskega programa v konkurenci z Googlom in ostalimi tekmeci v prihodnosti ponudili brezplačne televizijske storitve. Pri tem je Evropski parlament dosegel primerne direktive o preglednosti na tem področju.
<P>
Za sodobno televizijo v spletu bo po jutrišnjem sklepu in njegovem prihodnjem izvajanju na nacionalni ravni veljalo načelo, da bo televizija ostala gospodarski in kulturni proizvod ne glede na uporabljeno tehnologijo. To je evropski model, ki smo ga zaščitili z direktivo o storitvah avdiovizualnih medijev, kot se bo imenovala v prihodnosti. Televizija v spletu in mobilna televizija morata prav tako imeti prihodnost v Evropi, ne le kot gospodarski proizvod, ampak tudi kot temeljno zagotovilo za svobodo informacij in pluralnost medijev.
<P>
Zato je tako pomembno, da smo pravočasno uvedli to posodobljeno direktivo. "Pravočasno" pomeni, da lahko prihajajoča pogajanja o telekomunikacijskemu svežnju, ki so se zdaj začela in tudi razmišljanja o spletnih vsebinah potekajo v zvezi s tem razjasnjenim zakonodajnim okvirom za tradicionalne in nove storitve avdiovizualnih medijev.
<P>
Zato vas prosim za podporo pri jutrišnjem glasovanju, da bomo zagotovili veliko večino v podporo napredku naše evropske politike medijev.
<SPEAKER ID="166" NAME="Viviane Reding">
komisarka. - (FR) Gospod predsednik, materam je vedno v veliko zadovoljstvo videti, da so njihovi otroci odrasli v pametne in živahne najstnike. Tako se danes počutim v zvezi z našo direktivo o storitvah avdiovizualnih medijev "brez meja", to je občutek zadovoljstva in ponosa, ki ga želim deliti z otrokovo botro, gospo Ruth Hieronymi.
<P>
Otrokovo inteligenco lahko preverimo na več načinov. Gospa Hieronymi jih je navedla: obseg, prilagojen prihodnjim avdiovizualnim sredstvom, ker je bil že razširjen na avdiovizualne medije na zahtevo, kot je VOD (video na zahtevo); potrditev načela države sedeža in s tem utrditev svobode gibanja programov, pri čemer se doda primerno sodelovanje in postopek dialoga za preprečevanje ali poravnavanje vsakega mogočega spora; ravnovesje med spoštovanjem potrošnikov in dodatno svobodo za naše poslovanje; krepitev pravice do informacij z novimi pravili o dostopu do kratkih izsekov za ključne dogodke. Vse te nove možnosti in tudi ostalo dokazuje inteligentno ravnovesje med obnovo in spoštovanjem vrednot.
<P>
Kot dokaz za otrokovo sposobnost za samostojno življenje želim izpostaviti spodbujanje kulturne raznolikosti na digitalnem področju, priznavanje novih tehnik oglaševanja, zakonodajni okvir za promocijsko prikazovanje izdelkov, pozornost, ki se jo končno namenja dostopu naših sodržavljanov z omejenimi slušnimi in vidnimi sposobnostmi do avdiovizualnih medijev ter zaupanje industriji, da bo direktivo izvajala prek samourejanja in koregulacije.
<P>
Parlament je imel pri vzgoji tega najstnika pomembno vlogo, zato se mu zahvaljujem. To je še en primer odličnega sodelovanja med tremi institucijami, ki so uspešno oblikovale zakonodajo, ki predstavlja ključno podlago za industrijo in kulturo prihodnosti.
<P>
Zdaj je čas, da otrok zapusti gnezdo in kot odrasla oseba razširi svoja krila. V primeru direktive Skupnosti to pomeni prenos na nacionalne zakonodaje držav članic. V skladu s politiko EU upam, da se otrok na tej stopnji ne bo zredil. To bi bilo še toliko bolj osupljivo, ker v novi direktivi industrijo pozivamo, da oblikuje kodekse dobrega ravnanja za oglaševanje, ki je namenjeno otrokom in lahko spodbuja debelost. Zato upam, da države članice ne bodo uvajale dodatnih nacionalnih obveznosti v škodo njihovim avdiovizualnim industrijam.
<P>
Povsem prepričana sem, da besedilo, o katerem boste glasovali jutri, vsebuje resnično zakonodajno varnost za industrijo in spodbuja vaše družbene in kulturne vrednote. S tem zakonodajnim okvirom EU prehiteva zakonodajo na drugih celinah. Menim, da smo na to lahko ponosni. Prav tako našim industrijam pomagamo v smislu ustvarjanja. Prispevamo k najboljšim finančnim shemam za naše filme in dostopu Evropejcev do najboljših vsebinskih sporedov brezplačnih televizijskih omrežij: zato sem nocoj z vami in zaradi vas prepričana, da je naša misija uspela.
<SPEAKER ID="167" NAME="Gunnar Hökmark">
v imenu skupine PPE-DE. - (SV) Gospod predsednik, najprej bi rad čestital in se zahvalil gospe poročevalki za njeno delo v tej zadevi, prav tako se zahvaljujem tudi gospe komisarki. To je vprašanje, glede katerega je veliko različnih in trdnih mnenj, vendar smo oblikovali predlog, o katerem razpravljamo nocoj, ki kaže pot naprej za evropsko televizijo.
<P>
Menim, da je treba poudariti nekaj stvari. Med drugim, oblikovali smo zakonodajo za načelo države izvora, ki pomeni boljšo in močnejšo podlago za raznolikost in tudi skupno evropsko televizijo ter, kar je zelo pomembno, boljše pogoje za evropsko filmsko industrijo, saj je to vprašanje, ki je tesno povezano s tem. Poleg tega to pomeni večje področje delovanja brezplačnih medijev v celotni Evropi.
<P>
Dejansko bi lahko bile določene stvari boljše. Sam sem bil mnenja, da bi bilo dobro, če bi bili bolj odprti v zvezi z oglaševalskim časom, vendar imamo tako več prožnosti. Menim, da tudi predlog, ki ga ponovno obravnavamo o promocijskem prikazovanju izdelkov, pomeni napredek. Zato smo lahko zadovoljni z doseženim napredkom.
<P>
V zvezi s prihodnostjo bom omenil eno zadevo, ker zakonodaja temelji predvsem na razliki med linearnimi in nelinearnimi medijskimi storitvami. Menim, da bo ta razlika v prihodnosti vedno manj pomembna. Že zdaj je jasno, da ta razlika ni tako velika oziroma pomembna. Menim, da bo pomembno slediti razvoju na tem področju, da se ne bomo znašli v razmerah, v katerih bo tradicionalna televizija v Evropi v slabšem položaju kot televizije, ki oddajajo na nelinearne načine, prek spleta ali drugače, ker dolgoročno to lahko škoduje našim možnostim v svetovnem smislu. Ponovno se zahvaljujem gospe poročevalki in ugotavljam, da smo naredili korak naprej.
<SPEAKER ID="168" NAME="Catherine Trautmann">
v imenu skupine PSE. - (FR) Gospod predsednik, gospa komisarka, gospe in gospodje, začela bom z besedami mojega kolega gospoda Henrija Webra. To besedilo je sprejemljiv kompromis za skupino socialdemokratov, med pogajanji smo uspeli dodati nekatere pomembne določbe za ohranjanje evropskega avdiovizualnega modela. Zahvaljujem se poročevalki gospe Hieronymi za njeno odločnost, potrpežljivost in zlasti odprt in pozitiven pristop h kompromisom.
<P>
Določena vprašanja v zvezi z digitalno revolucijo v okviru ekonomije znanja so ta pregled napravila nujen. Pravila so se primerno razširila na nove avdiovizualne storitve. Varovanje mladoletnih oseb je zagotovljeno, kot tudi varovanje državljanov EU pred spodbujanjem h kakršni koli obliki diskriminacije. Te nove storitve bodo prispevale k financiranju filmov in evropskemu avdiovizualnemu elementu. Odstotek njihovega prihodka bo vključen v račune za podporo, za evropske produkcije bo zagotovljena prisotnost v spletnih katalogih. Pluralnost medijev je zdaj postala uradna zahteva. Vloga regulativnih organov se je povečala, sprejetje določb v zvezi z dostopnostjo za vse se državam članicam močno priporoča.
<P>
V zvezi z oglaševanjem si je skupina socialdemokratov prizadevala za ohranitev pravil iz sedanje direktive. Z oglaševanjem, omejenim na 20 % na uro je zdaj med dvema oglaševalnima prikazoma 30 minut, medtem ko smo za evropske prikaze hoteli ohraniti 45 minut. Kljub temu smo zadovoljni, da je oglaševanje izdelkov med predvajanjem dokumentarnih filmov, novic in otroških programov prepovedano. Vendar lahko države članice dovolijo to vrsto oglaševanja za filme, televizijske oddaje in športne prenose. Za te primere obstajajo stroga pravila za promocijsko prikazovanje izdelkov, da se preprečijo zlorabe in določeni sprevrženi učinki.
<P>
Zato smo oblikovali ravnovesje med svobodo izražanja, obtokom informacij, javnim dostopom do novih storitev, kot so VOD (video na zahtevo) in vsebino s kulturno in ekonomsko vrednostjo. Poudarjanje kakovosti bo evropski produkciji pomagalo okrepiti njen položaj. To je eden od glavnih namenov direktive.
<SPEAKER ID="169" NAME="Ignasi Guardans Cambó">
v imenu skupine ALDE. - (FR) Gospod predsednik, menim, da smo prispeli na konec zelo dolge poti. Potrebovali smo dolgo časa ter trud številnih ljudi, poslancev, strokovnjakov ter tudi tistih, ki so izven Parlamenta tesno sledili tej razpravi, ker jim je bila tako zelo pomembna. Zadovoljni moramo biti z našim prizadevanjem, ker bo jutri to besedilo, ki je rezultat vseh teh pogajanj in razprav, soglasno sprejeto, mogoče celo brez glasovanja, kar bi bil pravi test za to, da se tako besedilo lahko sprejme skoraj samo z odobravanjem.
<P>
Zdaj lahko čestitam gospe Hieronymi in ostalim poročevalcem v senci, vendar zlasti gospe Hieronymi ter tudi gospe komisarki. Gospa komisarka meni, da je bila naša misija uspešna. Prav ima. Danes je lahko zares tega mnenja.
<P>
To pomeni, da bomo sprejeli zelo jasen zakonodajni okvir z jasnimi pravili, ki bo zagotovil varnejše in zanesljivejše vlaganje v avdiovizualna sredstva. Pravila se bodo prenesla na nove digitalne medije in nova sredstva, povezana z novimi mediji, z vsemi bistvenimi elementi, ki jih sicer zahteva varovanje potrošnika in mladoletnih oseb, brez prekrivanja ali razširitve obstoječih določb, ker so sredstva nova in morajo biti tako tudi zakonski ukrepi novi.
<P>
Nova pravila oglaševanju omogočajo večjo prožnost. Tega se zavedamo. O novih pravilih smo razpravljali ter jih podprli. Na splošno si je moja skupina najbolj prizadevala za zagotovitev sprejema tega besedila, ker nismo odvzeli naravnih lastnosti evropskemu avdiovizualnemu modelu. Nikoli nismo prišli tako daleč, vendar vemo, in to je treba povedati na glas, ker smo zavestno podprli tudi promocijsko prikazovanje izdelkov, da če želimo imeti brezplačno televizijo za gledalce, čeprav v resnici ni nikoli brezplačna, tako je le za gledalce, in če ne želimo, da se ta brezplačna televizija financira izključno prek davkov in javnih sredstev, potem je treba v okviru konkurenčnosti ustvariti sredstva za financiranje. To je torej okvir, v katerem smo omogočili promocijsko prikazovanje izdelkov. Je pregleden in zelo jasno je, kako in kdaj se mora izvajati.
<P>
Zdaj je čas, da obravnavamo izvajanje. Pozivam Komisijo, da prevzame svoje odgovornosti. Res je, da je otrok zapustil gnezdo, toda ne v celoti. Izvajanje je treba tesno nadzorovati, zlasti je treba nekaj storiti v zvezi z vidikom, glede katerega sem zelo zaskrbljen, gospa komisarka. Menim, da obstaja zdaj v državah članicah splošno prepričanje, da za evropsko televizijo do začetka izvajanja novih pravil ne obstajajo nobena pravila. Lahko bi rekli, da ni več zakonov. Vendar to ni res. Direktiva o televiziji brez meja, ki še velja, določa pravila oglaševanja in pravila, ki določajo mogoče ukrepe. Splošno mnenje je, da dokler se nova pravila oziroma nova direktiva ne začne izvajati v državah članicah, obstoječa pravila ne veljajo. Vi sami in Komisija ste odgovorni za to, da se razjasni napačnost tega dojemanja ter dejstvo, da to ni način za obravnavanje tega položaja.
<SPEAKER ID="170" NAME="Zdzisław Zbigniew Podkański">
v imenu skupine UEN. - (PL) Gospod predsednik, cilj predlogov sprememb k direktivi Evropskega parlamenta in Sveta o usklajevanju nekaterih zakonov in drugih predpisov držav članic o opravljanju dejavnosti razširjanja televizijskih programov je zagotoviti, da lahko prejemniki storitev avdiovizualnih medijev v celoti izkoristijo koristi notranjega trga z uvedbo načel urejenosti glede na državo izvora.
<P>
Predlog spremembe k direktivi bo določbe Evropske unije uskladil z najnovejšim tehnološkim napredkom. Predlog Evropske komisije razločuje med linearnimi storitvami, tj. oddajanja prek tradicionalne televizije, pleta ali mobilne televizije, ki gledalcu omogoča spremljanje vsebine, ki je v skladu s tekočim programom, in nelinearnimi storitvami, ki so podobne televiziji, preneseni iz omrežij na zahtevo.
<P>
Ohranitev tako imenovane direktive o televiziji brez meja v njeni sedanji obliki bi povečala neupravičene razlike v sistemski obravnavi različnih metod distribucije podobne ali identične medijske vsebine. Sedanje določbe v zvezi s televizijo lahko ostanejo veljavne za linearne storitve. Vendar je treba za nelinearne storitve uvesti minimalne bistvene določbe. Te bi lahko na primer obravnavale varovanje mladoletnih oseb, prepoved spodbujanja rasnega sovraštva in prepoved prikritega oglaševanja. Predlagane spremembe vključujejo vse te zadeve. Skupina združenje za Evropo narodov bo zato glasovala za ta predlog.
<SPEAKER ID="171" NAME="Helga Trüpel">
v imenu skupine Verts/ALE. - (DE) Gospod predsednik, v naše obnovljene razprave o novi različici direktive o opravljanju dejavnosti razširjanja televizijskih programov, ki bo v nadaljnjem imenovana "direktiva o storitvah avdiovizualnih medijev" smo nenehno vključevali tudi razpravo o kulturni politiki v zvezi s kulturno raznolikostjo in vzdrževanjem kakovosti televizijskega oddajanja. S končno odločitvijo Parlamenta se zakonodajni postopek šele začenja, zato že gledamo naprej.
<P>
Države članice pozivam, da upoštevajo načelo subsidiarnosti, ki je poudarjeno v direktivi in v celoti izkoristijo obseg večje kulturne in medijske raznolikosti. To zlasti zadeva več pravic za neodvisne producente, prispevek nelinearnih storitev, kot so ponudniki storitev video na zahtevo, ki podpirajo evropsko produkcijo, in omejevanje obsega promocijskega prikazovanja izdelkov. Javna radiotelevizija v Evropi zlasti ne bi smela vključevati promocijskega prikazovanja izdelkov.
<P>
Med prizadevanjem za novo različico direktive je prišlo do nesoglasij v zvezi z zadevami temeljnega načela. Nesoglasja so se osredotočala na vprašanje, koliko liberalizacije trga si želimo in katera področja nameravamo upravljati. Zeleni menimo, da je bil ta spor rešen v korist bolj tržno usmerjene liberalizacije, zlasti oglaševanja. Naša skupina zato na glasovanju jutri ne bo podprla nove različice direktive. Številne nove priložnosti za še več oglaševanja v športnih programih, serijah ali filmih bodo povzročile izgubo kakovosti v evropskih medijih. Javna radiotelevizija bo tako imela še pomembnejšo vlogo v prihodnosti, nacionalni zakonodajalci ji morajo omogočiti, da izpolni svojo nalogo ter nadaljuje s čim bolj izčrpnim obveščanjem in izobraževanjem, tudi prek novih medijev, kot sta mobilna ali spletna televizija. Zato moramo tudi pri obravnavanju nove različice direktive o telekomunikacijah oblikovati primeren okvir na evropski ravni, če se bo televizijsko oddajanje v prihodnosti vedno bolj sprejemalo prek prenosnih telefonov ali spleta.
<SPEAKER ID="172" NAME="Doris Pack" AFFILIATION="PPE-DE">
(DE) Gospod predsednik, kompromis, ki ga je gospa Ruth Hieronymi s pomočjo svojih kolegov oblikovala, lahko v celoti podprem. Zahvaljujem se ji, saj je bilo to zelo težko delo in opravila ga je odlično. Menim, da kompromis vključuje večino stvari, ki smo jih želeli doseči na prvi obravnavi.
<P>
Zaradi hitrega tehnološkega razvoja je stara direktiva postala zastarela. Sama sem pomagala oblikovati to prvo direktivo. Zdaj imamo nekaj novega: nove priložnosti za oddajanje, nove storitve "na zahtevo" poleg tradicionalne televizije, zato potrebujemo to novo direktivo. Zame je v tem smislu pomembno ohraniti načelo države izvora ter kratkoročnega poročanja. Uvedli smo prožnejša pravila o oglaševanju, vendar menim, da moramo ohraniti največ 12 minut na uro. Kinematografska dela in poročila ne bodo prekinjena.
<P>
Težavna točka, kot veste, gospa komisarka, je promocijsko prikazovanje izdelkov. Številni smo le s težavo glasovali za sedanji kompromis. Vendar je dobro, da se najprej uvede prepoved, ki ji sledijo izjeme, ki smo jih tu že omenili. Če se jih bo pravilno izvajalo, ne bomo imeli razmer, kot jih imajo v Ameriki. Pozdravljam tudi omejevanje oglaševanja pri programih za otroke. Kompromis avdiovizualnemu sektorju omogoča soočanje z glavnimi spremembami ter prilagajanje na tehnološke in tržne razmere. Kompromis avdiovizualnemu sektorju omogoča večjo konkurenčnost v prihodnosti. Ta kompromis je zdaj najboljše ravnovesje med pluralnostjo medijev in kulturno raznolikostjo ter ponuja možnost za razvoj bolj konkurenčne evropske avdiovizualne industrije.
<P>
Ponovno se zahvaljujem gospe komisarki in zlasti naši kolegici gospe Ruth Hieronymi.
<SPEAKER ID="173" NAME="Viviane Reding">
komisarka. - (FR) Gospod predsednik, strinjam se s povedanim: dejansko smo zaradi pomoči institucij ter predanosti poročevalke in njenih kolegov oblikovali direktivo, ki bo našo avdiovizualno industrijo ponesla v prihodnost z vsem spoštovanjem do naših vrednot in kultur. To je pomemben korak naprej za evropsko avdiovizualno industrijo in tega se veselim skupaj z vsemi govorniki, ki so izrazili tako mnenje.
<P>
Zastavljeno je bilo vprašanje: kaj se zgodi med sedanjim položajem in dejanskim izvajanjem nove direktive? Glede tega lahko zagotovim nekaj zadev. Nadaljevali bomo z izvajanjem pravil direktive o televiziji brez meja. Dejansko sem ravnokar začela s postopkom za ugotavljanje kršitev proti Španiji zaradi prekoračenja določenega oglaševalskega časa. Enako velja za vse države članice, ki ne upoštevajo pravil: dokler ne stopijo v veljavo nova pravila, veljajo stara pravila.
<SPEAKER ID="174" NAME="Predsednik">
Ta razprava je končana.
<P>
Glasovanje bo potekalo jutri.
<P>
Pisne izjave (člen 142)
<SPEAKER ID="175" NAME="Claire Gibault " AFFILIATION="ALDE">
v pisni obliki. - (FR) Čestitam gospe Hieronymi in gospodu Guardansu za njun odličen dialog s poslanci ter za kakovost poročil, ki sta jih pripravila s Svetom in so na drugi obravnavi pomembno prispevala k predstavitvi tega izredno sporazumnega poročila.
<P>
Svet je sprejel številne zahteve Parlamenta in vse zahteve moje politične skupine. Veseli me, da sta v besedilo vključeni dve točki, ki sta mi zlasti pomembni: načelo države izvora in varstvo otrok v zvezi s sporočili v oglaševanju.
<P>
Parlament je pokazal, da je zmožen voditi pogajanja s Svetom, zaradi česar je vsebina besedila še bolj temeljita. To ni bila lahko naloga, vendar smo dosegli naš namen. Zdaj upam, da bo prenos v nacionalno zakonodajo omogočila naklonjenost naših vlad.
<SPEAKER ID="176" NAME="Gyula Hegyi  " AFFILIATION="PSE">
v pisni obliki. - (HU) Nova pravila za televizijo brez meja imajo spremenljiv uspeh. Dobro je, da oblikujemo zakonodajno podlago za digitalno in nelinearno televizijo. Za to je napočil že skrajni čas, predvsem zaradi hitrega razvoja tehnologije. Menim, da je zelo pomembno, da javne radiotelevizijske postaje, ki širijo vrednote Skupnosti, izkoristijo priložnosti, ki jih nudijo nove tehnologije. Če izdajatelji javnega radiotelevizijskega programa ne morejo slediti komercialnim programom glede tehnološke kakovosti, potem lahko izgubijo gledalce, ki so jih imeli do zdaj, njihovi kulturni programi, programi o javnem življenju ter ostali kakovostni programi pa ne bodo dosegli mlajših generacij. Končna različica omehča pravila za oglaševanje v celoti. Zlasti neprijetno je, da nismo uspeli prepovedati premetenega zvišanja glasnosti med oglaševanjem, čeprav naši volivci v celotni Evropi tega ne odobravajo. Prav tako mi je žal, da tudi programe za otroke lahko prekinejo oglasi. Pravila za promocijsko prikazovanje izdelkov so razumen kompromis. Zakonodaja ne omogoča številnih ciljev Evropskega parlamenta, vendar če je ne bi oblikovali, bi pomanjkanje zakonodaje na tem področju bilo še bolj problematično.
<SPEAKER ID="177" NAME="Daciana Octavia Sârbu  " AFFILIATION="PSE">
v pisni obliki. - (RO) Strinjam se s skupnim stališčem Sveta, ki omogoča nekatere pomembne spremembe v zvezi z varstvom otrok in mladoletnih oseb, dostopom invalidov do avdiovizualnih storitev in promocijskim prikazovanjem izdelkov.
<P>
Oglaševalne vložke za alkohol in tobak mladi dojemajo kot način družbene sprejetosti med odrasle; te grde navade so povezane s fizično privlačnostjo, zabavo, dogodivščinami in rekreacijo. Poleg tega močno oglaševanje, zlasti tisto, usmerjeno k otrokom za živilske proizvode in napitke z visoko vsebnostjo maščob in sladkorja ogroža pozitivne pobude za varovanje javnega zdravja, kot so izobraževanje o zdravi prehrani in pravilno označevanje izdelkov. Evropska unija se posveča vprašanju krize z debelostjo in televizija le povečuje to vprašanje. V Španiji 48 % oglasov med otroškimi programi predstavljajo oglasi za slaščice, izdelke hitre prehrane in čips, v Združenem kraljestvu živilski izdelki z visoko vsebnostjo maščob in sladkorja predstavljajo 80 in 90 % oglasov na televiziji.
<P>
Besedilo Sveta poudarja oblikovanje kodeksa ravnanja, povezanega z oglaševanjem nezdravih živil ("junk food") za otroke in tudi sistem filtrov ter gesel PIN, ki bodo povečala varnost otrok in mladoletnih oseb pred negativnimi vplivi avdiovizualnih storitev, pomembno vlogo bodo imela tudi pri boju proti debelosti.
