<CHAPTER ID="003">
Sredozemska prehrana (razprava) 
<SPEAKER ID="044" NAME="Predsednik">
Naslednja točka je vprašanje za ustni odgovor, ki ga v imenu Odbora za kmetijstvo in razvoj podeželja Komisiji postavlja gospod Parish, in sicer v zvezi s sredozemsko prehrano, ki jo, mimogrede, dokaj dosledno uživam tudi jaz, predsednik te plenarne seje, opažam pa več kot zadovoljive rezultate.
<SPEAKER ID="045" NAME="Neil Parish">
avtor. - Gospod predsednik, veseli me, da tudi sami uživate sredozemsko prehrano in da pri vas tako dobro deluje!
<P>
Kar sem spoznal to jutro kot predsednik Odbora za kmetijstvo in razvoj podeželja je to, da imamo na voljo veliko zelo različnih tem. Še malo prej smo govorili o prevozu živali - ki je zelo pomembna tema -, sedaj pa razpravo posvečamo drugemu, tudi zelo pomembnemu vprašanju: sredozemski prehrani.
<P>
Ena od nalog, s katero sem se srečal kot predsednik Odbora za kmetijstvo in s katero se še prav posebej ukvarjamo, je Unescova nominacija sredozemske prehrane za nesnovno kulturno dediščino človeštva, ki jo je na srečanju Sveta 16. julija 2007 v Bruslju Komisija ponovno podprla. Nominacijo bo v letu 2009 preučil - oziroma je že v postopku preučitve - pristojni odbor Unesca. Ali namerava Komisija oblikovati posebno in usklajeno strategijo za podporo tej nominaciji, saj zadeve sedaj potekajo zelo hitro?
<P>
Kot sem že dejal, govorim kot predstavnik Odbora za kmetijstvo, ampak verjetno zastopam vse države članice, ko govorimo o prehrani, saj je Evropa čudovita tudi zaradi svoje raznolikosti in kulture, del te raznolikosti in kulture pa je seveda tudi prehrana.
<P>
Sredozemska prehrana je zelo dobra. Kaj pa je sredozemska prehrana? Prepričan sem, da bi se o tem lahko zelo na dolgo pogovarjali to jutro, na splošno pa je to prehrana, bogata z mastnimi ribami, oljčnim oljem, sadjem in zelenjavo. Nedvomno je to zelo okusna prehrana in, če pogledate mojo postavo, lahko vidite, da jo imam zelo rad. Ta prehrana je tudi zdrava: je bogat vir esencialnih maščobnih kislin in antioksidantov, to pa je kombinacija, ki pomaga izboljšati raven holesterola in ohranja zdravo srce. Nedavna medicinska raziskava je pokazala, da lahko zmanjša tudi tveganje za nekatera obolenja, na primer demenco.
<P>
Ko obiščemo sredozemske države, lahko opazimo, da ljudje uživajo v tej prehrani, ne samo tisti, ki tam živijo, ampak tudi mnogi od nas, ki tja potujemo, zlasti kadar si zaželimo sonca in dobre hrane.
<P>
To je nekaj, kar bi v tem svetu, kjer se zdi že vse enolično, morali jemati resno. Nove generacije so bombardirane z verigami hitre prehrane - ne bom jih sedaj našteval -, ki se širijo po vsej Evropski uniji. Seveda ne smemo pozabiti, da ima tudi veriga hitre prehrane svojo vlogo, vendar pa bi bilo naravnost grozljivo, če bi nam čez nekaj let, ko bi potovali po Evropi, ostala samo še hitra prehrana. Če potujete po nekaterih delih ZDA - zlasti na zahodni obali -, lahko večinoma vidite verige hitre prehrane, to pa je zadnje, kar si želimo v Evropski uniji.
<P>
Kot sem že dejal, podpreti moramo sredozemsko prehrano, kar je dobra zamisel tudi glede kulture in raznolikosti. Menim, da bi se morali v prihodnje posvetiti tudi drugim vrstam prehrane v Evropski uniji, kajti povedati želim, da čeprav sem velik privrženec sredozemske prehrane, nisem tu kot predsednik Odbora za kmetijstvo zato, da bi podprl samo sredozemsko prehrano, saj je drugod v Evropi še veliko vrst prehran, ki so drugačne kakovosti in vsebujejo druga živila, so pa ravno tako dobre.
<P>
To je torej začetek nečesa in, kot sem dejal, bi prosil Komisijo, da pojasni, kako namerava dejavno podpreti to nominacijo v letošnjem letu, saj pričakujemo, da bo sredozemska prehrana dobila omenjeni status, prav tako pa se tudi veselimo, da bomo tudi v prihodnje uživali v dobri sredozemski prehrani.
<SPEAKER ID="046" NAME="Vladimír Špidla">
član Komisije. - (CS) Gospod predsednik, gospe in gospodje, rad bi najprej poudaril pomen zdrave prehrane v preprečevanju bolezni. Kot poslanci EP veste, da Bela knjiga o strategiji za Evropo glede vprašanj v zvezi s prehrano, čezmerno telesno težo in debelostjo, ki jo je Komisija sprejela 30. maja 2007, združuje vse politike Skupnosti, ki lahko pripomorejo k izboljšanju prehranskih navad in preprečevanju debelosti. V glavnem vključuje ukrepe na področju javnega zdravja, gostinstva, prevoza, regionalne politike, športa, izobraževanja, statistike in kmetijske politike.
<P>
Eden najboljših primerov je pobuda Komisije za vseevropski program za delitev sadja in zelenjave v šolah. Cilj programa je našim otrokom omogočiti, da se že na začetku svojega življenja prehranjujejo zdravo. Začel se bo s šolskim letom 2009/2010 in bo z letnim zneskom 90 milijonov EUR financiral nakup in dobavo svežega sadja in zelenjave v šole.
<P>
Glede specifičnega vprašanja, ki ga je postavil eden od poslancev v zvezi z zahtevo, da se sredozemska prehrana vključi na Unescov seznam svetovne kulturne dediščine, naj povem, da je komisarjev predhodnik Markos Kyprianou to vprašanje že sprožil na srečanju Sveta na temo kmetijstva julija 2007.
<P>
Evropska komisija seveda nima formalne pristojnosti, da bi to zahtevo podprla v okviru Unesca, saj ni članica Unesca in zato ne more sodelovati v postopkih odločanja. Vseeno pa upam, da bodo sodelujoče države uspele z omenjeno nominacijo pri Unescu in da bodo dobile ustrezno podporo tudi pri drugih državah članicah.
<SPEAKER ID="047" NAME="Rosa Miguélez Ramos">
v imenu skupine PSE. - (ES) Gospod predsednik, najprej se zahvaljujem Komisiji za njeno večkrat izrečeno podporo uvrstitvi sredozemske prehrane na Unescov seznam kulturne dediščine človeštva.
<P>
Prisluhnila sem odgovoru komisarja in poudarjam, da se moramo zavedati, da je prehrana kulturna dobrina in je zato njen koncept precej širši od golega pojmovanja, da je to vrsta hrane. Kot je dejal gospod Parish, ima seveda sredozemska prehrana kot vrsta prehrane zelo pomembno vlogo v zdravem načinu življenja, vključno s preprečevanjem bolezni zaradi nepravilnega prehranjevanja ali pomanjkanja telesne dejavnosti.
<P>
Ne glede na to pa seže koncept sredozemske prehrane še dlje in s tega vidika moje pripombe dopolnjujejo njegove. Gre za poseben način življenja, način uživanja hrane v družbi drugih ljudi, kar je povezano tudi z določeno vrsto pokrajine in ozemlja ter tudi družb, ki so v stoletjih zgodovine okrog koncepta sredozemske prehrane razvile kulturo, umetnost, tradicijo in festivale.
<P>
Glede na pojasnilo o tem, kaj sredozemska prehrana pomeni meni in večini ljudi s tega območja in o razlogih za nominacijo ter glede na potrditev Komisije, da je pripravljena sodelovati, bi morali razmisliti o tem, komisar, da čeprav Komisija ni članica Unesca - kot tudi sami vemo - in ne sodeluje v njegovem postopku odločanja - tudi tega se zavedamo -, lahko podpre nominacijo s svojim neposrednim delovanjem, kar bo nedvomno pozitivno vplivalo na stališča tistih, ki sodelujejo v postopku glasovanja.
<P>
Med različnimi možnostmi bi predlagala, da Evropska komisija poda uradno podporo nominaciji, enako kot tudi druge mednarodne organizacije, kot so FAO, Svetovna zdravstvena organizacija ter znanstvene in akademske javnosti, ki podajajo tovrstne izjave podpore.
<P>
Kar zadeva načrt upravljanja v prihodnje, pa seveda menimo, da se mora Komisija v to vključiti bodisi z izrazom podpore bodisi s sodelovanjem v posebnih nadnacionalnih dejavnostih, ki se lahko predlagajo. Smo v letu medkulturnega dialoga in ena od držav, ki sodeluje v nominaciji, je naša sredozemska soseda, Kraljevina Maroko. Vse to je zelo pomembno, če upoštevamo interes Komisije za promocijo zdrave prehrane in življenjskega sloga Evropejcev.
<P>
Komisija bi lahko tudi pomagala pridobivati podporo in sodelovanje ter vložila tudi diplomatske napore, glede na to, da v sredozemskih državah izven EU uživa velik ugled in prav tako tudi izven Sredozemlja in Evropske Unije. Komisar, Komisija bi lahko seveda pokazala svojo pripravljenost organizacije dejavnosti, ki bodo morda potekale na nekaterih področjih v naslednjih mesecih, ali sodelovanja v njih.
<SPEAKER ID="048" NAME="Jorgo Chatzimarkakis">
v imenu skupine ALDE. - (DE) Gospod predsednik, zahvaljujem se gospodu Parishu za vprašanje in tudi komisarju za odgovor. V Evropi imamo precej takega, kar nam drugod v svetu zavidajo: modo, življenjski slog, sisteme socialnega zavarovanja - in vse bolj tudi prehrano. Bilo bi dobro, da bi v Evropi pozornost usmerili na najbolj zdravo prehrano - sredozemsko.
<P>
Naj pojasnim definicijo: sredozemska prehrana izvira iz prehranskih vzorcev, značilnih za velik del Grčije, vključno s Kreto, in južne Italije - od tod tudi njeno poimenovanje. Njena glavna sestavina je, kot je povedal že komisar, oljčno olje. To je še eden v vrsti razlogov - in tega ne govorim samo komisarju Špidli, ampak vsej Komisiji - za še večjo zaščito tega izvirnega evropskega proizvoda.
<P>
Mediteranska prehrana vsebuje tudi polnozrnat kruh, velike količine sadja in zelenjave - zato toplo pozdravljamo program Komisije za razdeljevanje sadja v šolah -, ribe, zmerne količine mlečnih izdelkov in tudi vino. Znanstveno je dokazano - ta ugotovitev je bila objavljena v britanski reviji British Medical Journal septembra 2008 -, da sredozemska prehrana zmanjšuje pojavnost srčno-žilnih bolezni, sladkorne bolezni tipa 2 - ki danes v Evropi dosega epidemične razsežnosti -, in raka ter blaži učinke Alzheimerjeve in Parkinsonove bolezni. To nazorno potrjuje obisk pokopališč na Kreti, otoku, od koder je doma moj oče: visoka starost tamkajšnjih ljudi nam resnično lahko da misliti.
<P>
Zato moramo storiti vse, kar je v naših močeh, da povečamo število privržencev sredozemske prehrane v Evropi in tudi drugod, njena vključitev na seznam svetovne dediščine pa je pri tem pomemben korak. Komisiji se zahvaljujem za njena prizadevanja.
<P>
Ne glede na vse pa se moramo tudi zavedati, da bodo v primeru, da Kitajska in Indija prevzameta ameriški način prehranjevanja, kot to čedalje bolj počneta, negativni učinki trikratni. Prvič, zdravje svetovnega prebivalstva se bo poslabšalo. Drugič, povečala se bo intenzivna govedoreja z vsemi negativnimi vplivi na okolje, tretji učinek pa je nastajanje metana, saj bo večina proizvedenega mesa govedina. Govedo ustvarja metan, ki ima negativne učinke na svetovno podnebje. Zato je tako pomembno, da storimo ta korak. Še enkrat hvala, gospod Parish.
<SPEAKER ID="049" NAME="Sebastiano  Musumeci" AFFILIATION="Nello">
v imenu skupine UEN. - (IT) Gospod predsednik, komisar, gospe in gospodje, odločitev Evropske unije, da podpre uvrstitev sredozemske prehrane na Unescov seznam kulturne dediščine človeštva, nas opomni predvsem na pravico do zaščite identitete prebivalcev, ki je tesno povezana z njihovimi deželami. Vendar pa institucionalna zaveza, ki so jo izrazile Italija, Španija, Grčija in Maroko, ne morejo biti omejene samo na pridobitev tega prestižnega priznanja.
<P>
Menim, da bi morali okrepiti povezavo, ki postaja čedalje šibkejša in krhkejša, in sicer med kmetijsko proizvodnjo in živili za vsakodnevno prehrano; to pomeni, da moramo spodbujati potrošnike, da se seznanijo z načeli zdrave prehrane in sezonskim značajem pridelkov. Pridelki morajo ponovno postati naravni, brez dodatkov in kemičnih konzervansov. Mednarodna znanstvena stroka nam zagotavlja, da uživanje takih pridelkov znatno zmanjša stopnjo smrtnosti. V mislih imam na primer ekstra deviško oljčno olje, vino in sadje, zlasti pa sicilijanske rdeče pomaranče, ki so edinstvene na svetu zaradi pigmenta, bogatega z antioksidanti.
<P>
Za zaključek naj izrazim svoje upanje, da bi pri doseganju tega cilja sodelovale tudi druge sredozemske države, ker pa potrebujemo posebno strategijo, lahko samo Komisija v tem odigra vodilno vlogo in deluje kot tolmač.
<SPEAKER ID="050" NAME="Pedro Guerreiro">
v imenu skupine GUE/NGL. - (PT) Pobude, katerih cilj je spodbujanje in ohranitev različnih kultur, zlasti v povezavi s hrano, so vedno dobrodošle. Primer tega je nominacija sredozemske prehrane za nesnovno kulturno dediščino človeštva, ki jo bo pristojni odbor Unesca obravnaval v letu 2009.
<P>
Z dosego postavljenega cilja lahko prispevamo k ohranitvi te vrste prehrane, ki prevladuje v sredozemskih državah, ozaveščanju o njej in njeni promociji, saj so mnogi nutricionisti in drugi strokovnjaki dokazali pozitivne učinke te prehrane na zdravje. Kot je že bilo danes povedano, ta prehrana temelji na tradicionalnih pridelkih sredozemske regije, kot so sadje in zelenjava, oljčno olje, ribe, žita, oreščki, aromatična zelišča, mlečni izdelki, ovčje in kozje meso ter vino.
<P>
Vendar pa število ljudi, ki vzdržujejo zdrave prehranske navade, upada.
<P>
Zato menimo, da so poleg drugih posledičnih in nujnih političnih pobud potrebni učinkoviti ukrepi za podporo tradicionalni sredozemski pridelavi, zlasti v okviru skupne kmetijske politike in skupne ribiške politike. Ti ukrepi naj se osredotočijo na kmetijstvo manjšega obsega in družinsko kmetijstvo ter na ribiče v teh regijah, da se zagotovi določen obseg pridelave. Ukrepi morajo dati dodano vrednost tradicionalnim in obrtnim izdelkom ter spodbujati razvoj lokalnih trgov.
<P>
Pravzaprav potrebujemo tudi ukrepe za preprečitev vedno večjega zamiranja kmetijske dejavnosti in upadanja števila ljudi, ki s svojim znanjem ohranjajo in nadaljujejo proizvodnjo teh tradicionalnih kakovostnih izdelkov.
<P>
Vsa ta vprašanja in ukrepi pa spadajo v obseg nalog Evropske komisije.
<SPEAKER ID="051" NAME="Luis Manuel Capoulas Santos" AFFILIATION="PSE">
(PT) Gospod predsednik, gospe in gospodje, ni ravno pogosto, da neka tema istočasno in v pozitivnem smislu povezuje tri zelo različna področja: zdravje, kulturo in ekonomijo. Mediteranski prehrani to zelo dobro uspeva.
<P>
Kar zadeva zdravje, lahko vidimo, da ni več nobenih znanstvenih dvomov o prednostih, ki jih prehrana s svežo in naravno hrano prinaša zdravju. Kot smo že omenili, ta prehrana vključuje žita, riž, stročnice, oreščke, sadje in zelenjavo, pogosto uživanje rib, oljčno olje kot glavno maščobo in zmerno uživanje vina.
<P>
Kar zadeva kulturo, ugotavljamo, da sistemi pridelave, predelave in uživanja teh izdelkov izhajajo iz starodavnih načinov in tradicij še iz časov pred grško in rimsko kulturo, in da so v več pogledih še vedno prisotni v današnjih praksah, običajih in tehnikah prebivalcev sredozemske kotline.
<P>
Kar zadeva gospodarstvo, pa velja, da imajo dejavnosti, povezane zlasti s kmetijstvom, ribištvom in kmečkim turizmom, ki so ključni pri preprečevanju upadanja števila prebivalstva na podeželju ter ohranjanja vitalnosti podeželja in priobalnih območij, še vedno zelo močan družbenoekonomski vpliv. Obenem - zanimivo, da ravno v primeru kmetijstva - pa so to najbolj konkurenčne oblike proizvodnje v Evropski uniji, ki so v okviru skupne kmetijske politike vedno prejemale najmanj finančne podpore.
<P>
Iz vseh teh razlogov si pobuda španskih organov, da Unesco sredozemski prehrani podeli status kulturne dediščine človeštva, zasluži iskreno dobrodošlico; menim, da je dolžnost in obveznost Evropske unije storiti vse, kar je v njeni moči, da vpliva na odločitev, saj to ni v interesu samo ene države ali skupine držav, temveč v interesu celotne Unije.
<SPEAKER ID="052" NAME="Salvatore Tatarella" AFFILIATION="UEN">
(IT) Gospod predsednik, komisar, gospe in gospodje, debelost postaja hud in, dejal bi, tudi velik problem po vsej Evropi, zlasti med mladimi. Strokovnjaki svetujejo, naj poskrbimo za zdravje svojih otrok na najboljši možen način, torej naj se vrnemo k tradiciji sredozemske kuhinje v vsakdanji prehrani, kar je edino življenjsko zavarovanje, ki ga niti finančne krize ne morejo ogroziti.
<P>
Alfonso Iaccarino, znani italijanski kuharski mojster in član strokovnega odbora Unesca za podelitev statusa nesnovne kulturne dediščine človeštva sredozemski prehrani, je mnenja, da se moramo vrniti k naravni, preprosti hrani, pri pripravi hrane pa k tradiciji, raznolikosti in kakovosti. Sredozemska prehrana ne pomeni samo obilje kruha in testenin, ampak vključuje tudi gibanje, telesno dejavnost in aktiven življenjski slog. Sredozemska prehrana, ki temelji na ekstra deviškem oljčnem olju in dobrem vinu, ima odlične učinke na zdravje: oljčno olje znižuje raven holesterola v krvi, vino v zmernih količinah pa ima antioksidacijske učinke.
<P>
Sredozemska prehrana je Italijanom omogočila, da so presegli rekordno življenjsko dobo v Evropi, Italija pa je na vodilnem mestu na lestvici indeksa telesne mase, tj. razmerje med telesno višino in težo. V zaključek: italijanski senat je pred kratkim soglasno sprejel dokument v podporo priznanju statusa dediščine človeštva sredozemski prehrani. Upam, da je tudi Evropski parlament enakega mnenja in da bo Komisija ustrezno ukrepala.
<P>
(Predsednik je prekinil govornika)
<SPEAKER ID="053" NAME="Vincenzo Lavarra" AFFILIATION="PSE">
(IT) Gospod predsednik, komisar, gospe in gospodje, najprej naj se zahvalim predsedniku Odbora za kmetijstvo in razvoj podeželja, gospodu Parishu, da je izpostavil to vprašanje po njegovi strokovni obravnavi na Odboru.
<P>
Ni dvoma, da je sredozemska hrana del zgodovinske in kulturne dediščine naše celine. Zdravi učinki te prehrane so prav tako nesporni. Bela knjiga Komisije o debelosti je v sredozemski prehrani prepoznala odlično naravno zdravilo.
<P>
Koristi za zdravje so znanstveno potrjene in imajo v tujini, zlasti v ZDA, velik sloves. To pomeni, da se je koncept razširil v tolikšni meri, da je izmaličil svojo originalno različico. Priznanje Unesca bi pripomoglo k opredelitvi te posebne prehrane in njeni zaščiti. Gospodu Parishu pa želim v zvezi s posebnimi vrstami prehrane v evropski gastronomski kulturi povedati, da trenutno resda govorimo o sredozemski hrani, vendar pa to nikakor ni edina posebna prehrana v zelo bogati evropski gastronomiji.
<P>
Komisar, nadaljevali ste zavezo vašega predhodnika, da se prizna pomen te pobude, za kar se vam zahvaljujem. Poudarili ste, da ne morete vplivati na Unescov postopek odločanja. Ne glede na to pa menim, da bi lahko podali izjavo in v to zadevo vložili diplomatske napore ...
<P>
(Predsednik je prekinil govornika)
<SPEAKER ID="054" NAME="Alessandro Battilocchio" AFFILIATION="PSE">
(IT) Gospod predsednik, komisar, gospe in gospodje, dobro se zavedamo dejstva, da sredozemska prehrana, kot so potrdile že številne študije, pripomore v boju proti debelosti in srčno-žilnim boleznim ter na splošno zelo pozitivno in na različne načine vpliva na zdravje človeka.
<P>
Ne glede na to pa naš namen ni vsiljevati sredozemske prehrane po vsej EU ali ji dajati prednost pred drugimi vrstami prehrane, ki so bolje prilagojene nesredozemskim podnebjem in regijam. Nedvomno pa je naša naloga zaščititi sredozemsko prehrano in opredeliti njeno vsebino in značilnosti, da bi tako preprečili posnemanje in spreminjanje od zunaj, kar bi lahko škodovalo njeni podobi in vrednosti.
<P>
Zato je treba to prehrano ovrednotiti na enak način kot druge izraze evropske kulture, ki si zaslužijo globalno zaščito in promocijo. Po svetu so že poskušali posnemati model sredozemske prehrane in zato je pomembno opredeliti njene posebnosti in jo zaščititi, da se ta povsem evropska dediščina ne izgubi v morju globalizacije.
<SPEAKER ID="055" NAME="Czesław Adam Siekierski" AFFILIATION="PPE-DE">
(PL) Sredozemska prehrana si zasluži zaščito in promocijo tudi zaradi drugih razlogov. V današnjem svetu prevladujeta hrana iz supermarketov in hitra hrana, zato je sredozemska kuhinja častivredna izjema, saj je tako priljubljena kot tudi zdrava. Niso si je izmislili nutricionisti, ampak je sad večstoletne tradicije, ki se je prenašala iz roda v rod.
<P>
Več kot polovica prebivalcev Evropske unije ima prekomerno težo. Kar 15 % je predebelih. Tudi sam imam te težave. Statistični podatki so alarmantni. Ukrepati moramo in ustaviti negativen trend. Eden od načinov reševanja tega problema je promocija zdravega načina prehranjevanja, sredozemska prehrana pa vsekakor spada v to kategorijo. Znanstvene raziskave so pokazale, da zmanjšuje tveganje za srčno-žilne bolezni, zlasti ishemično bolezen srca, in različne oblike raka, prav tako pa pozitivno vpliva na povprečno življenjsko dobo.
<SPEAKER ID="056" NAME="Marios Matsakis" AFFILIATION="ALDE">
Gospod predsednik, vemo, da je prehrana pomemben dejavnik dobrega zdravja. Sedaj so na voljo neovrgljivi znanstveni dokazi, da sredozemska prehrana - na podlagi tradicionalnih prehranskih navad državljanov južnih delov Evrope, na primer Krete in Cipra - pripomore k daljšemu in bolj zdravemu življenju, medtem ko nezdrava prehrana pod ameriškim vplivom - na primer industrijsko predelani hamburgerji, ocvrt krompirček in sladkarije - skrajšuje življenjsko dobo in povzroča bolezni. Pravilna prehrana je zlasti pomembna pri otrocih. Bo torej Komisija storila več - precej več -, da zagotovi, da države članice učinkovito promovirajo sredozemsko prehrano v šolah, in celo prepove tiste vrste prehrane, ki dokazano škodujejo zdravju otrok v tovrstnih ustanovah?
<P>
Mimogrede, komisar, nisem čisto razumel, zakaj EU ni članica Unesca. Ali ne bi morala biti?
<P>
(Predsednik je prekinil govornika)
<SPEAKER ID="057" NAME="Ewa Tomaszewska" AFFILIATION="UEN">
(PL) Gospod predsednik, bolje je jesti zdravo hrano in preprečiti bolezen, kot pa se zdraviti, četudi s sodobnimi in najučinkovitejšimi metodami zdravljenja. Zdravljenje bolnikov s previsoko vsebnostjo holesterola v krvi, ki vključuje tudi zapletene operativne posege, je dražje od preproste, tradicionalne hrane. Ta način prehranjevanja je razumen, saj temelji na dobrih, preskušenih in preverjenih tradicijah. Sredozemska prehrana nam prinaša zdravje in veselje do življenja ter preprečuje prekomerno telesno težo. Pozdravljam namen Unesca, da sredozemsko prehrano uvrsti na svoj seznam svetovne dediščine.
<SPEAKER ID="058" NAME="Jean-Claude Martinez" AFFILIATION="NI">
(FR) Gospod predsednik, vesel sem, da je to besedilo dal v razpravo ravno Britanec, gospod Parish. To nam samo kaže, da so tisti rimski vojaki, ki so se pred dva tisoč leti odpravili v Veliko Britanijo z amforami, polnimi oljčnega olja in vina, storili prav. Iz tega pa izhajata dve posledici. Prva je ta, da je v simboličnem smislu čudno, da je Evropska agencija za hrano ustanovljena v Helsinkih, druga pa ta, da je za Evropsko komisijo nerazumno, da se ne posveti naslednjim temam: najprej naj pomaga mandljevim nasadom, nato naj prepreči uničevanje oljčnih nasadov, zlasti v Andaluziji in po vsej Evropi; ustavi naj napade na ribiče, ki lovijo modroplavutega tuna v Sredozemskem morju, in prepreči uničevanje evropskih vinogradov, kjer trte pulijo iz zemlje. Osebno pa predlagam, da komisar in gospod Barroso pripravita velik banket na Portugalskem in postrežeta z ovčjim sirom in vinom z otoka Samos.
<P>
(Predsednik je prekinil govornika)
<SPEAKER ID="059" NAME="Vladimír Špidla">
član Komisije. - (CS) Gospe in gospodje, v skladu s strategijo iz Bele knjige Komisija podpira vse predloge in postopke, ki spodbujajo zdrave prehranske navade. Komisija aktivno podpira te pobude. Vendar pa ne more podpirati zgolj ozko opredeljenega nabora prehranskih navad, saj med posameznimi državami članicami in posameznimi regijami obstajajo pomembne razlike, prav tako so razlike med sredozemskimi državami. Seveda pa na nikakršen način ne želim izničiti tistega, kar sem povedal v svojem uvodnem govoru, namreč, da Komisija podpira predlog za uvrstitev sredozemske prehrane na seznam kulturne dediščine človeštva. Napredujemo v tej smeri in jasno je, da čeprav nismo članica Unesca, zagotovo obstajajo načini za podporo temu predlogu.
<P>
Gospe in gospodje, rad bi posebej odgovoril na enega od govorov, s katerim se nikakor ne strinjam. Ne vidim razloga, zakaj bi morali spremeniti lokacijo agencije na Finskem. Nobenega dvoma ni, da so ljudje, ki delujejo v okviru agencije, sposobni upravičiti svoje funkcije in izpolniti mandat agencije. Menim, da je lokacija izbrana pravilno in razumno.
<SPEAKER ID="060" NAME="Predsednik">
Ne vem, ali obstajajo med državami članicami ali skupinami velike razlike, a nekaj zagotovo velja: v današnji razpravi nismo opazili nobenih razlik - od Nemčije do Poljske, od Združenega kraljestva do Portugalske, Španije ali Cipra - pobudo smo resnično soglasno podprli.
<P>
Hvala lepa vsem. Zasedanje bomo prekinili za nekaj minut. Razpravo smo uspeli zaključiti še pravočasno, predvsem pa v mirnem vzdušju, ki je potrebno, če želimo prisluhniti drug drugemu. To je dober začetek leta za naše plenarne seje. Seja se bo nadaljevala ob 12.00 z glasovanjem.
<P>
(Seja je bila prekinjena ob 11.50 in se je nadaljevala ob 12.00)
<SPEAKER ID="062" NAME="Francis Wurtz" AFFILIATION="GUE/NGL">
(FR) Gospod predsednik, gospe in gospodje, žal vas moram obvestiti, da smo pravkar izvedeli, da so sedež agencije ZN, ki je bila odgovorna za pomoč beguncem v Gazi, zadeli izstrelki izraelskega tanka. Trije ljudje so bili ranjeni in v ZN so se odločili, da bodo prenehali z vsemi operacijami.
<P>
Ob upoštevanju, da bo v kratkem potekalo glasovanje, menim, da je pomembno, da smo vsi seznanjeni s tem dejstvom.
<P>
(Aplavz)
<SPEAKER ID="063" NAME="Predsednik">
Najlepša hvala za to informacijo, gospod Wurtz. Če je to res, potem je glasovanje, ki ga bomo vsak čas opravili, še toliko nujnejše.
