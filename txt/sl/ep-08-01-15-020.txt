<CHAPTER ID="020">
Položaj poslancev Evropskega parlamenta, izvoljenih na Poljskem (razprava)
<SPEAKER ID="364" NAME="Predsednik">
Naslednja točka je razprava v zvezi z vprašanjem za ustni odgovor Komisiji, ki ga je vložil Giuseppe Gargani v imenu odbora za pravne zadeve - B6-0002/2008) glede položaja poslancev Evropskega parlamenta, izvoljenih na Poljskem.
<SPEAKER ID="365" NAME="Giuseppe Gargani">
avtor. - (IT) Gospod predsednik, gospe in gospodje, zadevo, ki jo nocoj obravnavamo, je večkrat podrobno preučil odbor za pravne zadeve, ki mu predsedujem, kar mi je v čast. Odbor me je prosil, naj s pomočjo tega vprašanja odprem razpravo in izmenjam mnenja s Komisijo.
<P>
Vprašanje se nanaša na položaj poslancev Evropskega parlamenta, izvoljenih na Poljskem, ki z vidika volitev in vseh določb, ki urejajo volitve drugih poslancev iz drugih držav članic, niso v enakem položaju. Volitve v Evropski parlament na Poljskem v praksi ureja člen 9 akta z dne 23. januarja 2004, ki določa pogoje za izvoljivost: kandidati morajo biti na dan volitev stari 21 let, ne smejo biti obsojeni kaznivih dejanj, morajo biti stalni prebivalci Poljske in morajo izpolnjevati različna druga merila.
<P>
Poglavje 17 akta določa okoliščine, v katerih lahko poljski poslanci Evropskega parlamenta izgubijo sedeže: njihova izvoljivost, to so pogoji za izvoljivost na dan volitev, je lahko razveljavljena, zaradi česar lahko v primeru neizpolnjevanja pogojev izgubijo sedež; poleg tega so tu še mnoge druge zadeve, ki jih ne bom navajal, zato da pridem do jedra zadeve, o kateri bi rad tukaj razpravljal.
<P>
Na podlagi kombinacije več določb, kot pravimo odvetniki, poslanec Evropskega parlamenta samodejno izgubi sedež, se pravi zgubi pravico do njega, če je kazensko obsojen; v zvezi s poslanci poljskega parlamenta zakon z dne 12. aprila 2001 glede volitev v Sejm in v Senat Republike Poljske ne vsebuje določb te vrste, kar pomeni, da te določbe veljajo za poljske poslance Evropskega parlamenta, ne pa za poslance nacionalnega parlamenta.
<P>
Zato smo o tem razpravljali in si postavili vprašanje, ki ima med drugim posledice v zvezi z zahtevami za imuniteto; kot veste in kot se komisar Frattini dobro zaveda, imamo moč, da odločamo o tem vprašanju. Če poslanec samodejno izgubi sedež zaradi dogodka, za katerega se ne da podpreti imunitete, gre očitno za dodatno težavo, dodatno negotovost.
<P>
Zato gospoda komisarja sprašujemo, in sprašujem v imenu odbora, ali po njegovem mnenju poljska zakonodaja o volitvah v nacionalni parlament krši člen 10 Protokola o posebnih pravicah in imunitetah, ki navaja, da med zasedanji Evropskega parlamenta njegovi člani uživajo imuniteto, ki je dodeljena članom njihovih parlamentov na ozemlju njihovih držav. Če za poljske poslance Evropskega parlamenta velja določba, da izgubijo sedež, poslance nacionalnega parlamenta pa se ne obravnava tako, gre torej za jasno neskladnost.
<P>
Komisijo sprašujem, ali namerava sprožiti postopek pred Sodiščem Evropskih skupnosti s ciljem, da Poljska spremeni to zakonodajo in pravilno uporablja pogodbo, saj se zdi, da se pogodba ne uporablja tako, kot bi se morala. Ker gre za izjemo ter ker primerljivo in enako obravnavanje poslancev iz vseh držav članic pomeni, da je ta izjema glede poslancev iz Poljske v popolnem nasprotju s tem, kar lahko velja in kar velja za vse ostale poslance iz držav članic, Komisijo sprašujem ti dve stvari in posredujem to informacijo Parlamentu ter sprašujem komisarja, ali lahko odgovori na ti dve vprašanji in ali je možno najti rešitev za vprašanji, ki sem ju postavil.
<SPEAKER ID="366" NAME="Franco Frattini">
podpredsednik Komisije. - (IT) Gospod predsednik, gospe in gospodje, vprašanje, na katero je opozoril gospod Gargani, je nedvomno pomembno: pomembno je, ker sta ogroženi dve načeli, ki sta po mojem mnenju zelo primerni in pomembni.
<P>
Prvo načelo je nedvmno tisto, na katerega se sklicuje 10 člen Protokola o posebnih pravicah in imunitetah ter o položaju poslancev Evropskega parlamenta, ki določa, da morajo biti poslancem Evropskega parlamenta v državah, iz katerih prihajajo, priznane enake posebne pravice kot poslancem nacionalnih parlamentov v teh državah.
<P>
Vendar gre še za eno določbo, ki je po mojem mnenju prav tako pomembna, in sicer člen 13 evropskega akta iz leta 1976 v zvezi z volitvami poslancev Parlamenta. Ta člen zelo jasno navaja, da kadar država članica uvede nacionalno zakonodajo, ki pokriva primere, kot je ta, to je izguba statusa, je izguba položaja poslanca Evropskega parlamenta, prekinitev poslanskega mandata v Evropskem parlamentu v tej državi članici predmet nacionalnega prava.
<P>
Z drugimi besedami, gre za očitno nasprotje, ker pravila, določena v protokolu o posebnih pravicah, kot navaja gospod Gargani, govorijo o enakih posebnih pravicah za poslance poljskega parlamenta in poslance Evropskega parlamenta, izvoljene na Poljskem, hkrati pa evropski akt iz leta 1976 o volitvah poslancev Evropskega parlamenta v zvezi z izgubo položaja poslanca Evropskega parlamenta očitno - ali, rekel bi, izrecno - ureja izgubo položaja poslanca Evropskega parlamenta in določa, da izgubo tega položaja ureja nacionalno pravo.
<P>
Menim, da gre pri tem bolj za problem kršitve tretjega vodilnega načela Evropske unije: ali je načelo enakega obravnavanja vključeno v poljsko domačo zakonodajo. Načelo, ki je vključeno v ustavne zakonodaje vseh evropskih držav in ki določa, da morajo biti podobni primeri obravnavani na podoben način. Tu gre bolj za vprašanje tega splošnega načela; vendar to splošno načelo ne dovoljuje Evropski komisiji, da bi določila, kako bi moral poljski pravni red spremeniti svojo zakonodajo; ker je to vprašanje predmet nacionalne zakonodaje in če bi v okviru nacionalne zakonodaje obstajala želja po spremembi načina obravnavanja izgube položaja nacionalnega poslanca in ne položaja poslanca Evropskega parlamenta, bi bilo to mogoče, pomembno pa bi bilo, da se določbe o prvem uskladijo z določbami o drugem.
<P>
Moje osebno mnenje je, da Komisija zdaj ne more reči "obračamo se na Sodišče, da odloči, da je treba poljsko nacionalno zakonodajo na določen način spremeniti", menim pa, da se lahko oblikuje splošno načelo. Splošno načelo je, da mora poljski pravni red spremeniti to razliko v obravnavanju, in menim, da je to naloga poljskega zakonodajalca. Ker se to vprašanje še ni pojavilo in je preveč občutljivo, da bi se ga obravnavalo na kratko, menim, da je najprej treba doseči sporazum: če bo to razliko v obravnavanju odstranil poljski zakonodajalec, kot je moje mnenje, je to stvar za poljski parlament.
<P>
Drugič: ali je poljska zakonodaja v skladu z evropskim aktom iz leta 1976, ki sem ga prej navedel? Gospod Gargani, lahko vam povem, da sem naročil študijo za 12 novih držav članic, da se prepričamo, ali so nacionalne zakonodaje, ne samo zakonodaja Poljske, ampak tudi zakonodaje ostalih 11 držav članic, ki so pristopile k Evropski uniji v obdobju med letoma 2004 in 2007, v skladu z določbami evropskega akta iz leta 1976.
<P>
Na koncu bi dejal, da je treba opraviti dve nalogi. Prvič: pregled skladnosti poljske nacionalne zakonodaje, ki sem se ga lotil, pa ne samo poljske, ker dejstvo, da je gospod Gargani opozoril na primer Poljske, ne pomeni, da v drugih državah članicah ni podobnih razmer. Menim, da je potreben pregled za vse države članice.
<P>
Druga naloga je ocena, ali lahko poljski parlament prek zakonodaje odstrani tisto, kar je objektivno gledano očitno nasprotje, saj obstaja očitna razlika med zakonsko urejenim položajem poslanca Evropskega parlamenta, izvoljenega na Poljskem, in poslanca nacionalnega parlamenta. Obstaja očitno nasprotje in edini vidik, ki bi ga bilo po mojem mnenju težko sprejeti, je, da mora Evropska komisija vprašati Sodišče, kako naj ukrepa poljski zakonodajalec.
<P>
Če bi se Parlament strinjal s tem stališčem, bi lahko enostavno poudarili, da je na Poljskem očitna razlika med položajema dveh vrst poslancev. To je nekaj povsem novega in v duhu sodelovanja bi morali pri tem poskusiti doseči napredek.
<SPEAKER ID="367" NAME="Tadeusz Zwiefka">
v imenu skupine PPE-DE. - (PL) Gospod predsednik, predsednik Gargani je zelo jasno predstavil položaj poslancev Evropskega parlamenta v okviru poljske zakonodaje ter njihovo neenako obravnavanje glede na poslance poljskega parlamenta in senatorje. Strinjam se z argumentom komisarja Frattinija, da to krši načelo enakega obravnavanja poslancev pred zakonom.
<P>
Rad bi vas obvestil, da je vladajoča koalicija na Poljskem, Platforma Obywatelska in Polskie Stronnictwo Ludowe, že začela spreminjati ta zakon, da bo enak za poslance Evropskega parlamenta, poslance poljskega parlamenta in senatorje. Ta sprememba bo sledila določbi, ki je vsebovana v volilnem zakonu Evropskega parlamenta, da bo tudi za poljske poslance in senatorje veljalo enako načelo.
<P>
Vendar se v zvezi s tem, kot je dejal Gospod Gargani, da začenjamo razpravo o vprašanju, ki je morda širše, sprašujem, ali bi bilo vredno razmisliti o skupnem volilnem zakonu za Evropski parlament za vse države članice Evropske unije, saj so danes razmere v 27 državah članicah zelo različne. Težko je nasprotovati in seveda sprejemam vse pravne omejitve v zvezi s poslanci Evropskega parlamenta, vendar se težko strinjam s primerom, ko nekdo, ki je bil v zadevi na zahtevo državnega tožilstva za naklepno kaznivo dejanje obsojen na globo, samodejno izgubi mandat v Evropskem parlamentu.
<SPEAKER ID="368" NAME="Lidia Joanna Geringer de Oedenberg">
v imenu skupine PSE. - (PL) Gospod predsednik, današnja razprava sproža vprašanje neenakega obravnavanja poslancev Evropskega parlamenta, izvoljenih na Poljskem, in članov Sejma v zvezi z merili za izvolitev in izgubo mandata.
<P>
V členu 9 akta z dne 23. januarja 2004 v zvezi s predpisom o volitvah v Evropski parlament vidimo, da imajo pravico do kandidiranja v tej instituciji osebe, ki med drugim niso bile obsojene namerno storjenega kaznivega dejanja in jih državno tožilstvo ni obdolžilo, člen 142 pa navaja, da se poslancu lahko odvzame mandat, če je na primer njegova izvolitev v Evropski parlament razveljavljena. To pomeni, da poslanec (kot je bilo že omenjeno, se to nanaša na poslanca Evropskega parlamenta) samodejno izgubi mandat, če je obsojen namerno storjenega kaznivega dejanja, medtem ko za poslance nacionalnega parlamenta to ni ovira za kandidiranje niti ne pomeni izgube mandata.
<P>
V zvezi s privilegiji poslancev Evropskega parlamenta člen 5(1) Poslovnika Evropskega parlamenta navaja, da "poslanci uživajo privilegije in imunitete v skladu s Protokolom o privilegijih in imunitetah Evropskih skupnosti". V preambuli protokol navaja, da ureja vprašanje privilegijev in imunitet, ki so potrebne za opravljanje nalog za Evropsko skupnost, v členu 10(a) pa navaja, da med zasedanjem Skupščine njeni člani uživajo "na ozemlju svoje države imunitete, priznane članom parlamenta te države". Poslanci poljskega parlamenta in poslanci Evropskega parlamenta imajo isto imuniteto. Člen 11 določa, da "predstavniki držav članic, ki sodelujejo pri delu institucij Skupnosti, njihovi svetovalci in tehnični strokovnjaki pri opravljanju svojih nalog in medtem, ko potujejo do kraja zasedanja in nazaj, uživajo običajne privilegije, imunitete in olajšave".
<P>
Poslanec Evropskega parlamenta je nedvomno predstavnik države članice, ki sodeluje pri delu institucij Unije. Ker morajo poslanci Evropskega parlamenta in poslanci poljskega parlamenta uživati enake imunitete in privilegije, morajo biti pravila v zvezi s pogoji za kandidiranje in izgubo mandata enaka.
<P>
Ko je Poljska pristopila k Evropski uniji, je prevzela odgovornost, da bo spoštovala zakone, ki veljajo v EU, zlasti tiste, ki neposredno vplivajo na notranje pravne sisteme držav članic. Zavzemam se za čim hitrejšo standardizacijo v zakonodaji glede položaja poslancev poljskega parlamenta in poslancev Evropskega parlamenta, izvoljenih na Poljskem, ter se popolnoma strinjam z mnenjem komisarja Frattinija v zvezi s tem.
<SPEAKER ID="369" NAME="Jens-Peter Bonde">
v imenu skupine IND/DEM. - Gospod predsednik, poljski zakon o volitvah v Evropski parlament je resnično krivičen in nedemokratičen v primerjavi z zakonom o volitvah v nacionalni parlament. Izguba sedeža poslanca v Evropskem parlamentu zaradi neizpolnjevanja pogojev zanj je enostaven način izvajanja pritiska nad političnimi nasprotniki in tistim, ki imajo več moči, daje možnost političnega poravnavanja računov.
<P>
Kljub članstvu v Evropski uniji se v mnogih nekdanjih komunističnih državah zakon na žalost še vedno zlorablja. Tako je tudi v primeru gospoda Tomczaka. Kot poslanci Evropskega parlamenta poljski poslanci ne zastopajo samo Poljakov, temveč tudi Evropejce.
<P>
Nesprejemljivo je, da so ti predstavniki ljudi diskriminirani z ohranitvijo drugačne zakonodaje za poljske poslance Evropskega parlamenta. Če je poljski poslanec Evropskega parlamenta obsojen, bo kaznovan po poljskem zakonu in izgubil bo sedež poslanca v Evropskem parlamentu. To jasno kaže, da so poljski poslanci Evropskega parlamenta diskriminirani v primerjavi s poslanci nacionalnih parlamentov. Tako stanje je nesprejemljivo in jasno kaže, kako krivičen in nedemokratičen je poljski zakon o volitvah.
<P>
Poljsko pozivam, naj spremeni zakon o volitvah.
<SPEAKER ID="370" NAME="Aloyzas Sakalas" AFFILIATION="PSE">
Gospod predsednik, to ustno vprašanje je posledica razprav v odboru za pravne zadeve o imuniteti gospoda Tomczaka.
<P>
Parlament je pred nekaj leti odvzel imuniteto gospodu Tomczaku. Odbor za pravne zadeve je pred kratkim prejel prošnjo gospoda Tomczaka, naj zaščiti njegovo imuniteto. Odbor je o tej prošnji razpravljal in pripravil osnutek sklepa. Kljub temu je bilo sprejetje končne odločitve odloženo, ker je odbor prejel informacije, da bi bile pravne posledice za poslance Evropskega parlamenta iz Poljske in poslance poljskega parlamenta različne v primeru odvzema njegove imunitete.
<P>
V skladu s poljskim aktom z dne 23. januarja 2004 poslanec Evropskega parlamenta iz Poljske izgubi sedež v primeru kazenske obsodbe. Za poslance poljskega parlamenta se ta določba ne uporablja. Tako nasprotje pomeni kršitev zakonodaje Evropske skupnosti, ker podpira različno zakonodajo za poslance nacionalnega parlamenta in za poljske poslance Evropskega parlamenta. To neskladnost med poljsko zakonodajo in zakonodajo Evropske skupnosti je treba razjasniti.
<P>
Zato popolnoma podpiram ustno vprašanje Komisiji. Upam, da bo gospod Frattini uporabil ves svoj vpliv, da se odpravi to neskladnost med poljsko zakonodajo in zakonodajo Evropske skupnosti.
<SPEAKER ID="371" NAME="Paul Rübig" AFFILIATION="PPE-DE">
(DE) Gospod predsednik, komisar Frattini, gospe in gospodje, menim, da se mora demokracija v Evropi nenehno razvijati, in srečujemo se z mnogimi napadi na naš demokratični sistem, ki prihajajo zunaj Evrope. Poslanci Evropskega parlamenta seveda sprejemajo odločitve o mnogih vprašanjih, ki neposredno in takoj vplivajo na evropsko javnost. Poslanci ne sprejemajo odločitev zase, ampak zastopajo svoje volivce.
<P>
Zato položaj poslancev Evropskega parlamenta ne sme biti manj vreden od položaja poslancev nacionalnih parlamentov in obratno položaj nacionalnih poslancev ne sme biti manj vreden od položaja evropskih poslancev.
<P>
Zato menim, da mora Komisija preučiti vpliv novega statuta, ki bo začel veljati leta 2009, na poljske poslance Evropskega parlamenta ter raziskati spremembe, ki jih bo ta statut povzročil, in možnosti, da se njegova načela uporabi za odpravo teh razlik.
<SPEAKER ID="372" NAME="Manuel Medina Ortega" AFFILIATION="PSE">
(ES) Gospod predsednik, komisar Frattini je kot vedno izvedel izčrpno pravno analizo. Kot je dejal, v sedanjih okoliščinah ni podlage, da bi sprožili postopek neposredno pred Sodiščem Evropskih skupnosti.
<P>
Vendar po poslušanju gospoda Zwiefke, ki nam je govoril o predlogu sedanje poljske vlade o spremembi zakona, komisarja sprašujem, ali meni, da bi se Komisija dejansko lahko na podlagi razprave, ki jo imamo zdaj v Parlamentu, obrnila na poljsko vlado in preverila, ali poljska vlada resnično predlaga spremembo zakona, da se položaj poslancev Evropskega parlamenta uskladi s položajem poslancev nacionalnega parlamenta.
<SPEAKER ID="373" NAME="Marek Aleksander Czarnecki" AFFILIATION="UEN">
(PL) Gospod predsednik, predlog gospoda Zwiefke, da se položaj poslancev Evropskega parlamenta izenači s položajem poslancev na Poljskem, ne zagotavlja rešitve te težave. Menim, da bi bila najboljša rešitev, ki je pravzaprav že del poljskega zakona, da bi v primeru, ko je oseba obsojena za namerno storjeno kaznivo dejanje, sodišče odločilo tudi o odvzemu splošnih pravic, kar pomeni, da zadevna oseba ne bi mogla kandidirati.
<P>
Ta rešitev obstaja na primer v Franciji. Rad bi navedel en primer: našega kolega gospoda Onesta, podpredsednika Evropskega parlamenta, je francosko sodišče pred nekaj mesec obsodilo na pogojno kazen za dejanje, ki bi po poljskem zakonu pomenilo samodejno izgubo mandata v Evropskem parlamentu. Sedanje stanje se mi zdi popolnoma napačno. Menim, da moramo slediti rešitvi, ki jo je predlagal gospod Frattini.
<SPEAKER ID="374" NAME="Giuseppe Gargani" AFFILIATION="PPE-DE">
(IT) Gospod predsednik, gospe in gospodje, še nekaj kratkih pripomb: Veseli me, da je bilo v razpravi na splošno priznano, da obstaja pomembna in zapletena težava. Zlasti bi se rad zahvalil komisarju Frattiniju, ki je kot dober odvetnik podrobno preučil zadevo, ki se, kot je pravilno povedal, ne nanaša samo na Poljsko. Ogroženo je splošno načelo in zato sem zadovoljen, kot je zadovoljen tudi odbor, da začenjate splošen pregled za spremljanje skladnosti in za ugotovitev, ali so zakoni skladni glede nacionalnega in evropskega vprašanja.
<P>
Vendar je nekaj gotovo: ni očitnega nasprotja, saj je poljski zakon v zvezi z jamstvi v nasprotju s Pogodbo; če bi poljski poslanec Evropskega parlamenta izgubil svoj sedež, bi člen pogodbe, ki zagotavlja možnost sodelovanja na zasedanjih, očitno izgubil vrednost. Stališče odbora, kot ste ravnokar slišali v govoru gospoda Medine, in moje osebno stališče je, da ne gre za vprašanje sprožitve postopka, ampak za vprašanje spremljanja zadeve, da se poišče rešitev. Če naš poljski kolega gospod Zwiefka pravi, da je ta zadeva na Poljskem že v ospredju, je bil določen napredek že dosežen.
<P>
Potrebna je primerljivost, saj Evropa ravno s primerljivostjo zagotavlja enotnost držav, ki sodelujejo, državljanske pravice ter enake pravice s stališča svobode in položaja vsakogar.
<SPEAKER ID="375" NAME="Sylwester Chruszcz" AFFILIATION="NI">
(PL) Gospod predsednik, rad bi izrazil podporo govorom, s katerimi se večinoma strinjam, in menim, da moramo seveda čim prej uskladiti naša pravila. Da ponazorim, kako pomembno je to, bi vam rad povedal zgodbo našega kolega, poslanca Evropskega parlamenta, ki je danes tukaj z nami: gospoda Tomczaka, ki je bil vpleten v kazensko zadevo, ki je trajala več let, zdaj pa se približuje koncu in bi lahko vplivala na njegov prihodnji položaj poslanca Evropskega parlamenta. Gre za zadevo, ki ni povzročila veliko škode in v kateri priče dogodek zanikajo. Gre za zadevo, ki je bila nekoč že končana in so jo morda ponovno odprli zaradi vpliva političnih pretresov; in zdaj lahko gospod Tomczak, ki je bil dvakrat izvoljen (leta 2005 je postal poslanec nacionalnega parlamenta in leta 2004 poslanec Evropskega parlamenta), izgubi imuniteto in mandat. To je nekaj neverjetnega in škodljivega, kar bi bilo treba čim prej prekiniti in umakniti iz razprave.
<SPEAKER ID="376" NAME="Franco Frattini">
podpredsednik Komisije. - (IT) Gospod predsednik, gospe in gospodje, mislim, da je nocojšnja razprava pokazala dve stvari: prva je, da je razširjeno stališče, ki ga po mojem mnenju deli večina govornikov in menim, da je pravilno, in sicer da je treba odpraviti različno obravnavanje poslancev Evropskega parlamenta, izvoljenih na Poljskem, in poljskih nacionalnih poslancev ter da je treba to analizo razširiti na vse ostale nove države članice Evropske unije, v katerih še ni bila preverjena skladnost z evropskim aktom iz leta 1976.
<P>
Druga stvar, pri kateri se sklicujem na predlog gospoda Medine Ortega, s katerim se strinjam, pa je, da se rezultat te razprave posreduje pristojnim organom poljske vlade in se jih obvesti, da je treba to razlikovanje v obravnavanju odpraviti prek nacionalne zakonodaje. To bom storil. Lahko vam povem, da bom zagotovo uradno kontaktiral ministrstvo za pravosodje poljske vlade, da se mu posreduje razširjeno mnenje tega parlamenta - s katerim se strinjam - da si je treba kljub temu, da ima poljski nacionalni zakonodajalec suverena pooblastila za določitev načina za odpravo tega različnega obravnavanja, prizadevati za njeno odpravo.
<P>
To je mnenje, ki sem ga predstavil na začetku: Ne mislim, da lahko poljskemu zakonodajalcu narekujem, kako naj nadaljuje, mislim pa, da mu lahko sporočim cilj, in cilj je odprava različnega obravnavanja položajev poljskih nacionalnih poslancev in poslancev Evropskega parlamenta, izvoljenih na Poljskem.
<P>
To informacijo bom zagotovo posredoval in dodal bi, da bom glede na interes gospoda Garganija in odbora za pravne zadeve Parlamentu poročal o pregledu v ostalih 11 novih državah članicah, da se lahko vlade ostalih držav članic, ki bi lahko čutile vpliv, ustrezno obvestijo.
<SPEAKER ID="377" NAME="Predsednik">
Ta razprava je končana.
