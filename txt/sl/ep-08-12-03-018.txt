<CHAPTER ID="018">
Enominutni govori o zadevah političnega pomena
<SPEAKER ID="204" NAME="Predsednik">
Naslednja točka so enominutni govori o zadevah političnega pomena.
<P>
Zelo strog bom in govornike bom prekinil točno po eni minuti. Na seznamu je 31 poslancev, čeprav mnogi, oziroma vsaj nekateri, niso prisotni. Tukaj ne gre za postopek catch-the-eye, ampak imamo seznam govornikov, ki so prosili za predstavitev enominutnih govorov.
<SPEAKER ID="205" NAME="Dragoş Florin David" AFFILIATION="PPE-DE">
(RO) Novembra je Evropska komisija predstavila svoje poročilo o Republiki Makedoniji za leto 2008. Poročilo poudarja napredek, ki je bil narejen lani, vendar v njem ni določen datum začetka pristopnih pogajanj.
<P>
Verjamem, da zaradi napredka na področjih gospodarstva, upravnih reform in reform sodstva, skupaj s trenutnimi razmerami na Zahodnem Balkanu, Republika Makedonija lahko upa, da bo v letu 2009 določen datum začetka pristopnih pogajanj. To je odvisno tudi od tega, ali si bosta parlament in vlada Republike Makedonije trajno in odgovorno prizadevala ustvariti vzdušje demokracije, da bi zagotovila transparentne, demokratične pogoje za lokalne in predsedniške volitve, ki bodo potekale marca 2009.
<P>
Hkrati bi rad pozval Evropsko komisijo, da naj upošteva napredek, ki ga je Republika Makedonija dosegla v zadnjih nekaj letih, pa tudi odgovornosti, ki sta jih prevzela parlament in vlada Republike Makedonije. Pripraviti bi morala tudi akcijski načrt za odpravo zahtev za vizume za državljane Republike Makedonije ...
<P>
(Predsednik je prekinil govornika)
<SPEAKER ID="206" NAME="Marusya Ivanova Lyubcheva" AFFILIATION="PSE">
(BG) Rada bi opozorila, da je Generalni direktorat za širitev kaznoval Bolgarijo z odvzemom akreditacije dvema agencijama, ki sta bili upravičeni do virov iz predpristopnih sredstev EU. Prizadevanja bolgarske vlade je treba razumeti kot brezpogojni sprejem pogojev, ki jih je postavila EU. Visoka stopnja uskladitve zakonodaje, spremembe zakona o javnih razpisih, kazenski zakonik, novi zakon o konfliktu interesov, kadrovske spremembe in vključevanje vseh nacionalnih virov v izboljšanje sheme za upravljanje in spremljanje EU sredstev so jamstvo za resnično predanost vlade. Odvzem akreditacije ni bil najboljši sprejet ukrep, saj zveni celo kot opozorilo pred naslednjo širitvijo EU. Obveznost izpolnjevanja meril EU mora ustrezati enaki obravnavi vseh držav in sodelovanju pri reševanju problemov. Bolgarska vlada vodi strogo politiko v boju proti...
<P>
(Predsednik je prekinil govornico)
<SPEAKER ID="207" NAME="Marco Cappato" AFFILIATION="ALDE">
- (IT) Gospod predsednik, gospe in gospodje, tibetanska vlada v izgnanstvu je izdala memorandum, dokument in predloge za zagotovitev resnične avtonomije Tibeta, ki so jih med pogajanji predali kitajskim oblastem. To je živ dokaz, če smo ga sploh kdaj potrebovali, da so se kitajske oblasti lagale in še naprej lažejo, ko trdijo, da je pravi cilj dalajlame in tibetanskih oblasti doseči neodvisnost. Dalajlama bo jutri naš gost in bo nagovoril parlament. Petintrideset kolegov bo ob polnoči, kar bo zelo kmalu, začelo s 24 urno gladovno stavko, postom v podporo dalajlami. Njegova svetost nas je danes obvestila, da bo tudi sama sodelovala v postu. Verjamem, da je to najbolj oprijemljiv način, na katerega lahko predsedstvo Parlamenta podpira in vodi...
<P>
(Predsednik je prekinil govornika)
<SPEAKER ID="208" NAME="Ewa Tomaszewska" AFFILIATION="UEN">
(PL) Gospod predsednik, Evropski parlament ne spoštuje načela nediskriminacije. Ne spoštuje se tudi večjezičnost tega parlamenta. V času zasedanj parlamentarnih odborov in sestankov delegacij so bili primeri jezikovne diskriminacije. Še posebej boleč je najavljen omejen dostop do tolmačenja med obravnavami ali glasovanji, ko se razpravlja o ustnih spremembah. Dokler poslovnik ne bo prepovedoval začetka sej vse do izpolnitve vseh zahtev glede tolmačenja, se bodo taki dogodki še ponavljali.
<P>
Poleg tega pa finančne službe ne zagotavljajo informacij v jezikih poslancev, ki so jim informacije namenjene. Finančne posledice iz tega izvirajočih nesporazumov pa nosijo poslanci. Na EuroNews smo tudi priča namerni jezikovni diskriminaciji. Predlagala bi torej, da se EuroNews financira le s prispevki tistih držav, v jezikih katerih oddaja.
<P>
(Predsednik je prekinil govornico)
<SPEAKER ID="209" NAME="Pedro Guerreiro" AFFILIATION="GUE/NGL">
(PT) Gospod predsednik, ob tej priložnosti bi rada predstavila svojo tožbo in poziv v boju za ohranjanje proizvodnje in zaposlitev s pravicami v sektorju tekstila in oblačil.
<P>
Zatožila bi rada vse večje število podjetij, ki zapirajo ali selijo svoje tovarne, in vse večjo brezposelnost in razmere, v katerih z brutalno intenzivnostjo izkoriščajo delavce, kar vse je značilnost liberalizacije tega pomembnega sektorja.
<P>
Moj poziv je, da naj Evropski parlament pripravi nujno razpravo o sektorju tekstila in oblačil v različnih državah članicah. Še posebej bi to moralo pokrivati prenehanje veljavnosti skupnega sistema spremljanja med Evropsko unijo in Kitajsko, ki se zaključi 31. decembra 2008, in oceniti uspešnost izpolnjevanja priporočil, ki jih je Evropski parlament sprejel pred skoraj letom dni.
<SPEAKER ID="210" NAME="Urszula Krupa" AFFILIATION="IND/DEM">
- (PL) Gospod predsednik, rada bi izkoristila možnost nastopa pred Evropskim parlamentom za poziv k podpori poljskim domoljubnim krogom, ki želijo, da bi 25. maj, dan, ko je bil ustreljen stotnik Pilecki, razglasili za evropski dan junakov boja proti totalitarizmu.
<P>
Britanski zgodovinar, profesor Michael Foot, je stotinka Pileckega štel za enega od šestih najpogumnejših udeležencev odporniškega gibanja med drugo svetovno vojno. Witold Pilecki, stotnik poljske vojske, ki je sodeloval v septembrski akciji med nemško okupacijo Poljske, je organiziral odporniško gibanje v Auschwitzu, kjer je postal prostovoljni zapornik.
<P>
Potem, ko je ušel iz nacističnega taborišča, se je boril v času varšavske vstaje in v drugem poljskem korpusu v Italiji, po vrnitvi v komunistično Poljsko pa so ga komunistične varnostne službe aretirale, strpale v zapor, kjer so ga mučile, obsodile na smrt in 25. maja 1948 ustrelile.
<P>
Stotnik Pilecki je svoje življenje posvetil boju proti kriminalnim diktatorstvom 20. stoletja.
<SPEAKER ID="211" NAME="Jim Allister" AFFILIATION="NI">
Gospod predsednik, prejšnji ponedeljek se je med obiskom Belfasta predsednik Pöttering navduševal nad tem, da EU podpira, kar je evfemistično poimenoval "center za preoblikovanje konfliktov" na kraju bivšega zapora Maze, kjer je bilo zaprtih nekaj najhujših in najbolj zlobnih teroristov. To je tudi kraj, kjer je deset obsojenih teroristov IRE z gladovno stavko storilo samomor. Vendar pa je predsednik morda spregledal, da so zaradi te zgodovine irski republikanci - ki se radi predajajo samopomilovanju - odločeni vplivati na njihovo lastno preoblikovanje glede takega centra in ga spremeniti v svetišče za nekatere najhujše teroriste, kar jih ta generacija pozna. Zato je neumno, da se je EU ujela v past financiranja take obscenosti in neumnosti predsednika...
<P>
(Predsednik je prekinil govornika)
<SPEAKER ID="212" NAME="Nicolae Vlad Popa" AFFILIATION="PPE-DE">
(RO) V nedeljo, 30. novembra, je v Romuniji prišlo do zgodovinskega dogodka, ko je bila levica premagana na splošnih volitvah, na katerih je bil prvič uporabljen sistem volitev enega kandidata.
<P>
Liberalna demokratska stranka je osvojila največ sedežev v parlamentu in bi lahko, skupaj z ostalima desno sredinskima strankama, nacionalnimi liberalci in stranko madžarske manjšine UMDR, imela udobno večino za podporo vladi, ki bi jo vodil predsednik vlade iz vrst Liberalno demokratske stranke.
<P>
Žal so romunski socialisti prehitro objavili, da so oni zmagali na volitvah. V resnici so bili nekateri socialistični voditelji v Evropskem parlamentu in celo vodje vlad zavedeni s to informacijo. Zato je jasno, da se bo stališče teh voditeljev spremenilo glede na dejanske rezultate volitev v Romuniji.
<SPEAKER ID="213" NAME="Neena Gill" AFFILIATION="PSE">
Gospod predsednik, v imenu delegacije za odnose z Indijo bi rad najprej izrekel iskreno sožalje družinam in prijateljem vseh tistih, ki so bili ubiti prejšnji teden med grozovitim terorističnim napadom v Mumbaju, vsem ranjenim pa želim hitro okrevanje. Svoje sočutje izražam tudi kolegom in uslužbencem Evropskega parlamenta, ki so jih prizadeli ti grozni in nezaslišani napadi. V pismu sem izrazila sožalje tudi indijskemu predsedniku vlade in glavnemu ministru zvezne države Maharaštra.
<P>
Tovrstni usklajeni napadi so namenjeni širjenju strahu in nezaupanja med državljani in preizkušanju zavezanosti demokracije h globoko zakoreninjenim vrednotam. Kot taki zahtevajo odločen odziv vseh tistih, ki visoko cenijo demokracijo in mednarodno pravo. Zato pozdravljam odločne izjave predsednika Pötteringa v podporo Indiji. Kot Parlament se moramo zdaj odmakniti od besed in poskrbeti za konkretna dejanja, ki bodo podpirala potrebe Indije.
<SPEAKER ID="214" NAME="Marco Pannella" AFFILIATION="ALDE">
- (IT) Gospod predsednik, gospe in gospodje, mislim, da bi se morali bolj zavedati dejstva, da kadar govorimo o Tibetu in dalajlami, pravzaprav govorimo o nas samih. Pred nekaj dnevi smo zasledili preprosto objavo, da se predsednik Sarkozy namerava na Poljskem srečati z dalajlamo. Z nami pa so opravili, ne da bi nas kdo poslušal, bili smo odpravljeni, brez možnosti za srečanje. Širši evropski skupnosti se dovoli, da pozdravi, govori, sprejme in posluša dalajlamo. Zakaj se to dogaja, gospod predsednik? Mislim, da je odgovor čisto jasen. Vemo, da bi 80 % Evropejcev, če bi jih vprašali kot en narod, podprli dalajlamo...
<P>
(Predsednik je prekinil govornika)
<SPEAKER ID="215" NAME="László Tőkés" AFFILIATION="Verts/ALE">
(HU) Gospod predsednik, leta 1009, pred tisoč leti, je madžarski kralj sv. Štefan ustanovil škofijo Gyulafehérvár v Transilvaniji. Ta velik dogodek v zgodovini cerkve je simboličen zato, ker je Madžarska s spreobrnjenjem v krščanstvo postala članica današnje Evrope. V 16. in 17. stoletju je bil Gyulafehérvár prestolnica neodvisne kneževine Transilvanije, regija pa je postala simbol strpnosti in verske svobode. Leta 1918 je romunska narodna skupščina, ki je zasedala v Gyulafehérvárju, razglasila pravico madžarske manjšine v Transilvaniji do samouprave po priključitvi Transilvanije Romuniji. Romunija je zaradi te odločitve še vedno dolžnica Evropi. V duhu Gyulafehérvárja predlagam, da se tisočletnica nadškofije ...
<P>
(Predsednik je prekinil govornika)
<SPEAKER ID="216" NAME="Marcin Libicki" AFFILIATION="UEN">
(PL) Na dan 27. decembra bomo praznovali 90. obletnico vstaje v Wielkopolski. Po zaslugi te uspešne vstaje je stara poljska provinca Wielkopolska ali Velika Poljska postala del na novo nastajajoče Poljske. Za uspeh pa je bilo treba drago plačati. Njegova cena je bila več kot 2 000 mrtvih in 20 000 ranjenih. Častimo njihov spomin.
<SPEAKER ID="217" NAME="Ilda Figueiredo" AFFILIATION="GUE/NGL">
(PT) Vse več je primerov izsiljevanja delavcev - prisiljeni so sprejeti pogoje, zaradi katerih izgubijo pridobljene pravice - do katerih prihaja pod pretvezo krize kapitalizma. Dobra primera sta proizvodni center podjetja Peugeot/Citroen v kraju Mangualde in Renaultov industrijski obrat v kraju Cacia, Aveiro; oba sta del portugalske avtomobilske industrije.
<P>
V obeh primerih sta vlada in EU zagotovili znatno finančno pomoč, namenjeno zaščiti delovnih mest, pod pogojem, da se ustvarijo nova delovna mesta. Vendar pa vodstvo podjetja Peugeot/Citroen v kraju Mangualde zdaj želi uničiti pravice, za katere smo se borili in ki jih varuje delovna zakonodaja, tako da pritiska na delavce, naj sprejmejo škodljive pogoje, ki ogrožajo njihova življenja. V Renaultovem industrijskem obratu v kraju Cacia pa se je vodstvo odločilo, da bo letos zmanjšalo proizvodnjo in se pripravlja, da ne bo podaljševalo pogodb za določen čas, čeprav so obljubili, da so bodo širili...
<P>
(Predsednica je prekinila govornika)
<SPEAKER ID="218" NAME="Desislav Chukolov" AFFILIATION="NI">
(BG) Letos 27. novembra mineva 89 let odkar je bila Bolgarija degradirana s podpisom sporazuma v Neuillyju, ki je odtrgal od domovine ozemlja, na katerih še danes živijo prebivalci, ki se imajo za Bolgare. Omenjena ozemlja, ki ležijo v okviru meja današnjih držav Srbije in Makedonije, je treba vrniti pod jurisdikcijo Bolgarije, saj te države ne morejo veljati za naslednice države Srbov, Hrvatov in Slovencev. ZN in mednarodna skupnost niso priznali Srbije za državo naslednico Jugoslavije, bivši jugoslovanski republiki Makedoniji pa ni priznano niti njeno ustavno ime. Mi, domoljubi iz Atake, vztrajamo, da je vprašanje vrnitve Zahodnih ozemelj treba rešiti pred začetkom pogajanj s Srbijo o članstvu v EU, vstop Makedonije v EU pa je lahko mogoč le po rešitvi problema vrnitve regije Strumica državi Bolgariji.
<SPEAKER ID="219" NAME="Romana Jordan Cizelj" AFFILIATION="PPE-DE">
(SL) Spregovoriti želim o predvidenih ukrepih Komisije, o katerih sem brala v medijih, nanje so me pa obvestili tudi državljani. Z njimi naj bi namreč financirali državljanom nakup novega avtomobila. Tak ukrep bi bil pravzaprav pospeševanje potrošništva, direktna pomoč avtomobilski industriji in v nasprotju z našimi okoljskimi politikami. Zanima pa me tudi, kdo bo poskrbel za razgradnjo in predelavo avtomobilov.
<P>
Zato pozivam Komisijo, da naprej, tako kot je to počela do zdaj, pospešuje razvoj in produkcijo čistih vozil, zamenjava naj poteka postopoma in na podlagi okoljskih kriterijev, hkrati pa naj da jasno obvestilo državljanom o skladnosti načrta za oživitev gospodarstva z našimi okoljsko-podnebnimi politikami.
<SPEAKER ID="220" NAME="Proinsias De Rossa" AFFILIATION="PSE">
Gospod predsednik, razlog, zaradi katerega sem želel nocoj imeti enominutni govor, je moja zaskrbljenost, da namerava Ryanair na Irskem podati ponudbo za nakup nacionalnega letalskega prevoznika Aer Lingus. Če bi bila ta ponudba uspešna, bi na irskem trgu prišlo do zasebnega monopola letalskih družb.
<P>
Komisija je enkrat že zavrnila tak predlog in pozivam komisarko Neelie Kroes, da to ponudbo še enkrat zavrne. Po mojem mnenju gre za grabežljivo ponudbo in za irsko gospodarstvo ne bi bilo dobro, če bi ta letalski prevoznik prišel v roke Ryanairu, ki irskemu gospodarstvu na noben način ne izkazuje lojalnosti.
<SPEAKER ID="221" NAME="Sylwester Chruszcz" AFFILIATION="NI">
(PL) Gospod predsednik, Parlament bi rad opozoril na izreden dogodek, ki se je zgodil julija lani v kraju Brody v Ukrajini. Tam so odkrili spomenik v čast morilski galicijski diviziji Waffen SS. Zdi se mi neverjetno škandalozno, da v 21. stoletju, v času sprave med narodi, skupina ljudi z odkrito nacionalističnimi in fašističnimi nagnjenji poveličuje morilsko enoto, ki je odgovorna za smrt milijonov Evropejcev, vključno mojih sodržavljanov, ki so izginili v obdobju 1943-1945 kot del načrtovanega genocida v zahodni Ukrajini.
<P>
Nobenega dvoma ni, da večino Ukrajincev to skrbi tako kot mene. Mislim tudi, da ukrajinske oblasti ne morejo ostati brezbrižne ob tem škandaloznem poskusu pisanja zgodovine na novo. Pozivam tudi Parlament in EU institucije ...
<P>
(Predsednik je prekinil govornika)
<SPEAKER ID="222" NAME="Anna Záborská" AFFILIATION="PPE-DE">
(SK) Dne 10. decembra bomo po celem svetu praznovali 60. obletnico sprejetja Splošne deklaracije o človekovih pravicah. Jutri bo naš parlament obiskala Njegova svetost dalajlama. Kitajska je ena od držav, ki so podpisale to deklaracijo, pa vendar krši človekove pravice moških, žensk in otrok.
<P>
Kot predsednica Odbora za pravice žensk in enakost spolov bi vas rada spomnila na politiko enega otroka, ki je jasen dokaz totalitarne in nedemokratične narave režima na Kitajskem. Ta politika jasno krši številne človekove pravice. Naj naštejem le nekatere med njimi: ubijanje neželenih deklic zaradi izbiranja spola, trgovina z ljudmi in spolno suženjstvo, kraja otrok, zanikanje pravnega obstoja otrok iz drugih in nadaljnjih nosečnosti, zapuščeni otroci, nasilje nad nosečimi ženskami, prisiljeni splavi, težave po splavu in samomori žensk. Demokratični svet bi moral jasno izraziti svoje zadržke do Kitajske politike in spremljati ...
<SPEAKER ID="223" NAME="Silvia-Adriana Ţicău" AFFILIATION="PSE">
(RO) V Romuniji je levica zmagala na volitvah, ker je dobila največje število glasov in najvišji odstotek na nedeljskih volitvah. To je dejstvo, ki ga ne smemo ignorirati ali izkrivljati.
<P>
3. december je mednarodni dan invalidov. Ena od štirih družin ima invalida med svojimi člani. V tej gospodarski in finančni krizi skoraj vsak dan slišimo novice o tisočih presežnih delavcih v državah članicah. V tako težkem vzdušju se razmere za invalide še slabšajo.
<P>
Kako bodo invalidi lahko našli delo, ki jim bo omogočalo, da bodo s svojo plačo dostojno živeli, ko tisoči drugih ljudi brez invalidnosti izgublja delo? Pozivam Komisijo, da nujno sprejme posebne ukrepe, namenjene podpori invalidov.
<P>
Posebno pozornost je treba nameniti redkim okoliščinam, ki vodijo do fizične ali mentalne invalidnosti ... Upam, da bomo v letu 2009, letu inovacij, več vlagali v razvoj, namenjen opredelitvi ...
<P>
(Predsednik je prekinil govornika)
<SPEAKER ID="224" NAME="Colm Burke" AFFILIATION="PPE-DE">
Gospod predsednik, vse države EU bi morale imeti zakonodajo, ki bi prepovedovala pohabljanje ženskih spolnih organov. Sprejeti je treba tudi ukrepe, ki bi bili namenjeni potrebam žensk in deklic iz novih držav, iz katerih prihajajo delavci migranti, pri katerih je tveganje za PŽSO veliko.
<P>
Pozdravljam nedavno zavezo Irske, da bo kot ena od 15 držav članic EU uvedla nacionalni akcijski načrt o PŽSO. Ocenjuje se, da na Irskem živi več kot 2500 žensk, ki so bile v drugih državah izpostavljene PŽSO. Irski načrt poudarja tveganja, ki jih PŽSO predstavlja za ženske in deklice, in opredeljuje cilje politike, ki se loteva njegovih škodljivih posledic.
<P>
Številke tudi kažejo, da je od 9624 žensk, ki zdaj živijo na Irskem, prvotno pa izhajajo iz držav, v katerih se izvaja PŽSO, 26,9 % žensk bilo izpostavljenih neki obliki pohabljanja ženskih spolnih organov. Za izkoreninjenje tega je nujno sprejeti zakon, ki bo izrecno prepovedoval PŽSO.
<SPEAKER ID="225" NAME="Csaba Sógor" AFFILIATION="PPE-DE">
(HU) Pravi dialog med kulturami in ljudstvi obstaja, ko vsi lahko svobodno uporabljajo svoj materni jezik in uveljavljajo svoje individualne ali kolektivne pravice. Danes in jutri Evropski parlament izraža solidarnost s Tibetanci. Več kot 500 ljudi se je pridružilo tihi demonstraciji v imenu svobode Tibetancev, da uporabljajo svoj materni jezik, prakticirajo svojo vero in uživajo pravo avtonomijo.
<P>
Tudi v EU so tradicionalne narodnostne manjšine, ki ne morejo študirati ali svobodno uporabljati svojega maternega jezika, in ki nimajo kulturne ali ozemeljske avtonomije. Še več, nekatere države so ponovno uvedle pojem kolektivne krivde, ki spominja na drugo svetovno vojno, druge pa se želijo še vedno sklicevati na komunistične zakone iz štiridesetih let 20. stoletja pri jamčenju pravic tradicionalnim narodnostnim manjšinam.
<P>
Ravnanje EU v imenu manjšin, ki živijo na Kitajskem ozemlju, je lahko učinkovito, če ...
<P>
(Predsednik je prekinil govornika)
<SPEAKER ID="226" NAME="Zita Pleštinská" AFFILIATION="PPE-DE">
(SK) Živimo v obdobju velikih priložnosti, pa tudi velikih nevarnosti. Človek je sposoben uničevati veliko hitreje kot graditi. Teroristični napadi v indijskem Mumbaju, ki so zahtevali življenja dvesto nedolžnih civilistov, nam ponovno kažejo, da človeška sposobnost uničevanja nima meja. Terorizem je nova vojna brez meja in brez front, tako da strah pred jedrskim in biološkim orožjem ni brez osnove.
<P>
Evropa je vzorec sobivanja ljudi različnih kultur in ver. Krščanska dediščina nalaga Evropi odgovornost za svetovni mir in možnost, da postane vir upanja za mirno sobivanje in vzajemno spoštovanje. Zato Papež Benedikt XVI v svoji knjigi Benediktova Evropa: V krizi kultur ponuja Evropi niz priporočil. Upam, da Evropa teh priporočil ne bo ignorirala, ampak jih bo upoštevala.
<SPEAKER ID="227" NAME="Avril Doyle" AFFILIATION="PPE-DE">
Gospod predsednik, promet sektorja recikliranja v Evropski uniji znaša 24 milijard EUR in zaposluje okoli 500 000 ljudi. V njem je 60 000 podjetij, delež EU v svetovnem gospodarstvu predelave smeti in recikliranja pa znaša okoli 50 %.
<P>
Vendar pa je zdaj zaradi padca cen recikliranega materiala na svetovnem trgu ta sektor v krizi in za podjetja s področja predelave smeti postaja nadaljnje poslovanje ekonomsko nesprejemljivo.
<P>
Glede na pomen tega sektorja za trajnostno potrošnjo in proizvodnjo v EU bi rada pozvala Komisijo, da naj brez odlašanja izvaja priporočila iz poročila svoje projektne skupine o recikliranju, ki je bilo napisano med pripravo sporočila "Pobuda za vodilni trg za Evropo".
<SPEAKER ID="228" NAME="Predsednik">
S tem smo zaključili s to točko.
