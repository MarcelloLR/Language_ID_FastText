<CHAPTER ID="021">
Enominutni govori (člen 150 poslovnika EP) 
<SPEAKER ID="146" NAME="Predsednik">
Naslednja točka so enominutni govori o zadevah političnega pomena.
<SPEAKER ID="147" NAME="Maria do Céu Patrão Neves" AFFILIATION="PPE">
(PT) Gospod predsednik, 17. februarja je tornado v regiji Póvoa do Varzim zadel rastlinjake 50 kmetovalcev, ki svojo škodo ocenjujejo na 1,5 milijona EUR. Tornado je v nekaj sekundah uničil večmesečno delo in večletne naložbe. Kmetovalci bodo morali posaditi nove poljščine in potrebni bodo meseci, da bo njihov pridelek lahko prišel na trg. Te kmetovalce je 27. februarja 2010 že prizadela ena nevihta. Takrat je bila škoda ocenjena na več kot 4 milijone EUR, organi pa se na to do danes sploh še niso odzvali.
<P>
Številke kažejo, kako pomembna je pridelava zelenjave za lokalno gospodarstvo z 2000 družinami, kar skupaj pomeni približno 5000 ljudi in 10.000 neposredno ali posredno povezanih delovnih mest, ki so ogroženi v tej regiji. Izredne vremenske razmere so čedalje pogostejše, zato ogrožajo opravljanje takšne dejavnosti. Če ni subvencionirana, so zavarovalnine tako visoke, da bi z njihovim jemanjem ta dejavnost postala neizvedljiva.
<P>
Zato menim, da je pomembno, da Evropska unija premisli o vzpostavitvi skupne najnižje stopnje zavarovanja za vse kmetovalce in pragove upravičenosti za Solidarnostni sklad. Pomembno je, da upoštevamo regionalno razsežnost: če tega ne bomo storili, bi bile regije, ki se spopadajo s hudimi nesrečami, lahko izključene, ker prag, ki je določen za državo članico v celoti, ni bil dosežen.
<SPEAKER ID="148" NAME="Predsednik">
Gospa Patrão Neves, rad bi samo rekel, da se zdi, da v svojih govorih prekoračite svoj čas in da govorite zelo hitro, kar tolmačem dela nekoliko preglavic. Ali bi mogoče lahko svoje pripombe strnili?
<SPEAKER ID="149" NAME="Monika Smolková" AFFILIATION="S&amp;D">
(SK) Gospod predsednik, prejšnji teden se je slovaški namestnik predsednice vlade in nekdanji evropski komisar Ján Figel v Bruslju pogajal o prenosu 350 milijonov EUR finančnih sredstev iz operativnih programov "Informacijska družba, znanost in raziskave" in "Izobraževanje in vključevanje" v operativni program "Promet".
<P>
Gradnja avtocest je zares potrebna. Vendar pa moramo na enak način, kot smo sprejeli strategijo Evropa 2020, in zlasti v času krize, razumeti, da so glavni predpogoj za gospodarsko rast odprava ovir za rast zaposlovanja, obravnavanje novih socialnih tveganj in poudarjanje izobraževanja, znanosti in raziskav.
<P>
Za prenos finančnih sredstev je potrebno soglasje vseh komisarjev. Naj povem, da sem tako kot slovaški učitelji, znanstveniki in drugi slovaški državljani, ki ne odobravajo tega prenosa finančnih sredstev prepričana, da bodo posamezni evropski komisarji zagovarjali zaposlovanje, izobraževanje, znanost in raziskave, ki bi jim 350 milijonov EUR močno koristilo, medtem ko bi ta denar na prometnem področju pomenil le 11 kilometrov avtoceste ne glede na to, kako pomembna je ta avtocesta.
<SPEAKER ID="150" NAME="Ramon Tremosa i Balcells" AFFILIATION="ALDE">
Gospod predsednik, prejšnji teden je regionalna vlada Valencie v Valencii ukinila kanal katalonske javne televizije (TV3). Ta ukrep ni samo v navzkrižju z evropskimi direktivami o jezikovni raznolikosti, Listino o regionalnih ali manjšinskih jezikih in špansko ustavo; ukinitev katalonske televizije je tudi neposreden napad na kulturno bratstvo, ki povezuje Katalonce in prebivalce Valencie s skupnim jezikom.
<P>
Regionalna vlada Valencije zdaj izvaja restriktivne sankcije nad zasebnim združenjem Acció Cultural del País Valencià, ki je pred 20 leti namestilo TV repetitorje, s čimer sili to združenje, da jih ugasnejo.
<P>
Rad bi tudi povedal, da je ljudska zakonodajna pobuda za sprejemanje katalonske televizije, ki jo je podprlo 615.000 državljanov, prišla v španski parlament. Španska socialistična vlada bi jo morala upoštevati, a do zdaj se še ni zgodilo nič.
<SPEAKER ID="151" NAME="Michail Tremopoulos" AFFILIATION="Verts/ALE">
(EL) Gospod predsednik, gospe in gospodje, Evropska komisija in drugi mehanizmi podpore v Grčiji so pred kratkim napovedali, da se je vlada zavezala, da bo z odprodajo državnega premoženja do leta 2015 zbrala 50 milijard EUR.
<P>
Predstavnik komisije, gospod Deruz, je dal izjavo, v kateri je dejal, da vsesplošna privatizacija državnega premoženja predstavlja pravo tveganje za grško gospodarstvo. Vendar pa ni vse državno premoženje v Grčiji enako: poslovna lastnina, kot so stavbe, ki nimajo nikakršne javne funkcije, je ena stvar, korenite spremembe v uporabi zemljišč na račun okolja pa so nekaj povsem drugega, saj se s tem ogrožajo neuporabljene površine, kot je staro letališče v Atenah, s katerimi naj bi se nadomestilo pomanjkanje zelenih površin v mestih, ki imajo manj kot 3 kvadratne metre zelenih površin na prebivalca v času, ko evropsko povprečje znaša 10 kvadratnih metrov zelenic na prebivalca.
<P>
Ogrožena so tudi območja ključnega okoljskega pomena, kot je delta reke Nestos, kjer je bila že napovedana gradnja turističnih objektov na več tisoč hektarih zemljišča. Takšne spremembe uporabe, s katerimi se žrtvujejo ključne okoljske funkcije, so v nasprotju z vsemi opredelitvami trajnostnega razvoja. Kriza in dolg ne izključujeta pravice prihodnjih generacij do življenjsko pomembnega naravnega okolja in priložnosti za trajnostna mesta.
<SPEAKER ID="153" NAME="Marek Henryk Migalski" AFFILIATION="ECR">
(PL) Gospod predsednik, res mi je žal, da postopka ne vodi več gospod McMillan-Scott, saj imam za njega prošnjo, ki se nanaša na človekove pravice, za katere kaže toliko zanimanja. Kot vsi veste, je volitvam v Belorusiji 19. decembra sledil val aretacij. Dejstvo, da so bili aretirani vsi predsedniški protikandidati gospodu Lukašenku, še toliko bolj povečuje bizarnost teh okoliščin. 19. februarja je bil izpuščen Ales Mihalevič, ki je bil eden od protikandidatov. Potrdil je, da so ga mučili. Prizanesel vam bom z opisom tega mučenja. Naj bo dovolj, če rečem, da je bilo zelo hudo. Ker bomo ta teden prav o tej zadevi sprejeli resolucijo, bi rad prosil celotno dvorano, predvsem pa gospoda McMillana-Scotta, ki si tako prizadeva za človekove pravice, da skrajno odločno in jasno spregovori o tej zadevi in zahteva, da se takšna sramotna početja ustavijo. Hvala.
<SPEAKER ID="154" NAME="Predsednik">
Hvala, gospod Migalski. Gospod McMillan-Scott vam je prisluhnil s svojega govorniškega odra, vprašanja v zvezi s človekovimi pravicami pa zanimajo vse nas.
<P>
Govorite o mučenju in lahko vam zagotovim, da se tudi sam, ki zdaj in ki so mi nekoč pulili nohte, prav tako zelo zanimam za vprašanja v zvezi s človekovimi pravicami, saj sem imel priložnost doživeti razmere, podobne tistim, ki ste jih opisali, zato mi dovolite, da rečem, da me to zares močno zanima.
<SPEAKER ID="155" NAME="Miguel Portas" AFFILIATION="GUE/NGL">
(PT) Gospod predsednik, na začetku tega leta se je najprej pojavila pesem. Ta pesem je obsodila nesmiseln svet, v katerem moramo najprej študirati, da bi postali sužnji: naš svet. Samo v nekaj urah je ta pesem postala himna v moji državi. Nato so prišli štirje mladi. Prek Facebooka so organizirali protest, ki želi povezati, navajam, nezaposlene, [...], tiste, ki so sužnji pod drugim imenom, podizvajalce in tiste s pogodbami za določen čas, tiste, ki opravljajo delo na črno, pripravnike in vajence: z drugimi besedami generacije, ki se v moji državi zadolžujejo, da bi lahko študirali, ki skorajda plačujejo zato, da bi delali, in ki se preživljajo s 500 evri na mesec.
<P>
Prek interneta se je zbralo že več kot 40.000 ljudi, ki so potrdili svojo udeležbo v tej demonstraciji, ki se bo zgodila to soboto. Dobro bi bilo, če bi ta Evropa - ta hierarhična Evropa - prisluhnila tistim, ki ne priznavajo strahu in tišine in imajo dovolj negotovosti; negotovosti, ki jim je bila vsiljena. Kot pravi pesem, je to "generacija, ki ne prenese več", in ima popolnoma prav.
<SPEAKER ID="156" NAME="Nikolaos Salavrakos" AFFILIATION="EFD">
(EL) Gospod predsednik, spregovoril bom o Libiji. Vstaja v tej državi, ki je sledila vstaji v Tuniziji in Egiptu, je bolj krvava in je postala tragična. Na prvi pogled se upor ljudstva proti režimu zdi spontan in ideološko neodvisen. Uperjen je proti režimu, ki očitno ne zmore reševati kroničnih težav v smislu rasti in temeljne socialne pravičnosti. Evropa ima zelo velike interese na tem območju. V Libiji, ki je tretja največja proizvajalka nafte v Afriki, dela na desetine evropskih podjetij - britanskih, italijanskih, francoskih in velikih grških podjetij. Nestabilnost vzbuja strah na trgih, cene nafte pa so že vrtoglavo narasle.
<P>
Mislim, da mora Evropa v teh okoliščinah posebno pozornost nameniti, prvič, povečanju pritoka beguncev tako iz Libije kot tudi celotne Severne Afrike in, drugič, posledicam preobrata v vseh evropskih proračunih ter poslabšanja razmer v gospodarski krizi.
<P>
Poleg tega je treba oceniti vzroke, ukrepati pa moramo tudi pri tem, kar se dogaja v Evropi; predvsem moramo mladim ljudem zagotoviti delo in možnosti, saj mladi ljudje v državah islamskega sveta nimajo nobenega upanja in so zato tudi storili, kar so storili, nam pa ostane samo, da vidimo, kaj se bo zgodilo tukaj.
<SPEAKER ID="157" NAME="Corneliu Vadim Tudor" AFFILIATION="NI">
(RO) Gospod predsednik, v zadnjih nekaj dneh je vladajoča stranka v Romuniji sprejela neobičajno odločitev: glasovali so o evtanaziji, tj. o ubijanju potepuških psov. Evropsko ljudsko stranko, ki temelji na doktrini krščanske demokracije, pozivam: prosim, od svojih kolegov iz Demokratsko liberalne stranke v Romuniji zahtevajte, naj si ne mažejo rok s krvjo nedolžnih bitij. Jezus Kristus je ljubil živali: "Želim si usmiljenja ne žrtvovanja," je dejal odrešenik. Obračam se tudi na druge kolege poslance: skoraj vsi imate doma vsaj enega psa, ki ga imate radi kot angela.
<P>
Romunija se na žalost vrača v mračni srednji vek, v barbarstvo. Băsescujev režim danes evtanazira pse, jutri pa bo evtanaziral ljudi. Ubijanje psov je tudi donosen posel za mafijo. Pomagajte preprečiti, da bi se Romunija spremenila v Ugando Idi Amina. Ne glede na razloge, h katerim se bodo zatekli, so vedno na voljo rešitve, ki so mirne in civilizirane, zgodovina pa je pokazala, da zločin ni nikoli ničesar rešil.
<SPEAKER ID="158" NAME="Eleni Theocharous" AFFILIATION="PPE">
(EL) Gospod predsednik, gospa komisarka, gospe in gospodje, v zadnjem času smo vso svojo pozornost usmerjali v ljudske vstaje v Severni Afriki. Vendar pa ne smemo spregledati vstaje ciprskih Turkov na zasedenem območju Cipra. To je zelo pomembna vstaja in tistim, ki se pretvarjajo, da ne moremo slišati glasu ciprskih Turkov, na povem, da bodo njihov glas zdaj res slišali.
<P>
Ciprski Turki protestirajo proti gospodarski stiski, ki jim jo je vsilila turška okupacija, proti prisotnosti kolonizatorjev, ki spreminjajo demografijo prebivalstva in povzročajo njegovo izginotje, in proti navalu Islama s stotinami mošej in verskih učiteljev, ki jih na zasedeno območje Cipra pošilja Erdoğan, borijo pa se tudi za preživetje pod zastavo Republike Ciper.
<P>
Ciprski Turki zavračajo Annanov načrt; ciprski Turki Annanovega načrta, ki je enkrat za vselej razdelil Ciper, niso podprli. Zato mislim, da moramo napeti ušesa in prisluhniti protestom naših sonarodnjakov, ciprskih Turkov.
<SPEAKER ID="159" NAME="Mario Pirillo" AFFILIATION="S&amp;D">
(IT) Gospod predsednik, gospe in gospodje, položaj, v katerem se je znašel ribolov modroplavutega tuna v Sredozemskem morju še naprej povzroča neizmerno gospodarsko škodo ribiškim skupnostim. Italijanska vlada je upoštevala odločitve ICCAT in zmanjšala ribolovne kvote modroplavutega tuna samo za plovila, ki opravljajo komercialni ribolov, ter dejansko povečala količine, namenjene za rekreacijski ribolov, kar je nesmiseln ukrep, ki kaznuje samo ribiče, ki že tako ali tako preživljajo zelo težke čase.
<P>
Zaradi tega vas želim opozoriti na negativne posledice, ki bi jih utrpel ta sektor, če ne bomo sprejeli odločitve o izvzetju za ribolov sardelic. Upam, da bo rezultat prihodnjega srečanja, ki se ga bo udeležila tudi gospa komisarka Damanaki, ki je danes tukaj, ta, da se ribolov sardelic lahko nadaljuje tudi v letu 2011, vsaj v nekaterih okrožjih, kot sta Schiavonea in Corigliano Calabro v Kalabriji, z možnostjo preučitve za leto 2012.
<SPEAKER ID="160" NAME="Sonia Alfano" AFFILIATION="ALDE">
(IT) Gospod predsednik, gospe in gospodje, mislim, da so dogodki na Bližnjem vzhodu evropskim institucijam jasno pokazali, da si ne morejo še naprej zatiskati oči pred kršenjem temeljnih pravic in nacionalnih ustav. Prosim, da mi oprostite, vendar moram ponovno poročati o sramotnem dejanju vladajoče večine v Italiji, ki želi rešiti gospoda Berlusconija pred sodnimi postopki, ki so se pravkar pričeli zaradi resnih kaznivih dejanj, kot sta zloraba položaja in izkoriščanje otroške prostitucije.
<P>
Italijanska večina je dejansko pozvala Ustavno sodišče, da sprejme odločitev o tem, katero sodišče bi moralo soditi gospodu Berlusconiju. Ustavno sodišče bo zagotovo izločilo osebno zahtevo po sodniku, vendar pa si ne smemo več zatiskati oči pred še enim v vrsti napadov gospoda Berlusconija na italijansko demokracijo in neodvisnost italijanskega pravosodja.
<P>
Številni kolegi so že podpisali peticijo, da bi poslali jasno sporočilo, ki bo k italijanskemu narodu prišlo iz rok njihovih poslancev v Evropskem parlamentu. Nenavadno naključje, gospod predsednik, je, da medtem ko gospod Berlusconi že vrsto let napada pravosodje, minister za pravosodje, gospod Alfano, preprosto pride v Strasbourg, da bi opisal načrt za povečanje učinkovitosti pravosodja, pri tem pa ne najde niti enega trenutka, da bi se srečal z Evropskim parlamentom. Mogoče se boji spopasti z neprijetnimi vprašanji predstavnikov ljudi v zvezi z italijanskim pravosodnim sistemom in tem, kako nekateri poskušajo uničiti njegovo neodvisnost?
<SPEAKER ID="161" NAME="Oldřich Vlasák" AFFILIATION="ECR">
(CS) Gospod predsednik, tukaj, za govorniškim odrom v Evropskem parlamentu, vas želim opozoriti na sodbo Sodišča Evropske unije v zadevi C-236/09, ki je bila izrečena prejšnji teden. V skladu s to sodbo od 21. decembra naslednjega leta ne bo več mogoče razlikovati med sklenitelji zavarovanj na podlagi spola. V tem primeru je direktiva Evropske unije oziroma njeno tolmačenje očitno šlo predaleč; to je v nasprotju z zakoni narave in bo imelo velik negativen vpliv na zavarovalniški sektor. To je popolnoma nesmiselno, kot če bi od zavarovalnic zahtevali, naj pri računanju zavarovalnih premij za neživljenjske zavarovalne police več ne upoštevajo, ali neka hiša stoji na vrhu hriba ali na poplavni ravnici oziroma koliko nesreč je voznik motornega vozila že imel. Navsezadnje niso samo demografi tisti, ki se zavedajo dejstva, da je v razvitih družbah umrljivost moškega dela prebivalstva višja od ženskega v skorajda vseh starostnih obdobjih, v večini primerov pa je tudi precej višja. Življenjska doba žensk je tudi ponavadi 10 % daljša. Pričakovana življenjska doba moških v Češki republiki je 73 let, pričakovana življenjska doba žensk pa 80 let. Zanikati to resnico in uporabiti direktivo iz Bruslja, da bi zavarovalnicam naložili obveznost, da ne smejo več ločevati med moškimi in ženskami, bi bilo v nasprotju z aktuarsko teorijo in bi poleg tega pomenilo tudi diskriminacijo nekaterih skupin skleniteljev zavarovanj. Rezultat tega je, da bodo ženske morale plačevati višje premije, moški pa bodo prejeli manjše pokojnine.
<SPEAKER ID="162" NAME="João Ferreira" AFFILIATION="GUE/NGL">
(PT) Gospod predsednik, družbene posledice uporabe tako imenovanih "varčevalnih" ukrepov so vsak dan vse hujše. Finančni sektor in velika podjetja še naprej kopičijo neizmerne dobičke, nadaljuje pa se tudi nevzdržna zloraba nacionalnih sredstev prek obresti, ki se plačujejo za državni dolg držav, kot je Portugalska. V tem okviru se pojavlja eno vprašanje, ki ga je treba postaviti: koliko časa bodo vladarji te Evropske unije še zategovali to zanko? Zdaj predlagajo tako imenovan "pakt za konkurenčnost": še več napadov na plače in socialne pravice, višja upokojitvena starost in čedalje bolj negotova delovna mesta. Poleg tega želijo vse to vsiliti z gospodarskim upravljanjem, proti volji narodov.
<P>
Vendar pa boj delavcev, ki se nadaljuje in krepi po vsej Evropi, kaže, da to nazadovanje civilizacije ni neizogibno in da je možen in potreben tudi drug način. Še enkrat, radi bi jim čestitali od tukaj za njihov pogum in odločnost. Nešteti primeri bojev, stavk, protestov in demonstracij, predvsem pa demonstracija Splošne konfederacije portugalskih delavcev (CGTP), ki je potekala 19. marca, so razlog za upanje in vero v boljšo prihodnost.
<SPEAKER ID="163" NAME="Angelika Werthmann" AFFILIATION="NI">
Gospod predsednik, življenjske razmere Ciprčanov iz severnega dela Cipra, ki ga je zasedla vojska Turčije, so nevzdržne. Srečujemo se na primer z nenehnimi kršitvami človekovih pravic. Turčija seli prebivalce v ta del Cipra, zato je odgovorna za hude demografske spremembe. Ciprski Turki v svoji domovini že predstavljajo manjšino, spremenjenih pa je bilo tudi veliko izvirnih imen vasi.
<P>
V zadnjih tednih je prišlo do dveh shodov. Zaradi januarskega shoda je Turčija verbalno ponižala ciprske Turke in odpoklicala svojega veleposlanika v severnem delu Cipra, da bi tam namestila guvernerja. Zato vas prosim, gospod predsednik, da sprejmete ustrezne ukrepe, preden Turčija odvzame del evropskega ozemlja, in da zagotovite, da bo gospod Elcil, generalni sekretar sindikata KTOS, varen v svoji domovini.
<SPEAKER ID="164" NAME="Georgios Koumoutsakos" AFFILIATION="PPE">
(EL) Gospod predsednik, gospa komisarka, pred nekaj urami je bonitetna agencija Moody's ponovno znižala oceno grškega gospodarstva. Sem član opozicijske stranke v Grčiji in moram reči, da smo zelo kritični do gospodarske politike vlade. Vendar pa je ta odločitev agencije Moody's popolnoma neupravičena. Prihaja samo en dan pred dražbo šestmesečnih zakladnih menic, ki je ključnega pomena za Grčijo, in nekaj dni pred pomembnima zasedanjema Evropskega sveta, ki bosta potekali 11. in 25. marca in na katerih bodo sprejete resne odločitve.
<P>
Grčija ni edina, ki trpi posledice teh poljubnih ocen bonitetnih agencij. Te bonitetne agencije je treba regulirati. Dokler imam še besedo, bi rad rekel nekaj besed o zasedanjih v marcu: mesec marec je ključnega pomena za območje evra in Evropsko unijo v celoti. Neuspeh bo Uniji povzročil resne probleme. Trgi bodo ta neuspeh raztrgali, zato moramo to preprečiti; nimamo časa, da bi odlašali.
<SPEAKER ID="165" NAME="Ioan Enciu" AFFILIATION="S&amp;D">
(RO) Gospod predsednik, na podlagi uradnega obvestila NVO Koalicija za strukturne sklade bi želel pritegniti pozornost evropskih institucij, ki so odgovorne za izredno slabo upravljanje strukturnih skladov v Romuniji, zlasti v sektorskem operativnem programu za človeške vire. Romunska vlada in predsednik vlade osebno se zavzemata za izboljšanje pogojev za črpanje teh sredstev. Na žalost ni skoraj nikakršnih rezultatov. Romunski organ za upravljanje strukturnih skladov ne samo da ne pomaga upravičencem do teh sredstev, temveč tudi ovira dostop do njih.
<P>
Nepravilnosti je neskončno: od nepravičnih sprememb sporazumov o dodelitvi sredstev do neprimernih zamud pri plačilih in dodelitve nepreglednih sredstev na podlagi politične pripadnosti. Rad bi izkoristil to priložnost in Evropsko komisijo pozval, da nujno posreduje in nadzoruje dejavnost agencij, ki so zadolžene za upravljanje skladov EU v Romuniji. Samo s posredovanjem od zunaj bo mogoče ustaviti zlorabe, ki se nenehno dogajajo na vseh ravneh s strani predstavnikov tistih, ki so zdaj na oblasti, in ki jih tisti, ki bi morali izkoristiti te sklade, in NVO ves čas naznanjajo.
<SPEAKER ID="166" NAME="Pat the Cope Gallagher" AFFILIATION="ALDE">
Gospod predsednik, Mednarodni sklad za Irsko je veliko prispeval k miru in spravi v moji državi.
<P>
Vse od ustanovitve leta 1986 je sklad zagotovil več kot 838 milijonov EUR za širok niz projektov, tako na Severnem Irskem kot v obmejnih okrožjih. Še naprej podpira projekte v gospodarsko manj razvitih regijah. Prejšnji teden je namenil 9,8 milijona EUR za podporo izobraževalni pobudi in pobudi skupnosti na Severnem Irskem, v okrožjih Donegal, Monaghan in Sligo.
<P>
Vendar pa je njegova prihodnost danes precej negotova. Predstavniški dom ZDA je pred kratkim sklad vključil v okvir splošnega zmanjšanja čezmorskega proračuna ZDA. Pričakujem, da bo naš nov predsednik vlade odprl to vprašanje, ko bo v Washingtonu proslavljal dan sv. Patrika.
<P>
(GA) Evropska unija, kakor tudi vlada Irske in Britanije, so izjavile, da podpirajo razširitev programa sklada. Čeprav je podpora, ki jo Združene države zagotavljajo skladu, ključnega pomena, ni nobenega razloga, da Evropska unija in vlada Irske in Britanije ne bi še naprej zagotavljali finančnih sredstev za sklad na omejeni in usmerjeni podlagi.
<SPEAKER ID="168" NAME="Ryszard Czarnecki" AFFILIATION="ECR">
(PL) Gospod predsednik, prejšnjo nedeljo so v Litvi potekale lokalne volitve. Velik uspeh je doživela skupina, ki predstavlja poljsko narodnostno manjšino, čeprav so Poljaki v Latviji že vrsto let žrtve nenehne diskriminacije. Žal jim še vedno ni bila vrnjena zemlja, ki so jim jo pred 50 leti odvzele oblasti Sovjetske zveze. Priložnosti za nacionalno izobrazbo, ki so na voljo Poljakom, ki tam živijo, so zelo majhne. Njihova imena so močno popačena; ni jim dovoljeno, da jih zapisujejo v skladu s poljsko pisavo. Poleg tega - v nasprotju z evropskimi standardi in predpisi Sveta Evrope - jim ni dovoljeno, da postavijo table z imeni mest in ulic v poljščini. Evropski parlament pozivam, da začne reševati vprašanje Poljakov v Litvi, saj gre v tem primeru za očitno diskriminacijo mojih rojakov, ki tam živijo, kar je, ponovno poudarjam, v nasprotju z evropskimi standardi.
<SPEAKER ID="169" NAME="Willy Meyer" AFFILIATION="GUE/NGL">
(ES) Gospod predsednik, gospa komisarka, nujno bi rad izrazil nasprotovanje moje skupine odločitvi Sveta o podaljšanju veljavnega Sporazuma o partnerstvu v ribiškem sektorju med EU in Marokom za še eno leto, kot je predlagala Komisija.
<P>
Tej odločitvi nasprotujemo, ker so v ta sporazum še vedno vključene vode neavtonomnega ozemlja Zahodne Sahare. Kot vsi vemo, je to ozemlje eno od redkih afriških ozemelj, ki še vedno čaka na dekolonizacijo, to dekolonizacijo pa podpirajo Združeni narodi. To niso vode Maroka. Ne pripadajo Maroku, zato Evropska unija v ta sporazum ne sme vključiti voda Zahodne Sahare.
<P>
Tako je določeno v sodbah mednarodnih sodišča in predvsem v mednarodnem pravu, ki pravi, da te vode ne pripadajo Maroku. Pravne službe tega parlamenta so pokazale svoje zadržke, saj prejšnji sporazum o ribištvu ni imel nobenih koristi za Saharce. Zato s pravnega stališča odločno nasprotujemo tej odločitvi.
<P>
Gospe in gospodje, mislim, da moramo biti zelo previdni in da moramo upoštevati to, kar se je dogajalo v Tuniziji, Egiptu in Libiji, Evropska unija pa bi morala biti precej bolj stroga, ko zahteva spoštovanje mednarodnega prava.
<SPEAKER ID="170" NAME="Nuno Teixeira" AFFILIATION="PPE">
(PT) Gospod predsednik, gospa komisarka, Evropski parlament bo kmalu pozvan, da sprejme odločitev o spremembi Programa posebnih možnosti za oddaljene in otoške regije (POSEI), ki je bil oblikovan za pomoč najbolj oddaljenim in otoškim regijam Evropske unije. Ta reforma ni samo rezultat potrebe po prilagoditvi programa novi pravni realnosti Lizbonske pogodbe, temveč tudi in predvsem potrebe po prožnejši uporabi njegovih pravil.
<P>
Lizbonska pogodba priznava pomanjkljivosti in ovire najbolj oddaljenih regij in prav to je razlog, da moramo zdaj prilagoditi in posodobiti sedanji sistem ob upoštevanju izzivov, s katerimi se najbolj oddaljene regijo spopadajo tako v smislu njegove razsežnosti kot vsebine. V primeru Madeire mislim predvsem na potrebo po odpravi ovir pri izvozu in ladijskem prevozu predelanih proizvodov, ki močno omejujejo razvoj in rast živilsko-predelovalnega sektorja. Postopno odpiranje trgov za tretje države je predvsem ogrozilo pridelavo banan, pa tudi vina in mleka. Cilj teritorialne kohezije je usklajen razvoj regij Evropske unije; k temu bi morala prispevati tudi sprememba programa POSEI.
<SPEAKER ID="171" NAME="Gerard Batten" AFFILIATION="EFD">
Gospod predsednik, rad bi vam povedal vse o najnovejših dogodkih v zvezi z evropskim nalogom za prijetje.
<P>
Izročenih je bilo veliko ljudi, čeprav proti njim ni nobenih pravih dokazov. Sodišča dejansko nimajo moči, da bi upoštevala kakršne koli dokaze in preprečila nepravične izročitve. Zdaj imamo novo izboljšavo. Mojega volivca dr. Miguela-Ángela Meizosa čaka izročitev Španiji, a ne zaradi kaznivega dejanja, ki naj bi ga storil, temveč zato, da bi se nad njim izvršila preiskava kaznivega dejanja, ki bi ga domnevno lahko storil v prihodnosti. Dr. Meizoso, ki že 20 let živi v Londonu, je zdaj v nevarnosti, da mu življenje uniči kaprica preiskovalnega sodnika, ki preiskuje kaznivo dejanje, ki se ni zgodilo. Če kdo temu ne verjame, mu bom z veseljem dostavil poročilo o tej zadevi.
<P>
Kdaj se bo ta parlament spopadel s krivicami, ki se dogajajo v imenu evropskega naloga o prijetju, ter o njih spregovoril?
<SPEAKER ID="172" NAME="Eduard Kukan" AFFILIATION="PPE">
(SK) Gospod predsednik, EU mora čim prej sprejeti temeljno stališče glede Belorusije. Ne moremo več komunicirati z režimom, ki ima politične zapornike in ki ne dopušča nobene svobode izražanja civilni družbi niti svobode medijev.
<P>
Dogodki po volitvah so pokazali, da Lukašenkova moč ni neomejena. EU bi morala to izkoristiti in pomagati državi, da se otrese avtoritarnega režima. Poseben element pri tem je tudi odgovornost postkomunističnih držav, ki izhaja iz njihovih izkušenj z režimi, ki so podobni beloruskem.
<P>
Naše stališče mora torej biti načelno in temeljiti mora na vrednotah. EU mora tudi sprejeti ukrepe, da bi izolirala ljudi, ki so odgovorni za potvarjanje glasov, prekinila stike z visokimi funkcionarji režima in zamrznila njihovo premoženje.
<P>
Na drugi strani pa je treba razširiti krog prijateljev, ki zagovarjajo vrednote in načela, ki so skupni EU. Čim prej moramo ponuditi alternativo sedanjim dogodkom, kajti dejstvo je, da država z avtoritarnim režimom nima nobene prihodnosti v Evropi.
<SPEAKER ID="173" NAME="Constance Le Grip" AFFILIATION="PPE">
(FR) Gospod predsednik, gospa komisarka, svojo minuto bi želela posvetiti paktu za konvergenco in konkurenčnost. Ker se bližamo vrhunskemu srečanju držav članic območja evra, ki bo potekalo čez nekaj dni, 11. marca, menim, da je treba poudariti, da je pakt za konvergenco in konkurenčnost sam po sebi dobra zamisel in da je zelo potreben.
<P>
Pojasnimo. Jasno je - vsaj meni -, da pakt za konkurenčnost v različici, o kateri zdaj razpravljamo, se pogajamo in jo preučujemo, ni in ne bo samo še en dokument ali samo litanija dobrih namer, ki se ne bodo nikoli udejanjile. Je svečana izjava, da bomo gospodarske vidike naše monetarne unije razvijali še naprej.
<P>
Predstavljal bo korak naprej proti večji konvergenci med gospodarstvi v območju evra in večji ravni političnega usklajevanja, zlasti na področjih nacionalne pristojnosti, kadar so ta temeljni dejavnik povečevanja naše konkurenčnosti. Intenzivnost svetovnega gospodarskega boja dejansko pomeni, da moramo nujno povečati konkurenčnost naše regije sveta. To bo pomenilo okrepitev boja proti javnemu dolgu, stabilizacijo naše valute in večjo uskladitev našega gospodarskega, socialnega in davčnega sistema.
<P>
O medvladni metodi se je v zadnjem času zelo slabo govorilo in se jo postavljalo kot nasprotje metodi Skupnosti. Mislim, da so te razprave nekoliko brezplodne in nesmiselne, zagotovo pa niso niti najmanj povezane s skrbmi naših sodržavljanov. Tako kot predsednik Van Rompuy tudi jaz menim, da moramo imeti ali evropski pristop ali pa sploh nobenega.
<SPEAKER ID="174" NAME="Czesław Adam Siekierski" AFFILIATION="PPE">
(PL) Gospod predsednik, mislim, tole je res posebno naključje, kajti spregovoril bom o isti temi. Cilji "pakta za konkurenčnost" so povezati gospodarstva na območju evra s pomočjo daljnosežnih strukturnih reform, njegov glavni cilj pa je povečati konkurenčnost območja evra in povečati mednarodno zaupanje vanj. Čeprav pakt vključuje številne koristne cilje, ki se med drugim nanašajo tudi na boj proti primanjkljajem ali reforme pokojninskih sistemov, se moramo zavedati tudi njegovih tveganj. Prvič, to, kako napoveduje samo pobudo, ki se izvaja brez posvetovanj z vladami preostalih držav, je nevaren precedens; s tem se dejansko ohranja stereotip tihega francosko-nemškega dvojčka, ki se odloča o pomembnih vprašanjih EU, ne da bi pri tem za mnenje povprašal svoje partnerje. Drugič, projekt je bil v mnogih državah sprejet kot še en poskus ustvarjanja Evrope dveh hitrosti, katere jedro tvorijo gospodarsko najbolj konkurenčne države. Res je, da so pobudniki pakta k udeležbi povabili tudi države, ki niso članice območja evra; vendar ni nobenega dvoma, da je to čista taktična poteza. Glede na porast protekcionističnih občutij v mnogih državah območja evra bi lahko pomislili, da bo uvedba strogih zahtev pakta pripeljala do tega, da bo območje evra postalo grožnja ali ovira skupnemu trgu EU. Najlepša hvala.
<SPEAKER ID="175" NAME="Predsednik">
S tem je ta točka končana.
