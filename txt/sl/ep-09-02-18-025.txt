<CHAPTER ID="025">
Otroci na posebnem mestu v zunanjepolitičnih dejavnostih EU (kratka predstavitev) 
<SPEAKER ID="285" NAME="Predsednik">
Naslednja točka je kratka predstavitev poročila gospe Kinnock v imenu Odbora za razvoj o otrocih na posebnem mestu v zunanjepolitičnih dejavnostih EU.
<SPEAKER ID="286" NAME="Glenys Kinnock">
poročevalka. - Gospod predsednik, na začetku moram povedati, da pozdravljam sporočilo, ki ga je pripravila Komisija. Menim, da je izčrpno in ambiciozno.
<P>
V svojem poročilu, komisar, v obliki priporočil navajam, kateri praktični ukrepi, vlaganja in procesi so potrebni, da bomo lahko opredelili posebno mesto otrok v naših zunanjepolitičnih dejavnostih. Sporočila Komisije in Sveta ter sklepi o zunanjepolitičnem delovanju bodo temeljili na zunanjepolitičnih razsežnostih strategije EU o otrokovih pravicah. Menim, da je to pomembna naloga Evropske unije.
<P>
Komisar, zelo se veselim ukrepov, ki bodo podprli izražene ambicije. Dejanja morajo podkrepiti besede. To pomeni, da bo treba zagotoviti vire in seveda - prepričana sem, da se boste strinjali - države članice Evropske unije se ne bodo smele izogibati svojim zavezam glede financiranja razvojnih ciljev tisočletja (RCT). Vemo, da skoraj dvema milijardama otrok po svetu življenje pomeni dnevni boj z revščino in trpljenjem. Kot vemo, 98 % vseh otrok na svetu, ki trpijo skrajno revščino, živi v državah v razvoju.
<P>
Nadalje je zdaj jasno, da bodo učinke finančne krize hudo občutili otroci in mladi ljudje, na primer zaradi krčenja proračunskih sredstev za zdravstvo in izobraževanje. Zato menim, da je prav, da sprejmemo politično zavezo na najvišji ravni v prid otrokom in z otroki. EU mora v svojem partnerstvu z državami v razvoju zaznati priložnost za vpliv na njihovo politiko v smeri reševanja življenj otrok. Pri pogajanjih o regionalnih in sektorskih strategijah v strateških dokumentih za državo, pri sestavljanju teh dokumentov in pri kasnejših revizijah mora Evropska komisija spodbujati prednostne ukrepe v prid otrok.
<P>
Ko je govora o proračunski pomoči, tudi ob pogodbah iz proračuna RCT, morajo biti vključeni tudi posebni cilji in kazalci, povezani z otroki. Pozdravljam namero Komisije, da bo sestavila nacionalne akcijske načrte za otroke v partnerskih državah. Potrebujemo zagotovila, da bodo tudi najbolj na rob družbe odrinjeni otroci - tudi invalidni otroci in sirote - imeli pravičen dostop do zdravstvenih, socialnih in sodnih storitev.
<P>
Prepričana sem, da mora biti osebje Komisije - v Bruslju in v delegacijah - bolj in bolje usposobljeno zlasti za upravljanje sodelovanja otrok. Evropska unija mora opraviti temeljit ponovni premislek o tem, kako lahko zagotovimo, da bomo otrokom prisluhnili in jih vključili v sodelovanje, saj nam je jasno, da so otroci tisti, ki zagotavljajo živost vrednotam, vtkanim v mednarodno pravo s Konvencijo o otrokovih pravicah, ki smo jo sprejeli leta 1989. Po mojih izkušnjah imajo otroci - mladi ljudje - že sami bogato znanje in izkušnje o tem, kako se spopasti z revščino in propadanjem okolja, in iz te zakladnice moramo črpati.
<P>
Vesela sem, da se Komisija zaveda pomena posvetovanj med pripravami strategije EU o otrokovih pravicah. Znano mi je tudi, da so posvetovanja načrtovana v prvi polovici leta 2009. Komisar, ali bi Komisija lahko potrdila datum začetka tega postopka? Zanašam se, da ob nastopu nove zasedbe Komisije in Parlamenta ne bo sprejeta nikakršna odločitev o zaustavitvi javnih posvetovanj - tudi z otroki.
<P>
Naj na koncu citiram Kofija Anana: "Ni bolj svetega zaupanja od zaupanja sveta v otroke. Ni bolj pomembne dolžnosti od zagotavljanja spoštovanja njihovih pravic, zaščite njihovega blagostanja, varovanja njihovih življenj pred strahom in pomanjkanjem ter prizadevanja, da bi lahko rasli v miru." Menim, da se vsi strinjamo, da so to plemeniti cilji.
<SPEAKER ID="287" NAME="Janez Potočnik">
član Komisije. - Gospod predsednik, vesel sem, da smo danes tukaj in govorimo o otrocih, pa tudi o poročilu, ki ga boste v kratkem sprejeli.
<P>
Naj v nekaj minutah povem, kako smo prispeli sem, kjer smo zdaj, in kaj prinaša prihodnost, pa tudi o sodelovanju otrok, ki je verjetno naš največji izziv v zvezi z otroki.
<P>
Današnji dogodek je pomemben korak v dolgem procesu, ki se je kot notranji proces začel pred nekaj leti v Komisiji. Zavedamo se, da EU potrebuje strategijo o otrocih. Potrebujemo strategijo o tem, kako bomo kot Evropska unija udejanjali svoje zaveze. Konvencijo ZN o otrokovih pravicah je podpisal ves svet.
<P>
Prvi korak je bilo sporočilo Komisije "K strategiji EU o otrokovih pravicah" leta 2006. Leta 2008 mu je sledil sveženj sporočil o otrocih v zunanjepolitični dejavnosti, kjer je bil orisan celovit pristop do otrok v EU z uporabo vseh razpoložljivih instrumentov pri zunanjepolitičnem sodelovanju.
<P>
Naj za trenutek omenim drugo temo, saj sem prepričan, da se nekateri sprašujete: kaj pa strategija EU o otrokovih pravicah, ki jo je napovedala Komisija v svojem prej omenjenem sporočilu? Zagotovim vam lahko, da se Komisija ukvarja s tako strategijo, predstavljena pa bo v naslednjem mandatu Komisije.
<P>
V času slovenskega predsedstva, maja 2008, je Svet sprejel sklepe o uveljavljanju in varstvu otrokovih pravic v zunanjepolitičnih dejavnostih Evropske unije - razvoj in humanitarna razsežnost.
<P>
Odbor za razvoj je zatem začel sestavljati poročilo. Zdaj smo na koncu tega procesa in jutri boste o tem odličnem poročilu glasovali.
<P>
Poleg tega temelji politika EU o otrocih na dveh smernicah EU - smernicah o otrocih v oboroženih spopadih in smernicah o otrokovih pravicah - ki se izvajajo v vrsti izbranih prednostnih in pilotnih držav. Komisija pozdravlja poročilo, ki je odlično dopolnilo našemu sporočilu, sklepe in smernice Sveta. Zagotovo ga bomo uporabili pri našem delu za otroke.
<P>
Naj svojo končno pripombo usmerim na naš dandanes verjetno najtežji izziv: sodelovanje otrok. Kako zagotoviti sodelovanje otrok v odločanju, ki jih zadeva? Kako otrokom zagotoviti dostop do zanje pomembnih informacij? Kako zagotoviti otrokom enakopravno možnost izražanja svojih stališč? Zavedati se moramo, da je od vsega, o čemer smo se dogovorili v Konvenciji o otrokovih pravicah, to verjetno glavni izziv.
<P>
Priznati moramo, da smo še daleč od kakršnega koli otipljivega dosežka na področju sodelovanja otrok. V Komisiji začenjamo razmišljati o tem, kako bi zasnovali in uveljavili ustrezno sodelovanje otrok, ki ne bi bilo le simbolno. To bi moralo biti relevantno in vsebinsko sodelovanje otrok na podlagi informacij. Zagotovili smo tudi ustrezna finančna sredstva za sodelovanje otrok, v okviru tematskega programa "Vlaganje v ljudi".
<P>
Zakaj je to tako težavno za nas odrasle? V bistvu zato, ker nam zastavlja temeljno vprašanje: vprašanje o našem obnašanju in ravnanju.
<P>
Kaj bo v svojem zunanjepolitičnem delovanju Komisija naredila za uveljavitev tega sodelovanja? Komisija bo naše delegacije opremila z orodji za posvetovanje z otroki, teh orodij pa ne bodo uporabljale le naše delegacije, pač pa tudi partnerske države. V sodelovanju z Unicefom razvijamo tudi komplet orodij, namenjenih ne le sodelovanju otrok, pač pa tudi splošni zaščiti otrok, pravni reformi, financiranju otrok.
<P>
Poleg dela na tem kompletu orodij tudi preoblikujemo in krepimo naše splošno sodelovanje z Unicefom, kar nam bo omogočilo boljšo podporo partnerskih držav pri njihovih prizadevanjih, da se glas otrok sliši tudi na državni ravni.
<P>
Prav tako tesno sodelujemo z različnimi NVO in pri njih poizvedujemo o možnih oblikah delovanja, ki pogosto zajemajo tudi otroke in vključujejo vsebinsko sodelovanje otrok. Naj bom odkrit: to se ne bo zgodilo jutri. To je le začetek dolgega procesa.
<P>
Naj izrazim le eno pripombo na poročilo. Poročilo poudarja, da bi morala Komisija posvečati pozornost sodelovanju otrok, ampak kolegi, tudi vi jo morate, in lahko vam zagotovim, da bo Komisija z veseljem sodelovala z vami pri delu na tem področju. Pri delu na tem pomembnem področju moramo graditi na združenih močeh obeh institucij.
<P>
Naj še enkrat povem, da Komisija ceni poročilo, in poudarim, da bomo storili vse, da bi vaša priporočila uresničili. Računamo na podporo Parlamenta na tem področju tudi v prihodnje.
<P>
Na vprašanje gospe Kinnock z veseljem zagotavljam, da se stališče Komisije ni spremenilo. Zamisel, da bi leto 2009 uporabili za posvetovanja, je sprožila Komisija sama in zdaj vzpostavljamo pogoje za proces posvetovanj z otroki, ki bo podprt z vsemi obstoječimi orodji.
<P>
Naj poudarim tudi, da si Komisija prizadeva zagotoviti tak proces posvetovanj, ki bo polno spoštoval otrokove pravice.
<P>
Na koncu naj se vam, gospa Kinnock, zahvalim za zelo plodno sodelovanje na področju otrok in zadev, povezanih z otroki, ne le v zvezi s tem poročilom, ampak vsa ta leta. Vem, da sem prekoračil svoj čas, ampak nikoli ne moreš govoriti predolgo, če govoriš o otrokovih pravicah.
<SPEAKER ID="288" NAME="Predsednik">
Najlepša hvala, komisar. Vaš govor je bil res zelo zanimiv in prav tako pomembna je njegova tema.
<P>
Točka se je zaključila.
<P>
Glasovanje bo potekalo v četrtek, 19. februarja 2009.
<P>
Pisne izjave (člen 142)
<SPEAKER ID="987" NAME="John Attard-Montalto  " AFFILIATION="PSE">
v pisni obliki. - Žalostno je, da moramo priznati, da vsak dan po svetu umre več kot 26 000 otrok, mlajših od petih let, vzroke večine teh smrti pa bi lahko preprečili.
<P>
Tragično je, da bi bilo mogoče številna življenja rešiti z ustreznimi ukrepi, bodisi zdravstvenimi ali finančnimi, stanje pa se še poslabšuje. Posebno pozornost moramo posvetiti najranljivejšim in socialno izključenim deklicam in dečkom, vključno z invalidnimi otroki, otroki migranti in otroki iz manjšin.
<P>
Poročilo je zgledno. Ne strinjam se le s tistimi deli, ki se nanašajo na splav.
<P>
Odbor za razvoj je sprejel samoiniciativno poročilo (sestavila ga je Glenys Kinnock (PES, UK)) o otrocih na posebnem mestu v zunanjepolitičnih dejavnostih EU kot odziv na sporočilo Komisije o tej temi. Odbor je pozdravil sporočilo in štiri vodilna načela iz Akcijskega načrta Komisije o otrokovih pravicah v zunanjepolitičnih dejavnostih, ki pomenijo celovit in koherenten pristop, izhajajoč iz otrokovih pravic.
<P>
Nemudoma moramo:
<P>
opraviti temeljito analizo otrokovih pravic,
<P>
okrepiti obstoječa omrežja za otroke in mladino kot trajne platforme za posvetovanje z otroki,
<P>
zagotoviti, da bodo mednarodni sporazumi med EU in tretjimi državami vsebovali pravno zavezujoče določbe o varstvu otrokovih pravic.
<SPEAKER ID="289" NAME="Daciana Octavia Sârbu  " AFFILIATION="PSE">
v pisni obliki. - (RO) Naša dolžnost je zagotoviti, da bomo gradili boljšo prihodnost, ne le za Evropejce, pač pa tudi za države v razvoju.
<P>
Otroci so naša prihodnost in poskrbeti moramo za uveljavljanje ter spoštovanje njihovih pravic v tretjih državah, ki prejemajo evropska finančna sredstva.
<P>
V odnosih s tretjimi državami mora Evropska unija prednostno poskrbeti, da bosta otrokom zajamčena pravica do izobraževanja in dostop do zdravstvenih storitev.
<P>
Res je, da smo v obdobju finančne krize, ne smemo pa prezreti dejstva, da nekje na svetu vsake tri sekunde umre otrok, vsako minuto pa umre ženska med porodom.
<P>
Glede na to, da otroci sestavljajo polovico svetovnega prebivalstva, moramo otrokove pravice šteti med prednostne naloge razvojne politike Evropske unije.
<P>
Vsaka država članica naj se po svojih možnostih vključi v politike sodelovanja z državami v razvoju. Evropska Komisija bi morala v resnici pritisniti na države v razvoju, da bi v svoje nacionalne zakonodaje prenesle določbe Konvencije Združenih narodov o otrokovih pravicah.
<SPEAKER ID="986" NAME="Anna Záborská  " AFFILIATION="PPE-DE">
v pisni obliki. - (SK) Vesela sem, da sem lahko v Odboru za pravice žensk napisala mnenje o tem poročilu. Vprašanje otrokovih pravic v zunanjepolitičnih odnosih me zelo zanima.
<P>
Moje mnenje je bilo sprejeto soglasno. Mnenje navaja predvsem, da bi morala zunanjepolitična strategija EU glede otrokovih pravic temeljiti na vrednotah in načelih, ki jih navaja Splošna deklaracija o človekovih pravicah v členih 3, 16, 18, 23, 25, 26 in 29. Te vrednote in načela so še zlasti pomembni za blaginjo posameznikov in družbe kot celote. Moje mnenje poudarja, da morajo vsi ukrepi v prid otrokovim pravicam zagotavljati prednostni položaj otrokovih staršev in najbližjih sorodnikov.
<P>
Dejstvo, da je Evropski parlament moje mnenje sprejel, poudarja pomen zaščite človekovega življenja vse od spočetja dalje in zagotovitve identitete vsakemu otroku. Uspelo mi je vključiti obsodbo evgenične diskriminacije, povezane s spolom, ki je v nekaterih državah vse pogostejša. Mnenje poziva Komisijo, naj v razvojni politiki Komisije poudari pomen prijave rojstva vsakega otroka v vseh tretjih državah ter naj svoje programe pomoči poveže s to zahtevo.
<P>
Podpiram vsa prizadevanja za krepitev razvojne pomoči. Vztrajam pa, da morajo humanitarne organizacije in mednarodna telesa, odgovorna za dodeljevanje pomoči, jamčiti, da dodeljena pomoč in sredstva v resnici dosežejo otroke, ki so jim namenjena, in da se ne uporabijo nenamensko.
