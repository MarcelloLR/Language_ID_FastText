<CHAPTER ID="017">
Razpored dela
<SPEAKER ID="022" NAME="Predsednik">
Končni osnutek dnevnega reda za to delno zasedanje, ki je bil sestavljen na konferenci predsednikov v četrtek, 13. novembra 2008, v skladu s členoma 130 in 131 Poslovnika, je razdeljen. Zahtevano je bilo, da se osnutek spremeni, kot sledi:
<P>
Sreda:
<P>
Skupina socialdemokratov v Evropskem parlamentu je zahtevala, da se na dnevni red jutrišnje seje vključita izjavi Sveta in Komisije o stanju v avtomobilski industriji. Naj opozorim, da bo v primeru vključitve te točke treba ustno vprašanje o pregledu Priporočila o določitvi najmanjših meril za okoljske inšpekcijske preglede v državah članicah preložiti na dnevni red za četrtek.
<SPEAKER ID="023" NAME="Hannes Swoboda">
v imenu skupine PSE. - (DE) Gospod predsednik, prepričan sem, da se vsi v tej hiši zavedamo, da je avtomobilska industrija v Evropski uniji v zelo težkem položaju, deloma tudi zaradi krize avtomobilske industrije v Združenih državah. Zato menim, da bi bilo zelo smiselno, če bi Komisija podala izjavo o svojih pogledih na to krizo, o možnih rešitvah, vključno z državno pomočjo, o tem, katera pravila konkurence je treba spoštovati in tako naprej. To je po mojem mnenju pomembna zadeva.
<P>
Želel pa bi le dodati, da nimamo nikakršnega namena slabiti ali odlagati okoljskih ciljev za avtomobilsko industrijo. Še vedno vztrajamo pri uveljavitvi in uresničitvi teh okoljskih ciljev, ob tem pa bi želeli tudi razpravljati o gospodarskih težavah avtomobilske industrije s predstavnikom Komisije. Tako je naše razmišljanje in upam, da bo deležno široke podpore.
<SPEAKER ID="025" NAME="Koenraad Dillen" AFFILIATION="NI">
(NL) Gospod predsednik, v skladu s členom 7 Poslovnika bi rad izrazil obžalovanje nad tem, da je bilo poročilo gospoda Lehneja, o katerem bi morali razpravljati nocoj in ki obravnava imuniteto mojega kolega gospoda Franka Vanheckeja, umaknjeno z nocojšnjega dnevnega reda. Torej v nasprotju s prvotnim dnevnim redom ne bo razprave.
<P>
Drugič, želim protestirati proti temu, da gospod Lehne po razpravi o poročilu v Odboru ni hotel poslati poročila človeku, ki ga poročilo obravnava, rekoč, da bo mu poročilo na voljo po razpravi na plenarnem zasedanju. Prav tej temi pa so istega večera obilo časa posvetili na belgijskem TV kanalu VRT, iz česar lahko slutimo, da so novice nekako pricurljale do novinarjev. Zato bi rad, da ugotovite, kako so lahko o zaupnem poročilu, s katerim se ni mogel seznaniti niti človek, ki ga poročilo obravnava, istega večera razpravljali na belgijski televiziji, torej sploh ni bilo tako zaupno.
<SPEAKER ID="026" NAME="Predsednik">
_ Zadevo jemljemo na znanje. Ne morem in niti ne poskušam vam dajati zagotovil, lahko pa vam povem, da celo pisma, ki jih pišem sam in jih moje osebje obravnava kot strogo zaupna, včasih končajo v javnosti. Torej niste izjema glede tega, vsekakor pa je stvar vredna obžalovanja. Zadevo smo vzeli na znanje in jo bomo preučili.
