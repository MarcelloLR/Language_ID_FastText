<CHAPTER ID="015">
Enominutni govori o zadevah političnega pomena
<SPEAKER ID="033" NAME="Predsednik">
Naslednja točka so enominutni govori o zadevah, ki so pomembne politično.
<SPEAKER ID="034" NAME="Margaritis Schinas" AFFILIATION="PPE-DE">
(EL) Gospod predsednik, konkurenčna politika je v izključni pristojnosti Evropske komisije. Tako se lahko vprašamo, zakaj Komisija te izključne pristojnosti ne izvaja, čeprav je cena nafte v primerjavi z začetkom leta višja za 50 %.
<P>
Še bolj smo zaskrbljeni, da Komisija te svoje pristojnosti ne izvaja na dveh področjih, tj. na področju zunanje politike, na katerem ima kartel proizvajalcev nafte pomembno vlogo pri določanju cen, ki znatno obremenjujejo bolj ranljive dele evropskega prebivalstva, ter na področju notranje politike, na katerem je prav tako pomemben naftni kartel, ki vzdržuje previsoke cene, saj so dobički naftnih podjetij še naprej preveliki.
<P>
Zato pozivam komisarko za konkurenco, da izvaja svoje pristojnosti na tistih področjih, na katerih to od nje pričakujejo državljani, tj. na področjih, ki zadevajo njihovo vsakdanje življenje.
<P>
(Ploskanje.)
<SPEAKER ID="035" NAME="Gyula Hegyi" AFFILIATION="PSE">
(HU) Najlepša hvala, gospod predsednik. Alergije so sodobna epidemija in se od druge svetovne vojne značilno širijo po Evropi. Danes ima alergije ena tretjina otrok in če ne bomo ukrepali, bo zaradi te bolezni sčasoma trpela polovica evropskega prebivalstva. Razlog za alergije so živila, ki vsebujejo kemične snovi, in onesnaženo okolje. Vendar lahko simptome alergije sprožijo naravni ali umetni dodatki v živilih, začimbe, cvetni prah in druge naravne snovi.
<P>
Na Madžarskem je največ težav zaradi grinta. Na žalost Evropska unija zaenkrat nima strategije glede alergij, kar je na mojo zahtevo potrdila tudi Komisija. Organizacije civilne družbe za alergijske bolezni in več milijonov evropskih državljanov, ki bolehajo zaradi alergij, pričakujejo od nas tudi ukrepanje v zvezi z bojem proti alergijam na evropski ravni, pri čemer moramo preprečevati bolezni, odpravljati vzroke za take bolezni in omejevati simptome takih bolezni. Z ukrepanjem proti alergijam bi Evropska unija dokazala, da skrbi za zdravje in vsakdanje težave svojih državljanov. Najlepša hvala.
<SPEAKER ID="036" NAME="Toomas Savi" AFFILIATION="ALDE">
Gospod predsednik, prejšnji teden je bilo v Hanti Mansijsku srečanje na vrhu med EU in Rusijo, na katerem se je oblikovala pobuda za začetek pogovorov o novem sporazumu o partnerstvu in sodelovanju.
<P>
Poleg tega pomembnega napredka sta se predsednika Hendrik Ilves in Dimitrij Medvedev udeležila prvega uradnega sestanka predsednikov obeh držav po več kot 14 letih.
<P>
Med drugim sta razpravljala tudi o pogodbi o meji med Republiko Estonijo in Rusko federacijo. Predsednik Ilves je izjavil, da preambula, ki jo je estonski parlament dodal dokumentu in je ruska duma nato ni ratificirala, ni bila potrebna.
<P>
Komisar Siim Kallas nas je opozoril, da je bila dodatna preambula k mirovni pogodbi iz Tartuja le notranjepolitična provokacija v času sprejemanja pogodbe.
<P>
Ni razloga, zakaj ne bi te preambule črtali iz pogodbe o meji, pri čemer je mirovna pogodba iz Tartuja še vedno veljavna mednarodna pogodba, nova pogodba o meji pa priznava le kontrolno črto ob meji med Estonijo in Rusijo, ki je zunanja meja Evropske unije.
<SPEAKER ID="037" NAME="Bogusław Rogalski" AFFILIATION="UEN">
(PL) Gospod predsednik, prejšnji teden je poslanka Evropskega parlamenta iz nemške Svobodne demokratske stranke gospa Koch-Mehrin predlagala izključitev Poljske iz Evropske unije, če ne bo ratificirala lizbonske pogodbe.
<P>
S to škandalozno izjavo se je odzvala na izjavo poljskega predsednika, da po neuspešnem referendumu na Irskem ne bi imelo smisla podpisati pogodbo. V skladu z zakonodajo EU je v zvezi s tem potrebno soglasje.
<P>
Ta absurdna izjava članice Parlamenta so del sramotne tradicije tega parlamenta, v skladu s katero se ne upošteva volje evropskih narodov, kar resno ogroža temelje demokracije. To dokazujeta nespoštovanje izida irskega referenduma in poziv za izključitev Poljske iz Evropske unije. Države, ki delujejo v skladu z zakonodajo Skupnosti, je treba za to kaznovati samo zato, ker imajo pripombe na to zakonodajo. To je resnična podoba današnje Evropske unije. Ta podoba je le predhodna stopnja pred totalitarizmom.
<P>
Kolege poslance pozivam, naj bolj spoštujejo ljudi, ki so nas izvolili. Mi moramo uresničevati njihovo voljo in ne obratno. Tega ne smemo pozabiti.
<SPEAKER ID="038" NAME="Predsednik">
Gospod Rogalski, zadovoljni smo z izjavo vašega predsednika, da bo Poljska ratificirala lizbonsko pogodbo. Parlamenti so se dejansko odločili tako.
<SPEAKER ID="039" NAME="László Tőkés" AFFILIATION="Verts/ALE">
(HU) Gospod predsednik, maja letos so voditelji romunske skupnosti v Ukrajini predsedniku Romunije poslali odprto pismo in v ločeni izjavi protestirali proti ukrajinski izobraževalni politiki, ki je diskriminacijska ter katere cilj je v celoti ukiniti poučevanje v romunščini in prisilno asimilirati romunsko skupnost.
<P>
Ista protimanjšinska politika zadeva tudi Madžare, ki živijo v ukrajinskem Zakarpatju. Odlok št. 461/2008 ministrstva za šolstvo določa, da se izobraževanje narodnih manjšin v šoli izvaja v uradnem jeziku Ukrajine in da je učni proces v celoti v skladu z ukrajinskim učnim načrtom. Evropski parlament in države članice Unije, vključno z Romunijo in Madžarsko, obsojajo sistematične poskuse asimilacije v Ukrajini in jo pozivajo, da v celoti izpolni mednarodne obveznosti, ki jih je sprejela na področju človekovih in manjšinskih pravic, ter izvaja določbe evropske listine za regionalne ali manjšinske jezike, ki jo je Ukrajina prav tako podpisala. Hvala.
<SPEAKER ID="040" NAME="Pedro Guerreiro" AFFILIATION="GUE/NGL">
(PT) Gospod predsednik, ob tej priložnosti izražam podporo delavcem v podjetju Fabopol, zoper katere so bili sproženi disciplinski postopki z namenom, da se jih odpusti, ker so zahtevali izplačilo neizplačanih plač.
<P>
Po uvedbi disciplinskih postopkov je vodstvo podjetja Fabopol delavce, med katerimi so nekateri v podjetju delali že več kot 35 let, obvestilo o odpovedi delovnega razmerja, kar je nesprejemljivo. Prizadeta je celotna struktura podjetja, vključno z nekaterimi člani vodstva in predstavniki sindikata, ki so sodelovali v demonstracijah za izplačilo neizplačanih plač. Podporo izražamo vsem delavcem in sindikalistom, ki jih je ta represivni ukrep prizadel, ter tudi sindikatu delavcev v kemijski, farmacevtski, oljni in naftni industriji v severni Portugalski, pri čemer menimo, da je treba odnos podjetja Fabopol odločno obsoditi, saj vključuje zastraševanje delavcev in članov sindikata z lovom na čarovnice, ki je v nasprotju z ideali demokracije in svobode.
<SPEAKER ID="041" NAME="Slavi Binev" AFFILIATION="NI">
(BG) Spoštovani kolegi, seznanil vas bom s primerom kršitve pravic dveh bolgarskih otrok in njunih staršev na Nizozemskem. Junija 2006 je socialna služba odvzela otroka bolgarski državljanki Rumjani Ivanovi, ki je stanovala na Nizozemskem. Otroka sta stara 4 in 14 let. Edino dovoljeno srečanje otrok z materjo je bilo prekinjeno, ker je mati govorila bolgarsko. Pozneje starša otrok kljub številnim pritožbam nista videla eno leto. V nasprotju z zakonom sta otroka ločena drug od drugega. Dekle je v prevzgojnem domu za težavne mladoletnike, o prebivališču fanta pa organi ne dajejo informacij. Obiskati ga ne more niti veleposlanik, ki mu prav tako ne želijo posredovati informacij.
<P>
Bolgarska državna agencija za varstvo otrok in druge organizacije še naprej pozivajo, da je treba otroka v skladu s členi 5, 9 in 20 konvencije Združenih narodov o otrokovih pravicah v zvezi s stiki s starši, rejništvom in vzgojo otrok v njihovi domovini preseliti v Bolgarijo. Nizozemski organi svojega stališča do danes še niso izrazili. Prepričan sem, da je treba bolgarsko in evropsko javnost obvestiti o kršitvah mednarodnih konvencij ter da ne smemo dovoliti ponovitve primera iz Libije v središču Evrope.
<P>
Spoštovani kolegi, prosim vas, da seznanite nizozemske organe s svojim mnenjem o tej zadevi.
<SPEAKER ID="042" NAME="Nickolay Mladenov" AFFILIATION="PPE-DE">
(BG) Gospod predsednik, kolegi, most je simbol združevanja, pri čemer je upodobljen na vsakem bankovcu za 5-50 EUR. Vendar obstaja v Evropi Most prijateljstva, ki še vedno razdeljuje ljudi. To je edini most na 350 kilometrov dolgi mejni reki Donavi med Bolgarijo in Romunijo. Za prečkanje mostu v obe smeri je treba plačati 17 EUR. Pristojbina je neupravičena ter ovira poslovno dejavnost in svobodno gibanje ljudi. Ta pristojbina ne izraža dejanskih stroškov vzdrževanja mostu. Leta 2007 so s pristojbinami na bolgarski strani zbrali 12 milijonov EUR, medtem ko so za vzdrževanje mostu namenili le 17 000 EUR. Prepričan sem, da bo Sodišče Evropskih skupnosti razsodilo proti pristojbinam, če bo razsojalo o tej zadevi. Vendar zakaj bi morali prebivalci mest Ruse in Giurgevo čakati na to razsodbo?
<P>
Pozivam bolgarske in romunske organe, da izpolnijo pričakovanja prebivalcev in ukinejo zaračunavanje pristojbin za prečkanje mostu med mestoma Ruse in Giurgevo. Prav tako pozivam Komisijo, naj spodbudi iskanje rešitve v zvezi s tem resnim javnim problemom.
<SPEAKER ID="043" NAME="Katrin Saks" AFFILIATION="PSE">
(ET) Že kolega Toomas Savi je omenil majhno sibirsko mesto Hanti Mansijsk, kjer je bilo konec prejšnjega meseca srečanje na vrhu med EU in Rusijo; v tem mestu je bil tudi peti ugrofinski kongres, na katerem so sodelovali predsedniki Rusije, Madžarske, Finske in Estonije. Kongresa se je udeležila tudi petčlanska delegacija Evropskega parlamenta, pri čemer je bil naš glavni cilj razpravljati o majhnih ugrofinskih narodih, od katerih jih 19 živi v Ruski federaciji, ter opozoriti na dejstvo, da grozi njihovim jezikom in kulturam izumrtje.
<P>
Upamo, da se bo pozornost zaradi sporazuma, o katerem so se dogovorili voditelji na srečanju na vrhu med EU in Rusijo v Hanti Mansijsku, namenila tudi človekovim pravicam, saj so razmere resnično obžalovanja vredne.
<SPEAKER ID="044" NAME="Milan Gaľa" AFFILIATION="PPE-DE">
(SK) Vesel sem, da je bila tema junijskega zasedanja Sveta ministrov EU za zdravstvo pobuda z naslovom "Evropski dan ozaveščanja o antibiotikih".
<P>
Cilj je večja ozaveščenost državljanov, da je treba antibiotike uporabljati odgovorno in le v določenih primerih. Zaradi nepravilne uporabe je javno zdravje že ogroženo. Bakterije postajajo vedno bolj odporne, zaradi česar bodo antibiotiki v prihodnosti uporabni v zelo omejenih primerih. Kampanjo vodijo Evropski center za preprečevanje in obvladovanje bolezni (ECDC), institucije Evropske unije in Svetovna zdravstvena organizacija. Dopolniti bi jo morali z nacionalnimi strategijami. V Parizu bi morala biti organizirana delavnica o mikrobiološki odpornosti, pri čemer pripravlja češko predsedstvo pripravlja o tej temi konferenco. Za kampanjo je izdelan tudi logotip.
<SPEAKER ID="045" NAME="Cristian Silviu Buşoi" AFFILIATION="ALDE">
(RO) Gospod predsednik, dragi kolegi in kolegice, strinjam se s pobudo Evropske komisije, na podlagi katere se je prejšnji teden sprejela direktiva o čezmejnih zdravstvenih storitvah.
<P>
Prednost tega predloga je, da vzpostavlja jasen zakonodajni okvir, ki določa pravila za dostop evropskih državljanov do zdravstvenih storitev na območju Evropske unije zunaj države, v kateri plačujejo prispevke za zdravstvo, in način povračila stroškov pacientom.
<P>
Predlog, ki bi moral biti predložen Evropskemu parlamentu in Svetu za sprejetje že davno, je zlasti v okoliščinah, ko za zdravstvene storitve ne velja direktiva o liberalizaciji tržnih storitev, težko pričakovan in primeren.
<P>
Doslej so morali evropski državljani za reševanje svojih primerov uporabljati Sodišče Evropskih skupnosti, ki je priznalo pravico državljanov do zdravstvene oskrbe v vseh primerih in državam članicam naložilo povračilo stroškov tem državljanom.
<P>
Odločno sem prepričan, da se bodo zaradi te pobude izboljšali pogoji zdravstvenega varstva evropskih državljanov, ki zaradi različnih razlogov ne morejo uveljavljati svojih pravic do zdravstvenega varstva v svoji domovini, in kakovost postopkov v zvezi z zdravstvenim varstvom na območju Evrope.
<SPEAKER ID="046" NAME="Ryszard Czarnecki" AFFILIATION="UEN">
(PL) Gospod predsednik, poslance Evropskega parlamenta iz Poljske vznemirjajo razmere v sosednji državi Evropske unije Belorusiji. Nedavno je parlament te države sprejel zelo omejevalni zakon o svobodi govora, zaradi katerega bo že tako omejena svoboda govora v Belorusiji morda še bolj omejena. Začetek veljavnosti tega zakona je odvisna le od podpisa diktatorja gospoda Lukašenka, kar je le formalnost. Ta zelo omejevalni zakon bo vplival predvsem na delo neodvisnih novinarjev in poročevalcev. To je jasna omejitev svobode medijev, neodvisnega javnega mnenja in nastajajoče civilne družbe v Belorusiji.
<P>
V zvezi s temi razmerami mora Evropski parlament opozoriti na spoštovanje temeljnih standardov, ki veljajo na naši celini, katere del je tudi Belorusija. To moramo storiti tudi zaradi nagrade Saharov, ki jo je ta parlament pred tremi leti podelil beloruski zvezi novinarjev.
<SPEAKER ID="047" NAME="Milan Horáček" AFFILIATION="Verts/ALE">
(DE) Gospod predsednik, kraj srečanja na vrhu med EU in Rusijo ni bil izbran naključno. Hanti Mansijsk je središče ruske industrije za črpanje nafte.
<P>
V novem sporazumu o partnerstvu in sodelovanju poudarja Rusija ekonomski vidik. S stališča EU bi se morali v sporazumu bolj osredotočiti na človekove pravice. Čeprav vodi Rusijo zdaj Dimitrij Medvedev, sta Aleksander Lebedev in Mihail Hodorovski še vedno v zaporu. Zadnji teden jima grozijo nove obtožbe, zaradi katerih sta lahko obsojena tudi na 20 let zapora. Ruski organi bodo z njunim pridržanjem zavlačevali, dokler gospod Medvedev ne bo pojasnil svojega stališča. Moskva mora v zvezi s to zadevo nujno sprejeti zavezujoče obveznosti ter doseči napredek pri reševanju političnih umorov in pojasnjevanju razmer na področju omejevanja svobode medijev in svobode izražanja mnenja.
<P>
V prihodnosti mora Evropska unija v pogovorih z Moskvo nastopiti enotno, da okrepi politični pritisk. To zadeva verodostojnost EU.
<SPEAKER ID="048" NAME="Kristian Vigenin" AFFILIATION="PSE">
(BG) Gospod predsednik, v zadnjih tednih poročajo mediji o pripombah v zvezi z dvoličnim odnosom Evropske komisije do različnih držav članic. Jasno je, da bodo ob vsaki prihodnji širitvi veljala strožja pravila v zvezi z izvajanjem meril. Za Bolgarijo in Romunijo velja na primer na področju pravosodja in notranjih zadev mehanizem sodelovanja in preverjanja, kakršen doslej še ni veljal. Nedvomno imata državi nekatere resne težave, zato morata izvesti reforme. Vendar ali je pristop Evropske komisije enak za vse?
<P>
V nekaterih državah je veliko organiziranega kriminala na vseh ravneh, posledice pa so jasne, tj. zloraba finančnih sredstev iz EU, zaostalost, ulični kriminal, ksenofobija. Vendar menim, da Komisija nima uradnih pripomb ali predloga za ustrezne ukrepe. Kar zadeva politično korupcijo, menim, da vem, kaj bi storila Komisija, če bi bolgarski predsednik vlade sprejel zakon, ki ga varuje pred kazenskim pregonom. Vendar Komisija v zvezi s takimi dejanji ne ukrepa, ko zadeva to državo, iz katere prihaja nekdanji komisar za pravosodje in notranje zadeve. Naštejem lahko še veliko drugih primerov. Jasno mora biti, da ne zahtevam popuščanja Bolgariji ali Romuniji, ampak pošteno in enako obravnavanje vseh držav članic.
<SPEAKER ID="049" NAME="Zita Pleštinská" AFFILIATION="PPE-DE">
(SK) Marca 2003, ko so člani Castrovega režima po krivici obsodili in zaprli 75 kubanskih političnih nasprotnikov, je Evropska unija zoper Kubo uvedla sankcije. V nečloveških razmerah je v kubanskih zaporih pridržanih tudi več kot 50 političnih zapornikov, katerih družine že dolgo podpiramo tako, da jih sprejemamo v države članice Evropske unije. Zaskrbljeni smo zaradi slabega zdravja teh zapornikov.
<P>
Ali so pristojni pred ukinitvijo sankcij zoper Kubo vprašali dobitnice nagrade Saharov leta 2005 "dame v belem", ali so se razmere na področju človekovih pravic in državljanskih svoboščin v obdobju vlade Raula Castra spremenile?
<P>
Gospod predsednik, zahvaljujem se vam za osebno prizadevanje za izpustitev političnih zapornikov na Kubi in vas prosim, da v imenu Evropskega parlamenta ponovno pozovete kubanskega predsednika k takojšnji izpustitvi vseh kubanskih političnih nasprotnikov.
<SPEAKER ID="050" NAME="Jaromír Kohlíček" AFFILIATION="GUE/NGL">
(CS) Gospe in gospodje, ena od ključnih skupnih vrednot Evropske unije je njena jezikovna in kulturna raznolikost. Številne države so poleg notranje zakonodaje za ohranjanje te raznolikosti sprejele listino o manjšinskih jezikih. Med njimi je tudi Zvezna republika Nemčija. Poudarjam, da vključujejo obveznosti, sprejete v skladu s to listino, tudi finančno podporo za manjšinske kulturne institucije. Za Załožby za serbski lud (Sklad za lužiške Srbe) se v zadnjih letih postopno dodeljuje vedno manj sredstev. To ni dober primer izpolnjevanja obveznosti v skladu z listino. Nemško vlado pozivamo, naj izpolni svoje obljube. Ne smemo dovoliti, da z zemljevida Evrope izgine še en narod.
<SPEAKER ID="051" NAME="Chris Davies" AFFILIATION="ALDE">
Gospod predsednik, prejšnji mesec je lahko mlad palestinski novinar iz Gaze Mohamed Omer, ki podpira spravo in sklenitev miru z Izraelom, s pomočjo nizozemske vlade pripotoval v Evropsko unijo in prejel nagrado za svoje novinarsko delo. Po vrnitvi so ga pridržali, poniževali, pretepali in mučili pripadniki izraelske tajne službe. Nizozemska vlada je menda izrazila svojo zgroženost, vendar ni tako obnašanje izraelskih organov nič novega.
<P>
Zakaj razmišljamo o tesnejših odnosih z Izraelom, če agenti te vlade izvajajo tako nasilje nad ljudmi, katerih prizadevanja za mir in spravo moramo podpreti? Zakaj dopuščamo taka dejanja, če vemo, da jih izraelska vlada ne bo nikoli kritizirala ali obsodila?
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Gospe in gospodje, prosto gibanje ljudi na schengenskem območju je nedvomno pozitivna evropska vrednota. Vendar pomeni svobodo gibanja za številne različne sovražnike družbe. Zaradi informacijskih sistemov ter prizadevanj Europola in Interpola je lovljenje kriminalcev in ubežnikov zmerno učinkovito, vendar se vedno znova soočamo s problemi v zvezi z izvajanjem kazenskih popravnih ukrepov, ki jih izrečejo sodišča. To so ukrepi, kot je prepoved opravljanja nekaterih poklicev, obvezno psihiatrično ali zdravljenje v zvezi s spolnim vedenjem ter nadzorovanje ljudi, ki so iz zapora izpuščeni pogojno. Nedvomno je treba pospešiti delo v zvezi z vzpostavitvijo evropskega informacijskega sistema in predvsem zagotoviti, da nacionalne institucije prispevajo podatke za ta sistem in jih iz njega tudi črpajo.
<SPEAKER ID="053" NAME="Marian-Jean Marinescu" AFFILIATION="PPE-DE">
(RO) Pred vstopom Romunije v Evropsko unijo so številni v tem parlamentu trdili, da so Romi v Romuniji diskriminirani. Zato so številne nevladne organizacije v zvezi s to temo objavile različne raziskave.
<P>
Romunija stalno trdi, da so organi resno zaskrbljeni zaradi Romov, vendar o diskriminaciji ni mogoče govoriti. Romunija je uvedla programe za vključevanje Romov v družbo, vključno z ukrepi na področju šolstva in celo ukrepe pozitivne diskriminacije.
<P>
Po letu 2007 so se Romi iz Romunije in drugih vzhodnih držav zaradi ekonomskih razlogov in svoje nomadske tradicije razselili po vsej Evropi. Tako so dobili tisti, ki so delili nasvete, priložnost, da te nasvete tudi uresničijo.
<P>
Na žalost dogodki v Italiji niso dober zgled. Nesprejemljivo je jemati prstne odtise evropskih državljanov in zlasti otrok; prav tako ni običajno podtikanje požarov v taborih s prikritim odobravanjem državnih organov.
<P>
Po mojem mnenju je položaj Romov skupna tema Evropske skupnosti, zato pozivam vse odgovorne, tj. evropske institucije, vlade in nevladne organizacije, da prispevajo k oblikovanju skupne in celovite politike za vključevanje teh ljudi, ki bo v celoti temeljila na spoštovanju evropskih načel.
<SPEAKER ID="054" NAME="Neena Gill" AFFILIATION="PSE">
Gospod predsednik, podpiram delavce v podjetju Fujitsu v Birminghamu, ki jim grozi odpuščanje. Načrtovana je preselitev dela dejavnosti podjetja Fujitsu v Združene države, zaradi česar lahko izgubi službo tudi 140 ljudi. V ta primer je vpleten sindikat delavcev na področju komunikacij, ki je bil v pogajanjih z upravo podjetja Fujitsu zelo prožen. S predlogom o enoizmenskem sistemu proizvodnje, ki so ga predstavili podjetju Fujitsu, bi lahko ohranili 60 delovnih mest, vendar so bili v nepričakovano hitrem sklepu upravnega odbora z dne 30. junija nadomestni predlogi zavrnjeni. Vodstvo podjetja Fujitsu pozivam, naj ponovno razmisli o selitvi dejavnosti ali vsaj zagotovi, da bodo delavce odpuščali le ob njihovem soglasju, medtem ko bodo lahko tisti, ki želijo delati, delali še naprej.
<P>
Zakonodaja EU jasno določa, da se mora podjetje posvetovati s svojimi zaposlenimi, vendar delodajalci vedno znova ukrepajo prepozno ali nezadostno, da bi delovali v skladu s to zakonodajo.
<SPEAKER ID="055" NAME="Erna Hennicot-Schoepges" AFFILIATION="PPE-DE">
(FR) Gospod predsednik, imam vprašanje v zvezi z delovanjem in vodenjem Parlamenta. Položaj vodje urada Evropskega parlamenta v Luksemburgu je prost že dve leti. Pred šestimi meseci je bil objavljen edini oglas za to delovno mesto. Kandidati so bili izbrani, vendar po vprašanjih, ki sem jih poslala upravi, ta ni sprejela nobene odločitve. Tudi iz vašega urada, gospod predsednik, nisem dobila odgovora. Zanima me, ali obstajajo posebni razlogi, da je to delovno mesto še vedno prosto, in zakaj niso bili imenovani izbrani kandidati.
<SPEAKER ID="056" NAME="Silvia-Adriana Ţicău" AFFILIATION="PSE">
(RO) Program Komisije v zvezi z razporeditvijo dela za leto 2008 vključuje med strateškimi pobudami tudi sprejetje zakonodajnega paketa v zvezi z razvojem ekološkega prometa.
<P>
Letošnjo jesen bo Komisija predstavila zakonodajni predlog za revizijo direktive o eurovinjeti (2006/38). Cilj te revizije je zagotoviti bolj učinkovito uporabo prometne infrastrukture in manjše negativne učinke prometa na okolje na podlagi načela "onesnaževalec plača".
<P>
Zaradi vedno dražjega goriva je ta direktiva vedno bolj pomembna. Od razvoja bolj ekološkega in učinkovitega prometa je z vidika energije odvisen tudi trajnostni gospodarski razvoj Evropske unije.
<P>
Evropsko komisijo pozivam, naj uvede internalizacijo zunanjih stroškov zaradi prometa na bolj splošni ravni, kar pomeni, da bi morala ponovno preučiti nizko stopnjo DDV v Uniji ter revidirati direktivo 14 iz leta 2001 o obdavčitvi in naložitvi uporabnin za uporabo železniške infrastrukture in direktivo 96/2003 o obdavčitvi energentov.
<SPEAKER ID="057" NAME="Jules Maaten" AFFILIATION="ALDE">
(NL) Gospod predsednik, pred desetimi dnevi smo na spletni strani www.sayno.eu začeli kampanjo proti spolnemu turizmu, ki izrablja otroke. Zaradi te odvratne oblike turizma potuje v revne države jugovzhodne Azije, Afrike in Latinske Amerike vsako leto več tisoč moških iz Evrope, Združenih držav, Avstralije in Koreje, pri čemer skoraj vedno ostanejo nekaznovani. S to državljansko pobudo želimo sporočiti, da to ni več sprejemljivo. Tudi Evropska unija ne sme tega več ignorirati in mora okrepiti na primer vlogo Europola.
<P>
Z veseljem vam povem, da smo v tem zelo kratkem času zbrali že 14 000 podpisov. Kampanja se dejansko nadaljuje. Zahvaljujem se za splošno podporo, ki ste jo tej kampanji namenili tudi poslanci iz tega parlamenta. Niso je podpisali samo člani moje skupine zavezništva liberalcev in demokratov za Evropo; na seznamu so tudi imena članov skupine evropske ljudske stranke (krščanskih demokratov) in evropskih demokratov, skupine socialdemokratov v Evropskem parlamentu, konfederalne skupine evropske združene levice - zelene nordijske levice in drugih, zaradi česar sem dejansko zelo vesel.
<P>
Ob obisku predstavnikov francoskega predsedstva se zahvaljujem francoski vladi za pobude v zvezi s tem problemom v preteklosti, ki so jim druge države članice pogosto nasprotovale. Vendar upam, da zaradi tega nasprotovanja ne boste odnehali in boste tudi v teh šestih mesecih pripravili dodatne pobude.
<SPEAKER ID="058" NAME="Ewa Tomaszewska" AFFILIATION="UEN">
(PL) Gospod predsednik, pred več meseci smo v tem parlamentu razpravljali o razmerah v ladjedelnici v Gdansku. Predstavniki vseh skupin so opozarjali na potrebo po učinkoviti konkurenci med evropskimi ladjedelnicami in drugimi ladjedelnicami na svetovnem trgu, zlasti korejskimi. Poudarjali so, da bi z zaprtjem dveh ali treh suhih dokov v ladjedelnici v Gdansku onemogočili konkurenčno delovanje in preživetje te ladjedelnice.
<P>
Sestajamo se v Strasbourgu, mestu, ki simbolizira evropsko združevanje. Vzdrževanje tega simbola kot sedeža Evropskega parlamenta stane več sto milijonov EUR na leto, vendar ta simbol spoštujemo. Ladjedelnica v Gdansku simbolizira padec komunizma in povezovanje med zahodno ter vzhodno in srednjo Evropo. Ta simbol bi bilo treba ohranjati kot živ gospodarski subjekt, v katerem je zaposlenih več tisoč ljudi. K temu so Evropsko komisijo pozivali delavci v ladjedelnici, ki so nedavno demonstrirali v Bruslju.
<SPEAKER ID="059" NAME="Hélène Flautre" AFFILIATION="Verts/ALE">
(FR) Gospod predsednik, opozarjam na aktualne dogodke na rudarskem območju blizu mesta Gafsa v Tuniziji.
<P>
Že več tednov se v tej regiji, ki je bogata zaradi fosfatov, organizirajo shodi proti revščini. Lokalno prebivalstvo ni udeleženo v dobičku, pri čemer ga s trpinčenjem, zapornimi kaznimi, aretacijami in zaprtjem mesta Redejef zelo odločno zatirata tudi policija in vojska.
<P>
Voditelja misije EU pozivam, naj v zvezi s to zadevo opozori tunizijske organe in naj upošteva smernice EU o zagovornikih človekovih pravic, saj je veliko sindikalistov v Tuniziji zaprtih in jih večkrat mučijo, pri čemer prav tako pozivam, naj se voditelji udeležujejo sojenj, se pogovarjajo z družinami in od tunizijskih organov zahtevajo pojasnilo v zvezi z zatiranjem, ki se tam izvaja; ta poziv je namenjen vsem poslancem, ker menim, da je potrebno posredovanje Evropskega parlamenta.
<SPEAKER ID="060" NAME="Mihaela Popa" AFFILIATION="PPE-DE">
(RO) Svoboda izražanja je temeljno načelo v Listini Evropske unije o temeljnih pravicah. Svobodo izražanja, vključno s pogoji za delovanje neodvisnih medijev, mora zagotoviti vsaka država.
<P>
Na žalost se sindikat novinarjev v Moldaviji pritožuje zaradi ukrepov proti medijem, ki jih je vlada v Kišinjevu izvedla med letoma 2001 in 2008. Ti ukrepi, ki jim nasprotujejo novinarji in s katerimi poskuša vlada politično nadzorovati javne medije, so cenzura informacij, kazenski postopki zoper novinarje, ki objavljajo mnenje v nasprotju z vladno politiko, vrste obrekovanja, spodbujanje nepoštene konkurence med mediji, čim večja omejitev možnosti za razprave v javnih avdio-vizualnih medijih, kar vpliva končno na politično pluralnost in dejansko tudi demokracijo.
<P>
Ob upoštevanju teh ukrepov menim, da bi morala Evropska unija bolj pozorno spremljati upoštevanje svobode izražanja v tej državi.
<SPEAKER ID="061" NAME="Viktória Mohácsi" AFFILIATION="ALDE">
(HU) Razložil bom izjavo predsednika madžarske liberalne stranke Nova generacija Andrása Lédererja. V soboto se je v Budimpešti začela madžarska parada ponosa. Kot v prejšnjih letih je bil tudi letos cilj odpravljanje predsodkov o homoseksualcih, čeprav le za en dan. Po napadih z molotovkami v zadnjih tednih se je paradi pridružilo več sto državljanov, ki so izražali solidarnost s homoseksualci.
<P>
Parado je spremljalo tudi nasilje, kakršnega še ni bilo. Ranjeni so bili številni civilisti, policisti in demonstranti, vključno z upravnim direktorjem madžarske liberalne stranke Gáborjem Hornom in članico skupine socialdemokratov v Evropskem parlamentu Katalin Lévai. Po oblikovanju madžarske garde se na številnih skrajnih desničarskih in neonacističnih portalih stalno organizirajo nasilni napadi bodisi na židovsko prodajalno vstopnic ali romska naselja ter zdaj tudi proti homoseksualcem, pri čemer je jasno, da vlada ni sposobna za boj proti temu, organi kazenskega pregona pa niso uspešni. Najlepša hvala.
<SPEAKER ID="062" NAME="Marie Panayotopoulos-Cassiotou" AFFILIATION="PPE-DE">
(EL) Gospod predsednik, vas in francosko predsedstvo opozarjam na t. i. evropske šole, ki so vzor za evropsko izobraževanje, vendar ne upoštevajo učnih težav učencev (disleksija, jecljanje), zaradi katerih številni učenci v šoli in pozneje v poklicni karieri ne morejo napredovati.
<P>
Zato se učenci izpisujejo iz teh šol, zaradi česar imajo starši, ki so naši kolegi poslanci in uradniki EU, veliko težav; prisiljeni so se preseliti, da lahko svoje otroke vpišejo v navadne šole v državah članicah, ki v skladu z zakonom in ob spoštovanju človekovega dostojanstva upoštevajo posebne potrebe otrok z učnimi težavami zlasti za varstvo teh otrok.
<P>
Parlament bo lahko preučeval težave, s katerimi se soočajo ti otroci, tudi v prihodnosti.
<SPEAKER ID="063" NAME="Marios Matsakis" AFFILIATION="ALDE">
Gospod predsednik, dogajanje v Zimbabveju je zelo žalostno in grozljivo. Nekdanji borec za odpravo kolonialnega suženjstva gospod Mugabe je postal neusmiljen diktator in barbarski zatiralec pravice in človekovih pravic več milijonov svojih rojakov.
<P>
Mednarodna skupnost, vključno z EU, je izčrpana, ker je veliko govorila, obsojala in uvajala večinoma neučinkovite sankcije.
<P>
Zdaj je bil gospod Mugabe ponovno izvoljen. Zato menim, da bi morali gospodu Mugabeju zaradi zločinov proti človeštvu soditi pred mednarodnim kazenskim sodiščem. Odločno sem prepričan, da je tak ukrep v celoti upravičen in realen ter da bo omogočil, kar želimo in je nujno potrebno, tj. pomoč prebivalcem Zimbabveja, da se osvobodijo totalitarnega režima, zaradi katerega država hitro propada. Po mojem mnenju si mora za sojenje Mugabeju pred mednarodno sodišče najbolj prizadevati EU.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Gospod predsednik, tu v Evropskem parlamentu ponovno opozarjam na temo, ki zadeva ribiče v moji državi in sredozemskih državah ter vse, ki jih skrbi za okolje.
<P>
Za grške ribiče in evropske ribiče na splošno veljajo stroge omejitve v zvezi z metodami ribolova, orodjem za ribolov, ribolovnim časom itd., ki so upravičene.
<P>
Vendar lahko ribiči iz tretjih držav, na primer iz Turčije, lovijo kakor koli in kadar koli želijo z opremo po lastni izbiri, zaradi česar je stalež rib čedalje manjši ter morski ekosistemi in okolje propadajo.
<P>
Menim, da moramo v zvezi s Turčijo ukrepati, da bodo v tej državi izvajali ustrezne ribolovne prakse. Okolje je najpomembnejše; Turčija je le primer tretje države, v kateri lovijo po nestandardnih metodah, vendar to zadeva vse tretje države.
<SPEAKER ID="065" NAME="Marie Anne Isler Béguin" AFFILIATION="Verts/ALE">
(FR) Gospod predsednik, tudi sama z veseljem pozdravljam francosko predsedstvo in gospoda Jouyeta. Res je neobičajno, da so člani predsedstva na obisku v ponedeljek, ko je čas za vprašanja.
<P>
Dejansko bom govorila o prisotnosti policije ob priložnosti, kot so današnji izgredi pred Parlamentom. Ko sem prej prišla, sem šla mimo dveh policijskih kordonov. Spraševala sem se, kaj tako ogroža Parlament, da je prisotno tako veliko policije. Svojo identiteto sem morala dokazovati dvakrat; vprašali so me, zakaj sem na območju Evropskega parlamenta. Resnično sem bila presenečena, gospod Jouyet, ker se sama tu ne počutim ogrožena, ampak me nasprotno zelo omejujejo vse te ovire. Opozarjam vas, da je nenavadno začeti predsedovanje Evropski uniji tako, da se okrog parlamenta evropskih državljanov razporedijo policijske sile, pri čemer poudarjam, da mora ta parlament ostati parlament ljudi, ki je odprt za državljane.
<SPEAKER ID="066" NAME="Anna Záborská" AFFILIATION="PPE-DE">
(SK) Ker se bomo naslednjič sestali šele po 21. avgustu, ko bo 40. obletnica zasedbe Češkoslovaške, ki so jo izvedle čete Varšavskega pakta, moram opozoriti na te pomembne dogodke.
<P>
Takrat se je zelo jasno pokazalo, da je komunistični režim tako kot vsak drug totalitarni režim zločin proti človeštvu. Po avgustu 1968 so se v moji domovini soočali z različnimi oblikami komunističnega nasilja in ustrahovanja še naslednjih 20 let. Pokloniti se moramo tistim, ki se niso predali in so častno vztrajali. Dovolite mi, da parafraziram besede slovaškega duhovnika in predsednika konfederacije slovaških političnih zapornikov Antona Srholeca: "Nikoli ne smemo pozabiti, da je na Slovaškem več sto tisoč častivrednih ljudi, ki so pomagali varovati svobodo in človekove pravice. Zaradi njih imamo ponovno demokracijo, svobodo in pravice."
<SPEAKER ID="068" NAME="Csaba Sógor" AFFILIATION="PPE-DE">
(HU) Hvala vam. V mestu Hanti Mansijsk v sibirskem okrožju Jugra je organizirano srečanje na vrhu z Rusijo in srečanje ugrofinskih narodov, čez dva dni pa bo tam tudi srečanje petega svetovnega kongresa ugrofinskih narodov. Finančno podpira prizadevanja ugrofinskih narodov za ohranjanje njihove identitete tudi Evropska unija. V govorih so člani delegacije EU in štirje šefi držav, zlasti madžarski predsednik, poudarili, kako pomembno je za ogrožene narode, da imajo poleg plesnih skupin in pevskih zborov tudi možnost izobraževanja v maternem jeziku in pravico do samoodločbe.
<P>
Ta kongres sporoča Evropski uniji dve stvari. Leto medkulturnega dialoga ne bi smelo biti le leto dialoga med kulturami velikih narodov. Poleg tega se soočamo z nerazumljivim pojavom, ko želijo v parlamentu evropske države glasovati o odločitvi, da se v njihovi državi uporablja en jezik, čeprav obstaja v tej državi 75 regionalnih jezikov. Če menita EU in Rusija, da je treba ohranjati kulture in materne jezike narodov, ki živijo na njunih ozemljih, se morajo po njiju zgledovati tudi države članice EU. Hvala.
<SPEAKER ID="069" NAME="Hanna Foltyn-Kubicka" AFFILIATION="UEN">
(PL) Gospa predsednica, nekaj tednov pred olimpijskimi igrami v Pekingu je prenehala delovati edina neodvisna medijska postaja na Kitajskem Televizija nove dinastije Tang.
<P>
Čeprav traja to že nekaj tednov, ne vemo, zakaj je prišlo do okvare, o kateri je poročal satelitski operater Eutel Communications, in kdaj bo okvara odpravljena. Vendar vemo, komu ta okvara koristi in komu škoduje. Več milijonov obstoječih gledalcev neodvisne nepridobitne televizijske postaje v kitajščini in angleščini je oškodovanih zaradi cenzure, ki jo izvajajo kitajski organi v zvezi z informacijami o učinkovitosti kitajskih sil v boju proti tibetanskim teroristom. Ti gledalci ne morejo dobiti informacij o stavkah, nemirih in problemih v času priprav na olimpijske igre.
<P>
Državljani in predstavniki Evropske unije spoštujemo Kitajsko, kar si kot velik narod, ki je veliko prispeval k razvoju celotnega človeštva, nedvomno zasluži. Na žalost so kitajski organi v nasprotju s tem spoštovanjem zelo brezbrižni. Od sebe in od kitajskih partnerjev moramo zahtevati spoštovanje sporazumov in enakih načel.
<SPEAKER ID="070" NAME="Emmanouil Angelakas" AFFILIATION="PPE-DE">
(EL) Gospa predsednica, v članku, ki je bil objavljen pred nekaj dnevi v časopisu The New York Times, je zapisano, da potekajo v okviru boja proti terorizmu med vlado ZDA in Evropsko komisijo pogajanja za sprejetje sporazuma, v skladu s katerim bodo lahko evropske vlade, banke in podjetja posredovali podatke o evropskih državljanih, kot so podatki o transakcijah s plačilnimi karticami, podrobnosti o opravljenih potovanjih, elektronski pošti in ogledih spletnih strani, agencijam Združenih držav.
<P>
Potekajo pogajanja v zvezi z možnostjo evropskih državljanov, da po pravni poti ukrepajo proti vladi Združenih držav, če menijo, da so zaradi uporabe njihovih osebnih podatkov kršene njihove osebne pravice.
<P>
Pozivam predsednika in poslance Evropskega parlamenta, da raziščejo zadevo, Evropsko komisijo pa pozivam, da zagotovi pojasnila ter ta parlament seznani z vsebino in značilnostmi teh pogajanj. Evropski parlament mora varovati osebne pravice in zasebnost evropskih državljanov, kadar so te ogrožene.
<SPEAKER ID="071" NAME="Eoin Ryan" AFFILIATION="UEN">
Gospa predsednica, opozarjam na čedalje višje cene nafte in zlasti na terminski trg nafte. Razlogov za čedalje višje cene na naftnih trgih je več. Eden od njih je povpraševanje, drugi pa preskrba in dolgoletne omejene naložbe v naftno infrastrukturo. Strokovnjaki na področju naftne industrije in trga vedno bolj opozarjajo na problem nerazumno nizkega zahtevanega kritja pri terminskih poslih s surovo nafto. To znaša 5-7 %. To pomeni, da potrebujete za kritje naložbe samo pol milijona EUR, če želite opraviti terminski posel z nafto v vrednosti 10 milijonov EUR.
<P>
Vodilna služba Združeni držav za raziskave TrimTabs Investment Research ugotavlja, da bi večje kritje za 25-50 %, kolikor morajo plačati tisti, ki vlagajo na trgu vrednostnih papirjev, pomembno vplivalo na nižje cene nafte. Zaradi zahteve po nizkem kritju so na trgu možne manipulacije. O tem ni nobenega dvoma. Ne moti me, da ljudje vlagajo v surovine in terminske posle, vendar je to kritje resnično smešno nizko.
<P>
O tej temi moramo razpravljati. Kritje mora biti višje, ker so učinki na svetovno gospodarstvo resnično zelo veliki, zato moramo storiti vse, kar lahko, da zagotovimo nižje cene nafte v svetu.
<SPEAKER ID="072" NAME="Zbigniew Krzysztof Kuźmiuk" AFFILIATION="UEN">
(PL) Gospa predsednica, predsednik Poljske se je odločil, da ne bo podpisal zakona o ratifikaciji lizbonske pogodbe, ker je po njegovem mnenju ta dokument zaradi irske zavrnitve na referendumu mrtev. Predsednik Poljske je tako opozoril na temeljno načelo delovanja Evropske unije, v skladu s katerim začnejo pogodbe veljati šele, ko jih ratificirajo vse države članice EU. Veljavnost tega načela je bila doslej jasna, pri čemer je bilo prav tako uveljavljeno, ko so Francozi in Nizozemci zavrnili pogodbo o ustavi za Evropo. Ko se je to zgodilo, je bilo kljub nadaljevanju postopka ratifikacije v številnih državah ugotovljeno, da je pogodba o ustavi za Evropo mrtva. Na žalost so številni v Evropski uniji, vključno z nekaterimi uglednimi politiki, tudi po odločitvi Irske na referendumu in odločitvi predsednika Poljske zahtevali ratifikacijo tega dokumenta na Poljskem, kar je v nasprotju z bistvenimi načeli evropske demokracije. Odločno nasprotujem tem pozivom ter pritisku in posebni obliki izsiljevanja, ki sta z njimi povezana.
<SPEAKER ID="073" NAME="Predsednica">
S tem so končani enominutni govori o zadevah političnega pomena.
