<CHAPTER ID="020">
Boj proti tuberkulozi (razprava) 
<SPEAKER ID="292" NAME="Predsednik">
Naslednja točka je izjava Komisije o boju proti tuberkulozi.
<SPEAKER ID="293" NAME="John Dalli">
član Komisije. - Gospod predsednik, pozdravljam to priložnost ob svetovnem dnevu tuberkuloze, da poudarim, da je Komisija zavezana reševanju izzivov, ki jih povzroča ta bolezen.
<P>
Prepričani smo bili, da so naši uspehi v preteklih desetletjih uspeli odpraviti nevarnosti tega perečega problema javnega zdravja. Vendar pa smo storili napako, ker smo predolgo oslabili zaščito pred tuberkulozo. V letu 2008 je Evropski center za preprečevanje in obvladovanje bolezni poročal o 83 000 obolelih in skoraj 6 000 smrtnih primerov zaradi tuberkuloze v Evropski uniji in državah EFTA. To pomeni približno 16 smrtnih izidov na dan. To je preprosto nesprejemljivo in zahteva ukrepanje vseh zadevnih sektorjev in zainteresiranih strani. Nesprejemljivo je zato, ker je tuberkuloza bolezen, ki jo je mogoče preprečevati in zdraviti, zato ne bi smela imeti tako hudih posledic.
<P>
Tuberkuloza je medsektorsko vprašanje, ki je povezano z veliko izzivi v javnem zdravstvu, s katerimi se srečujemo v Evropski uniji, vključno s širjenjem protimikrobne odpornosti, pomanjkanjem novih učinkovitih pripomočkov za diagnosticiranje in zdravljenje tuberkuloze, strmo rastjo sočasnih okužb, kot je HIV, in neenakostjo, saj tuberkuloza nesorazmerno prizadene najranljivejše skupine.
<P>
Komisija je v zadnjih letih podala že več pobud, da bi okrepila svoje zmožnosti spopadanja s tuberkulozo. Leta 2000 je bila tuberkuloza vključena na seznam prednostnih bolezni, ki so pod nadzorom po vsej EU. V zvezi s tem je Komisija podprla več projektov, ki so pripomogli k usklajevanju nadzora tuberkuloze v 53 državah Evropske regije Svetovne zdravstvene organizacije. S tem smo nadgradili skupno znanje in spremljanje epidemiološkega stanja. Poleg tega prek svojih raziskovalnih okvirnih programov Komisija podpira razvoj novih zdravljenj, cepiv, zdravil in diagnostičnih pripomočkov, ki se uporabljajo za tuberkulozo. Od leta 2002 je bilo v te namene dodeljenih več kot 124 milijonov EUR. Vendar pa moramo podpreti tudi države izven Evropske unije, kajti tuberkuloza ne pozna meja.
<P>
Komisija podpira programe za obvladovanje tuberkuloze v državah v razvoju prek Evropskega programa za zunanje ukrepe v boju proti boleznim HIV/AIDS, malarija in tuberkuloza (2007-2011). Glavni kanal za financiranje te podpore je Svetovni sklad za boj proti aidsu, tuberkulozi in malariji, kateremu je Komisija od leta 2002 namenila 870 milijonov EUR, pri čemer letni prispevek od leta 2008 znaša 100 milijonov EUR. Poleg tega podpira tudi klinične raziskave in krepitev zmogljivosti v podsaharski Afriki prek Partnerstva evropskih in držav v razvoju na področju kliničnih preskusov (EDCTP). Nazadnje pa nam je tudi ustanovitev Evropskega centra za preprečevanje in obvladovanje bolezni omogočila, da smo svoja prizadevanja v boju proti tuberkulozi dvignili na novo raven.
<P>
Marca 2007 je Center na zahtevo Komisije pripravil akcijski načrt za boj proti tuberkulozi v EU. Tako se spoprijemamo z medsektorskimi izzivi današnjega časa pri preprečevanju in obvladovanju tuberkuloze ter krepitvi epidemiološkega nadzora: zagotavljanje takojšnjega in kakovostnega zdravljenja tuberkuloze, razvijanje novih pripomočkov za diagnosticiranje in zdravljenje, zmanjšanje bremena tuberkuloze in sočasne okužbe s HIV ter odpravljanje tveganja za odpornost na zdravila.
<P>
Vendar pa Komisija sama tega izziva ne more uspešno premagati. Prispevek civilne družbe, da lahko sežemo do najranljivejših, in zavezanost držav članic sta ključna za doseganje našega cilja, to je podpreti svetovni boj proti tej bolezni.
<SPEAKER ID="294" NAME="Elena Oana Antonescu" LANGUAGE="RO">
"Vzrok smrti v dobi antibiotikov" - tako je skupina raziskovalcev poimenovala tuberkulozo, besedo, za katero smo mnogi mislili, da je že izginila iz vsakodnevne rabe, a vendar ta bolezen še vedno pomori veliko število ljudi.
<P>
Tuberkuloza je sedmi najpogostejši vzrok smrti na svetu. Na žalost pa sedanje razmere kažejo na to, da se število obolelih s sevom tuberkuloze, ki je odporen na standardno zdravljenje, povečuje.
<P>
Leta 2008 je bilo na svetu 9,4 milijona primerov tuberkuloze in 1,8 milijona smrtnih izidov. V svetu se vsako sekundo ena oseba okuži s tuberkulozo.
<P>
Te številke moramo kar se da jasno podati na pomembnem forumu Evropske unije, da lahko vsi čim prej uvidimo, da ta bolezen še vedno razsaja v naši družbi in pomori veliko število evropskih državljanov.
<P>
Živim v državi, ki je žal pri vrhu lestvice po številu primerov tuberkuloze v Evropski uniji.
<P>
Čeprav lahko v zadnjih letih govorimo o rahlem upadanju obolelih in o povečanju odstotka ljudi, ki so ozdravljeni tuberkuloze, odporne na zdravila, pa so absolutne številke še naprej alarmantne in odražajo tragično stvarnost.
<P>
Zagnati moramo dosleden, celovit boj na podlagi najboljšega načrtovanja, da bomo lahko obvladali to šibo božjo. Na ravni Evropske unije moramo nadaljevati z delom, ki smo ga doslej opravili, da zagotovimo, da v vseh državah članicah zvišamo raven odkrivanja bolezni, raven dostopa do ustreznega zdravljenja, kakovost spremljanja zdravljenja in kakovost zdravstvene oskrbe bolnikov.
<P>
Vse vlade morajo tudi prepoznati pomen tega boja in čim bolj učinkovito sodelovati s socialnimi partnerji, da se zmanjša število Evropejcev, obolelih za to boleznijo, za katero smo mislili, da smo jo izkoreninili že v preteklih stoletjih.
<P>
Predvsem pa moramo ta boj bíti skupaj, kot družina, zanemariti medsebojne razlike in pomagati drug drugemu, da odpravimo ta problem.
<P>
Nenazadnje smo Evropska unija in naša moč je v enotnosti.
<SPEAKER ID="295" NAME="Åsa Westlund">
v imenu skupine S&D. - Gospod predsednik, v današnjem času nihče ne bi smel umreti zaradi tuberkuloze.
<P>
(SV) To je Ban Ki Moon dejal danes, na svetovni dan tuberkuloze.
<P>
Seveda ima prav. Vendar pa dandanes še vedno zelo veliko ljudi po vsem svetu umira zaradi tuberkuloze, zlasti mladi in revni. Zato moramo povečati svojo pomoč svetovnemu skladu, ki je odgovoren za levji delež dejavnosti v boju proti tuberkulozi, malariji in HIV v revnejših predelih sveta.
<P>
A vendar, kot je izpostavila Komisija, tudi v Evropi umirajo zaradi tuberkuloze. Okrepiti moramo svoje sodelovanje, da preprečimo širjenje tuberkuloze, odporne na zdravila, in poiskati učinkovita zdravljenja, ki dosežejo vse ranljive skupine v družbi.
<P>
Evropski center za preprečevanje in obvladovanje bolezni, ki ima svoj sedež v Solni na Švedskem, ima pri tem zelo pomembno vlogo in zadovoljna sem, da si je Komisija postavila za prednostno nalogo, da se udeleži današnje razprave o tako pomembni temi.
<SPEAKER ID="297" NAME="Charles Goerens" LANGUAGE="FR">
Gospod predsednik, kljub napredku v medicini tuberkuloze še nismo uspeli premagati. Zato jo napačno obravnavamo, kot da je to bolezen, ki prizadene samo revne države. S tem zmanjšujemo pomen načina njenega širjenja, zlasti v Srednji in Vzhodni Evropi.
<P>
Dejansko nobena država ni varna pred to grozljivo boleznijo, ki je prisotna že več tisoč let. Poleg tega pa sevi, odporni na zdravila, dajejo bore malo upanja, da bomo to nadlogo uspeli premagati v bližnji prihodnosti. Potreba po boju na več frontah s pomočjo preprečevanja, zdravniškega nadzora, raziskav in širjenja previdnostnih in higienskih ukrepov nas spodbuja k usklajenemu in odločnemu ukrepanju. Skratka, moramo se vedno zanašati na najboljše strategije na tem področju.
<P>
V zvezi s financiranjem ukrepov pa je priporočljivo razlikovati med dvema scenarijema. Prvič, sistemi socialne varnosti v naših državah bi morali načeloma biti sposobni zagotoviti zadostno zdravniško pokritost. Vendar pa se bolniki v državah v razvoju še vedno zanašajo na solidarnost, ki se je z letom 2002 na izjemen način udejanjila v Svetovnem skladu za boj proti aidsu, tuberkulozi in malariji.
<P>
Če je dejanski cilj prepoloviti število primerov tuberkuloze med letoma 2000 in 2015, bo treba potrditi enega od treh scenarijev, ki jih je predlagal predsednik Svetovnega sklada Michel Kazatchkine.
<P>
Komisijo želim vprašati, katerega od treh scenarijev uporablja kot podlago za oblikovanje predlogov za države članice glede prihodnjega financiranja Svetovnega sklada za boj proti aidsu, tuberkulozi in malariji.
<SPEAKER ID="298" NAME="Maria Da Graça Carvalho" AFFILIATION="PPE">
(PT) Svetovni dan tuberkuloze, ki poteka na današnji dan, je priložnost za poziv h krepitvi političnega dialoga in vključevanju vlad in civilne družbe v ta boj.
<P>
Število obolelih za tuberkulozo se v EU zmanjšuje. Veliko zmanjšanje je bilo opaženo tudi na Portugalskem, vendar pa je stopnja obolevnosti še vedno nad povprečjem EU. To zmanjšanje je povezano z uspehom Nacionalnega načrta za boj proti tuberkulozi. V nekaterih državah pa se je v zadnjem času pokazalo, da se bolezen ponovno pojavlja.
<P>
Različni akcijski načrti, ki jih Evropska komisija spodbuja, so korak v pravo smer. Želela bi izpostaviti partnerstvo med Evropo in državami v razvoju pri izvajanju kliničnih raziskav. Podpora okvirnega programa za raziskave in tehnološki razvoj je tudi pomembna na področju naravoslovnih ved. Krepitev vloge kliničnih in znanstvenih raziskav je ključna v boju proti tuberkulozi. Zato je ključnega pomena, da se delo nadaljuje in se odkrijejo novi in boljši instrumenti za boj proti tuberkulozi ter se spodbujajo inovativne diagnostične tehnologije, poleg zdravil in cepiv.
<P>
Zato pozivam Komisijo in države članice, da združijo moči in pospešijo boj proti tuberkulozi, da bi uspele obvladati in izkoreniniti to bolezen.
<SPEAKER ID="299" NAME="Vilija Blinkevičiūt" AFFILIATION="S&amp;D">
(LT) Premagati moramo tuberkulozo, kajti vsako leto veliko ljudi na svetu umre zaradi te bolezni, okužen pa je že skoraj vsak tretji človek na svetu. Pozornost bi želela usmeriti na dejstvo, da je tuberkuloza najbolj razširjena nalezljiva bolezen na svetu, ki je zelo povezana z družbenimi in gospodarskimi problemi ali, z drugimi besedami, z revščino, nezaposlenostjo, alkoholizmom, odvisnostjo od drog in HIV/AIDS, kot tudi z neustreznimi zdravstvenimi sistemi v revnih državah in prepoznim diagnosticiranjem. Da bi premagali te dejavnike, ki povzročajo tuberkulozo, morajo Evropska komisija in države članice Evropske unije izvesti konkretne in hitre ukrepe s ciljem izvajanja skupnih ukrepov v boju proti tej strašni bolezni, vzpostaviti politični dialog o finančni podpori in sprejeti skupni akcijski načrt za boj proti tej bolezni.
<P>
Kljub dejstvu, da je tuberkuloza na seznamu prednostnih bolezni, boj proti njej še vedno prejema premalo finančnih sredstev, zato moramo v tem programu ukrepanja prevetriti proračunske postavke Evropske unije. Pozivam vas tudi, da spodbujate obsežnejša vlaganja v znanstvene raziskave v boju proti tuberkulozi.
<SPEAKER ID="300" NAME="Olga Sehnalová" AFFILIATION="S&amp;D">
(CS) Danes je svetovni dan tuberkuloze in mi ponuja odlično priložnost, da omenim, da kljub dosedanjim uspehom v boju proti tuberkulozi ta bolezen še vedno ostaja hud svetovni problem. Več kot 2 milijardi ljudi je okuženih z bacili tuberkuloze in eden od desetih oboli z aktivno obliko.
<P>
Obolevnost za tuberkulozo ter zlasti različne ravni zdravljenja in spremljanja bolezni so povezane z različnimi družbenoekonomskimi pogoji v različnih regijah in tudi v različnih družbenih skupinah. Zgodnja diagnoza tuberkuloze ter temeljito in popolnoma nadzorovano zdravljenje bolezni ali, povedano drugače, neprekinjeno in dovolj dolgo zdravljenje, so predpogoji za zmanjšanje tveganja prevelike odpornosti na zdravila in razvijajočih se oblik tuberkuloze, ki je odporna na zdravila in katere zdravljenje je v veliko državah zelo drago in težko dostopno. Podobno pomembna je prilagoditev zdravstvenih sistemov in vsakdanje prakse, vključno s spremljanjem bolezni v skupinah, izpostavljenih visokemu tveganju, ter zagotavljanjem usposobljenih zdravstvenih delavcev in zadostnih zalog opreme.
<P>
Po oceni SZO bi bilo potrebno za boj proti tuberkulozi na nacionalni ravni porabiti 44,3 milijarde USD v naslednjih 10 letih, na voljo pa bomo imeli komajda polovico potrebnih sredstev. Zato je naloga EU, da združi moči s SZO in posameznimi državami, skupaj z njihovimi nacionalnimi zdravstvenimi sistemi, in uvrsti boj proti tuberkulozi med prednostne naloge razvojne pomoči tretjim državam.
<SPEAKER ID="301" NAME="John Dalli">
član Komisije. - (MT) Z veseljem in zanimanjem sem prisluhnil govorom spoštovanih poslancev in poslank. Rad bi vam zagotovil, da Komisija zelo resno obravnava to bolezen in daje veliko težo temu, kar je bilo danes tu povedano. Odločeni smo, da bomo dosegli svoje cilje in obvladali tuberkulozo. Tovrstne razprave so posebnega pomena, če želimo osredotočiti vso pozornost na to bolezen. Prispevek in podpora Parlamenta sta bistvena v naših prizadevanjih proti tej bolezni v Evropski uniji in tudi v drugih državah.
<SPEAKER ID="302" NAME="Predsednik">
Razprava je zaključena.
<P>
Pisne izjave (člen 149)
<SPEAKER ID="303" NAME="Nessa Childers  " AFFILIATION="S&amp;D">
v pisni obliki. - Čeprav veliko ljudi na tuberkulozo gleda kot na nekaj, kar je bilo v preteklosti, in kot na bolezen 19. stoletja, pa ta še naprej močno vpliva, tako posredno kot neposredno, na življenja več sto tisoč kmetov po vsej EU vsako leto. Čeprav je bila tuberkuloza v človeški obliki zajezena v večini držav članic EU sredi 20. stoletja, pa se še naprej agresivno širi med živino in v mojem volilnem okrožju Irska Vzhod vsako leto prizadene 5 % čred goveda.
<P>
Pred kratkim sem prejela pismo govedorejca iz grofije Westmeath, katerega čreda dragocenih krav mlekaric je bila skoraj izničena, odkar je bila pred manj kot letom dni v njegovem hlevu odkrita tuberkuloza. Ta bolezen, ki jo prenašajo jazbeci, je bila prvič odkrita lani junija, in sicer na dan, ko bi moral iti na dvotedenski dopust, od takrat pa je izgubil že 64 od 82 glav živine.
<P>
Čeprav je EU v zadnjih časih upravičeno z vsemi silami reševala problematiko tuberkuloze pri ljudeh, pa bi bilo treba pri pripravi zakonodaje na področju tuberkuloze v prihodnje resno obravnavati tudi govejo obliko te bolezni, ki povzroči milijone evrov izgubljenega prihodka vsako leto.
