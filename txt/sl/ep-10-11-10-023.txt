<CHAPTER ID="023">
Izvajanje raziskovalnih okvirnih programov (kratka predstavitev)
<SPEAKER ID="306" NAME="Predsednik">
Naslednja točka je poročilo Marie Da Graça Carvalho v imenu Odbora za industrijo, raziskave in energetiko o poenostavitvi izvajanja raziskovalnih okvirnih programov.
<SPEAKER ID="307" NAME="Maria Da Graça Carvalho" LANGUAGE="PT">
Znanost, izobraževanje in inovacije so stebri gospodarske rasti in ustvarjanja delovnih mest. Evropa mora več vlagati v znanost, odpreti svoje znanstvene sisteme, spodbujati prosti pretok raziskovalcev ter povečati in spodbujati odličnost. Danes v vseh sektorjih, tudi znanstvenem, vidimo vse bolj večpolaren svet. Dovolj je nekaj številk, da dokažemo to dejstvo: na primer na svetovni ravni se 80 % raziskovalnega dela opravi zunaj Evrope in 69 % patentov je registriranih zunaj Evrope.
<P>
Evropa v znanost in inovacije vlaga manj kot Japonska, Južna Koreja in ZDA, ta razlika pa je v bistvu posledica naložb iz zasebnega sektorja. Naš sistem znanosti in inovacij ima pomanjkljivosti, ki jih je treba premagati, od premajhnega financiranja do razdrobljenosti, pomanjkanja pogojev za razvoj inovacij in prekomerne birokracije. Evropski znanstveni sistem mora biti učinkovitejši, začeti pa je treba s poenostavitvijo pravil za financiranje. V tem okviru sem imela čast biti imenovana za poročevalko o poenostavitvi pravil za sodelovanje v trenutnih in prihodnjih evropskih programih za znanost in inovacije.
<P>
To poročilo bo morda igralo ključno vlogo v Evropi in prihaja pravi čas glede na to, da začenjamo pregled sedmega okvirnega programa in priprave na osmi program. Kot poročevalka sem se odločila začeti razpravo o tej temi in izvesti javno posvetovanje. Različnim organom sem poslala več kot 8000 vabil. Dobili smo veliko število prispevkov, kar kaže pomen, ki ga naše institucije in javnost pripisujejo tej temi.
<P>
Poročilo predlaga poenostavitev spremljanja in finančnega nadzora ter krepitev tehnične in znanstvene ocene z medsebojnim pregledom na podlagi odličnosti. Cilj tega poročila je višja stopnja dovoljenega tveganja, poenostavitev birokratskih mehanizmov spremljanja in večje zaupanje v znanstveno in poslovno skupnost. Vendar pa poročilo zaznamuje šele začetek postopka, ki ni enostaven. Komisija bo odgovorna za izvajanje priporočil in bo potrebovala nadzor in politično podporo Parlamenta in Sveta, če naj uspešno opravi to nalogo.
<P>
V prihodnosti se lahko postopek poenostavitve razširi na druge evropske programe, predvsem strukturne sklade. Programi, ki imajo enostavnejša pravila, bodo tudi preglednejši in učinkovitejši. Zahvalila bi se tudi kolegom, belgijskemu predsedstvu, Komisiji in vsem, ki so prispevali k javnemu posvetovanju, za njihovo podporo. Nujno je poenostaviti dostop do sredstev za raziskave in razviti kulturo ocenjevanja, utemeljeno na partnerstvu medsebojnega zaupanja vseh vključenih, da bi okrepili raziskave in inovacije v Evropi, zaradi česar bi ta postala privlačnejša in srečnejši prostor za življenje in delo.
<SPEAKER ID="308" NAME="Ilda Figueiredo" AFFILIATION="GUE/NGL">
(PT) Za začetek bi čestitala poročevalki za delo, ki ga je opravila, saj je poenostavitev izvajanja raziskovalnih okvirnih programov nujna, in je to, kot je poudarila poročevalka, samo ena izmed številnih reform, ki so potrebne za izboljšanje financiranja raziskav v EU, da bi bilo učinkovitejše in koristnejše pri spodbujanju razvoja in socialnega napredka.
<P>
Poročilo predlaga razširitev področja uporabe prvotnega predloga Komisija, kar se nam zdi pravilno, zlasti glede pomembnih vidikov kot so finančna uredba in predstavitev konkretnih predlogov za poenostavitev izračuna povprečnih stroškov za osebje in ukinitev mehanizmov za beleženje porabljenega časa, kot so preglednice prihodov in odhodov. Na enak način je za Komisijo pomembno, da dovoli povrnitev stroškov, nastalih po predložitvi predloga, potem, ko je bil izbran, da bi olajšali sodelovanje industrijskim partnerjem in zlasti malim in srednjim podjetjem.
<P>
Če naj bodo znanost, inovacije in izobraževanje stebri gospodarske rasti in ustvarjanja delovnih mest, je ključnega pomena, da ne pozabimo na predloge, ki jih vsebuje poročilo, ter se bolj osredotočimo na znanost in raziskave.
<SPEAKER ID="309" NAME="Jean-Pierre Audy" AFFILIATION="PPE">
(FR) Gospod predsednik, zahvalil bi se gospe Carvalho, ki je opravila odlično delo, in tudi Evropski komisiji. Prosil bi vas tudi, komisarka, da mojo zahvalo prenesete gospe Geoghegan-Quinn, ki je razumela ta postopek poenostavitve in komunikacije. Poenostaviti moramo prihodnost, toda tudi urediti preteklost. Revizorji Komisije nikoli ne bi smeli uporabiti pravil, ki so bila strožja od odobrenih, zato moramo urediti preteklost, komisarka.
<P>
Komajda smo ušli katastrofi z raziskovalnimi instituti, ki so sumničili Evropsko unijo. Danes moramo z modrostjo in spoštovanjem dobrega upravljanja ter uporabo dopustnega tveganja za napake, toda tudi ob upoštevanju neodvisnih ponovnih revizij, in če to ne uspe - kot sem predlagal in je bilo sprejeto -, z uvedbo mediatorja, ponovno pridobiti zaupanje vseh naših raziskovalnih institutov, seveda z ustreznim spremljanjem in evropskim financiranjem. Potem bomo na podlagi odnosa zaupanja med državami članicami in Evropsko unijo začeli pogajanja o naslednji finančni perspektivi, da bi bolje utrdili osrednjo nalogo naših raziskav in jih naredili bolj evropske.
<SPEAKER ID="310" NAME="Marisa Matias" AFFILIATION="GUE/NGL">
(PT) Najprej bi čestitala gospe Carvalho za odlično poročilo, ki nam ga je predstavila danes, in tudi za način, na katerega je znotraj Parlamenta in izven njega vodila ta postopek na tako demokratičen način. Menim, da je treba to pohvaliti, zato bi se ji tudi zahvalila.
<P>
Sedmi okvirni program je največji in najdaljnosežnejši program, ki ga imamo na svetovni ravni v smislu raziskav, v zvezi s tem pa je zelo dobrodošla poenostavitev, ki jo predlaga Komisija. Vendar pa predlog, ki ga tu predstavlja Parlament, zelo izboljšuje predlog Komisije. In sicer s priznavanjem, da poenostavitev ne zadostuje, z jasnim in ključnim razlikovanjem med raziskavami in inovacijami, upoštevanjem različnih področij raziskav, izboljšanjem jasnosti, preglednosti, udeležbe in demokracije, zagotavljanjem enakih možnosti dostopa do razpoložljivega financiranja, odločitvijo za model, ki je manj osredotočen na birokracijo in birokratski nadzor in bolj usmerjen v odličnost raziskav, s priznavanjem pomena različnih znanstvenih področij in zavzemanjem za to, da se partnerje izbira in zavezništva sklepa s partnerji pod enakimi pogoji.
<P>
Gospod predsednik, zato bi rad zaključil s tem, da povem, da bi izvajanje tega predloga imelo za posledico jasno izboljšanje delovnih pogojev za vse raziskovalce v Evropi in tudi večji ugled in nadaljnje izboljšave raziskav v Evropi. Zato moramo sodelovati.
<SPEAKER ID="311" NAME="Seán Kelly" AFFILIATION="PPE">
Gospod predsednik, ogromno nedvomno dobrega dela, ki ga opravi Evropska unija, uničijo zgodbe o pretirani zapletenosti in o ljudeh, ki si prizadevajo pridobiti financiranje in ne morejo dostopati do njega, čeprav si za to zelo prizadevajo in celo za nekaj mesecev za polni delovni čas zaposlijo ljudi, da vložijo prijavo, in nato niso uspešni. Slišal sem številne tovrstne zgodbe.
<P>
Enako velja za vloge za financiranje v okviru kulturnih in izobraževalnih programov. Če lahko storimo eno stvar, je to izpolnitev cilja zmanjšanja birokracije za 25 % v letu 2020. Ta cilj bi bilo pravzaprav treba zvišati na 50-odstotno zmanjšanje, če to lahko storimo, saj je bilo, kot je bilo povedano, na področju vlog in revizije veliko dobrega dela, ki smo ga opravili, uničenega zaradi zgodb o težavah, ki so se pojavile zaradi prekomerne zapletenosti.
<P>
Poenostavitev je pot naprej.
<SPEAKER ID="312" NAME="Cecilia Malmström">
članica Komisije. - Gospod predsednik, gospe Carvalho bi čestitala za to zelo izčrpno poročilo. Pozornost je pritegnila k pomembnim pomislekom na področju evropskih raziskav: k vprašanju zapletenosti pravil za upravičence in zelo težki upravni obremenitvi.
<P>
Aprila letos je Komisija sprejela sporočilo na to temo, v katerem je predstavila dolg seznam kratkoročnih in dolgoročnih možnosti za poenostavitev. To je sprožilo zelo pomembno medinstitucionalno razpravo. Komisija je zelo hvaležna, da je Parlament obravnaval to zadevo tako prednostno. Komisija je tudi zelo hvaležna, da poročilo podpira večino predlogov in vsebuje celo nekatere predloge Parlamenta, ki so zelo zanimivi.
<P>
Podobno podporo je dal Svet, na podlagi tega zelo širokega medinstitucionalnega soglasja pa moramo zdaj ukrepati. Povsem smo zavezani dosegi poenostavitve in poenostavitvenim načelom, kot so navedena v vašem poročilu: enostavnost, preglednost, pravna varnost, doslednost, odličnost in, kot je dejal gospod Audy, je pristop, utemeljen na zaupanju, k našim raziskovalnim institucijam vsekakor pomembna smernica za upravljanje dejavnosti.
<P>
Nekatere predloge v vašem poročilu in sklepih Sveta je mogoče izvajati v trenutnem okviru. Službe Komisije zdaj iščejo rešitve, ki jih je mogoče začeti hitro izvajati. Preučujemo rešitve za širše sprejemanje metodologij za povprečne stroške in za prožnejši pristop k izterjavi za vnaprejšnje financiranje in za možnost pavšalnih zneskov za stroške osebja lastnikov-upravljavcev malih in srednje velikih podjetij.
<P>
Prav tako zelo resno jemljemo pomisleke glede nedosledne razlage predpisov in postopkov s strani različnih služb pri izvajanju sedmega okvirnega programa. Intenzivno si prizadevamo za izvedbene ukrepe, ki zagotavljajo enotnejšo razlago in uporabo predpisov.
<P>
Prizadevali si bomo tudi za nadaljnje zmanjšanje zamud pri zagotavljanju nepovratnih sredstev in plačil. Ne smemo pozabiti, da temeljitejše spremembe zahtevajo pregled finančne uredbe in njenih izvedbenih predpisov. Šele po tem bomo lahko odpravili nekatere izmed obsežnih omejitev.
<P>
Trenutna nadzorna strategija za odhodke za raziskave je bila oblikovana za odkrivanje in odpravo napak, da bi raven preostalih napak zmanjšali na manj kot 2 %. Komisija se strinja, da je to drago in upravičencem in tudi Komisiji nalaga veliko upravno breme. Zato bi višja stopnja dopustnega tveganja za napake, kot jo podpira vaše poročilo, Komisiji lahko omogočila določiti prizadevanja za nadzor, optimizirati stroškovno učinkovitost in uravnotežiti potrebo po učinkovitem nadzoru z vzpostavitvijo odnosa z raziskovalci, utemeljenega na medsebojnem zaupanju.
<P>
Hvala za poročilo, zahvaljujem pa se tudi vsem, ki so sodelovali pri njegovi pripravi. Utrlo je pot za zelo dobro in pomembno delo v prihodnosti.
<SPEAKER ID="313" NAME="Predsednik">
Razprava je končana.
<P>
Glasovanje bo potekalo jutri, v četrtek, 11. novembra 2010 ob 12.00.
<P>
Pisne izjave (člen 149 poslovnika)
<SPEAKER ID="982" NAME="Luís Paulo Alves" LANGUAGE="PT">
Inovacije in raziskave so zdaj kritični elementi nove razvojne strategije za našo celino: strategije EU 2020. Zavezanost raziskavam in razvoju ima konkretem vpliv na gospodarsko dejavnost, saj samo inovacije jamčijo prihodnjo proizvodnjo z močno dodano vrednostjo in s tem povečanje ravni ustvarjanja delovnih mest in konkurenčnosti Evropske unije na mednarodni ravni. Vedno sem trdil, da je regionalna raven najprimernejša za spodbujanje raziskav in razvoja, ker daje prednost univerzam, javnim raziskovalnim organizacijam, velikim podjetjem, malim in srednje velikim podjetjem ter tesnejšemu sodelovanju regionalnih in lokalnih javnih organov, zlasti kot grozdi. V miji regiji Azorih je to dejstvo razvidno iz prevladovanja oceanskih in pomorskih raziskav, ki jih opravlja Oddelek za oceanografijo in ribištvo Univerze na Azorih. Spodbujanje inovacij na regionalni ravni prispeva tudi k zmanjšanju socialnih in regionalnih razlik, zaradi česar je ključnega pomena, da kohezijska politika še naprej prispeva k financiranju teh dejavnosti v najbolj oddaljenih regijah kot so Azori.
<SPEAKER ID="981" NAME="Roberta Angelilli" AFFILIATION="PPE">
v pisni obliki. - (IT) Spričo vmesnega pregleda sedmega okvirnega programa za raziskave in priprave prihodnjih pravil za naslednji okvirni program moramo preučiti in najti rešitve, ki nam bodo omogočile odpraviti določene ovire, ki zainteresiranim stranem otežujejo dostop do financiranja EU.
<P>
Če hočemo ustvariti na znanju in inovacijah temelječe gospodarstvo, moramo vlagati v raziskave, s čimer bomo malim in srednje velikim podjetjem, univerzam, javnim raziskovalnim organizacijam ter regionalnim in lokalnim organom omogočili imeti koristi od finančnih sredstev, ki jih da na razpolago EU.
<P>
Vendar pa dostop do financiranja v sektorju raziskav zahteva znatne tehnične zmogljivosti in poglobljeno poznavanje upravnih in finančnih postopkov. Vendar pa ga zaznamuje tudi težnja po dajanju prednosti projektom, usmerjenim v rezultate, kar pomeni, da je stopnja dovoljenega tveganja nizka, kar odvrača od zelo inovativnih projektov.
<P>
Učinek te situacije je, da zasebni sektor odvrača od sodelovanja in je svet raziskav malo več od zbirke nezanimivih projektov, s čimer se zmanjšuje konkurenčnost Evrope v svetovnem gospodarstvu.
<P>
Podpiram predloge, ki so vključeni v poročilo in Evropsko komisijo pozivajo, naj spodbuja pristop, usmerjen k uporabniku, da bi izboljšala dostop do financiranja in dokumentov z navodili, ki jih je treba zbrati v priročniku in prevesti v uradne jezike EU, in da bi vzpostavila večje zaupanje v znanstveno in poslovno skupnost.
<SPEAKER ID="314" NAME="Ioan Enciu" LANGUAGE="RO">
Področje raziskav in področje inovacij sta dva elementa, ki tvorita temelj strategije Evropa 2020 za krepitev konkurenčnosti, spodbujanje trajnostne gospodarske rasti in ustvarjanje delovnih mest. V tem okviru je treba izboljšati izvajanje sedmega okvirnega programa za raziskave, zlasti s pospešitvijo in poenostavitvijo povezanih upravnih postopkov, skrajšanjem čakalnih dob in racionalizacijo upravljanja z vlogami.
<P>
Vendar pa bi poudaril, da v primeru novih držav članic pomanjkljivosti okvirnega programa presegajo strogo upravno področje in področje upravljanja. Glavni problem v teh državah je povezan s pomanjkanjem raziskovalne infrastrukture, zaradi česar je strukturno nemogoče dostopati do sredstev, dodeljenih s tem programom. Zaradi tega mora Komisija v prihodnji predlog o poenostavitvi vključiti tudi določene posebne ukrepe z namenom vzpostavitve razvojnih infrastruktur v novih državah članicah, da bi jim zagotovila enako možnost dostopanja do raziskovalnih programov.
<SPEAKER ID="980" NAME="Edit Herczog" LANGUAGE="HU">
Pred nekaj dnevi smo s kolegi poslanci z veliko večino sprejeli resolucijo o poenostavitvi pravil financiranja okvirnih programov za raziskave, ki jo je predložila gospa Maria da Graça Carvalho. Resolucija je korak v pravo smer, vendar pa so potrebni še odločnejši koraki. Naš trenutni regulativni sistem zahteva takšno stopnjo birokratskih priprav, da izključuje prav pobude IT, mala in srednje velika podjetja ter manjše raziskovalne institucije iz kroga tistih, ki lahko dobijo finančna sredstva. Zaradi tega finančna podpora ne doseže najboljših raziskovalcev, ampak jo prejmejo inštituti z najboljšimi računovodji. Zdi se, da se finančni nadzor trenutno ni sposoben spoprijeti s kakršnim koli tveganjem, to pa je nedopustno, ko gre za raziskave in razvoj, ki pogosto zajemajo naložbe z negotovim izidom. Tveganje je treba upravljati, ne izključiti. Za to obstajajo ustrezne regulativne rešitve, ki jih je treba strogo upoštevati. Vendar pa je predpise, ki so strukturno nezdružljivi z naravo raziskav, treba spremeniti. Še ena podobna velika pomanjkljivost je geografska nesorazmernost porazdelitve sredstev okvirnega programa za raziskave. Možnost, da raziskovalci, ki živijo v novih državah članicah, prejmejo podporo, je v primerjavi z raziskovalci, ki živijo v starih državah članicah, izredno majhna. Dokler je cilj okvirnega programa Evropske unije za raziskave zagotoviti priložnost, da vsi evropski talenti dosežejo odličnost, ta ne more dopustiti takšnih razlik pri izvajanju programa.
<SPEAKER ID="315" NAME="Richard Seeber" AFFILIATION="PPE">
v pisni obliki. - (DE) V današnji družbi, temelječi na znanju, mora strokovno znanje igrati ključno vlogo, zlasti spričo najgloblje gospodarske krize v novejši zgodovini. Raziskave, razvoj in inovacije so izredno pomembni, da bi ohranili položaj Evrope kot svetovnega gospodarskega akterja in tudi njeno konkurenčnost. Evropske pobude za javno financiranje raziskovalnih programov so še vedno preveč birokratske in povezane z visokimi upravnimi stroški. Poenostavitev sedmega okvirnega programa, ki je trenutno največji javno financirani program za raziskave in tehnološki razvoj, je torej ključna za vzpostavitev zadostne spodbude za znanstvene raziskave. Financiranje raziskav mora bolj temeljiti na zaupanju do sodelujočih in dopustiti večjo stopnjo tveganja v zvezi z njimi, da bi omogočili, da se celo projekti z večjim potencialom tveganja zdijo privlačni, in olajšali izvajanje vrhunskih raziskav.
