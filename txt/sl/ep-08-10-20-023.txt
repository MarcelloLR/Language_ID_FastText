<CHAPTER ID="023">
24. letno poročilo Komisije o spremljanju uporabe prava Skupnosti (kratka predstavitev) 
<SPEAKER ID="252" NAME="Predsednik">
Naslednja točka je kratka predstavitev poročila gospe Geringer de Oedenberg v imenu Odbora za pravne zadeve o 24. letnem poročilu Komisije o spremljanju uporabe prava Skupnosti
<SPEAKER ID="253" NAME="Lidia Joanna Geringer de Oedenberg" LANGUAGE="PL">
Gospod predsednik, učinkovitost politik Evropske unije je v veliki meri odvisna od njihovega izvajanja na nacionalni, regionalni in lokalni ravni. Skladnost držav članic s pravom Skupnosti je torej treba budno spremljati. Kot poročevalka o 24. letnem poročilu Parlamenta o tej temi lahko rečem, da se je število postopkov za ugotavljanje kršitev, ki jih je sprožila Komisija, nekoliko zmanjšalo. Kljub temu jih je vseeno še vedno več kot 2 500.
<P>
Omeniti je treba tudi 16-odstotno zmanjšanje števila postopkov v zvezi z neizpolnjevanjem obveznosti obveščanja o postopkih prenosa v razširjeni Uniji 25 držav članic. To je znak boljše discipline držav članic, kar zadeva obveščanje. Kot v preteklih letih se večina pritožb nanaša na neustrezno delovanje skupnega trga, zlasti na izvajanje načela prostega pretoka oseb, blaga in storitev. Mnoge pritožbe so povezane tudi s kršitvijo pravic, ki izhajajo iz državljanstva Evropske unije in ki zagotavljajo načelo enakih pravic in priložnosti za vse državljane. Dne 5. septembra 2007 je Komisija predlagala, da se spremenijo delovne metode, ki so se uporabljale do takrat. Namen predloga je zagotoviti učinkovitejše upravljanje postopkov. Predlog je podprla večina poslancev tega Parlamenta. Bil pa je izražen pomislek, da lahko zaradi novega postopka Komisija izgubi institucionalno odgovornost kot varuhinja Pogodb, saj postopek predvideva, da Komisija pritožbe, ki jih prejme, posreduje nazaj državi članici, ki je in primis odgovorna za nepravilno izvajanje zakonodaje Skupnosti. Zato mora Komisija nujno predložiti Parlamentu prvotno poročilo o rezultatih, pridobljenih v prvih šestih mesecih pilotnega projekta, ki se je začel 15. aprila letos in v katerem sodeluje 15 držav članic. Komisija je pogosto najvišja ustanova, kateri lahko državljani posredujejo primere neustreznega izvajanja zakonodaje. Zato mora Komisija voditi evidenco vse korespondence, ki bi lahko vsebovala informacije o primerih kršitev zakonodaje Skupnosti.
<P>
Pri obstoječem postopku za ugotavljanje kršitev je največja težava še vedno pretirano dolga obravnava pritožb. V povprečju traja 20,5 meseca, kar je preveč. Komisija si mora z vsemi močmi prizadevati, da dolgotrajne postopke skrajša in najde praktične rešitve. Slednje bi lahko vključevale uporabo sistemov, kot je SOLVIT, ki se še vedno premalo priporoča. Precejšnje povečanje primerov kršitev zaradi neizvrševanja sodb Sodišča Evropskih skupnosti je bilo zabeleženo leta 2006. K temu prispeva dejstvo, da je sodelovanje med nacionalnimi sodišči in Sodiščem Evropskih skupnosti pogosto preslabo. Poleg tega se ne uporablja mehanizem predhodnega odločanja o vprašanjih iz člena 234 Pogodbe. Vzrok za to je še vedno premajhno znanje o pravu Skupnosti na ravni določenih držav članic.
<P>
Če se ozremo k medinstitucionalnemu sodelovanju, bi morali sporazumi o spremljanju izvajanja zakonodaje Skupnosti in tesno sodelovanje med Svetom, Komisijo in evropskim varuhom človekovih pravic skupaj z ustreznimi odbori tega Parlamenta določiti standard za zagotavljanje učinkovitega poseganja v vseh primerih, ko tožnik predloži utemeljeno pritožbo o kršitvi zakonodaje Skupnosti. Število neustrezno vloženih pritožb, ki je bilo v preteklih letih visoko, ostaja na visoki ravni. Nekatere pritožbe se napačno naslovijo na Odbor za peticije, druge pa ne sodijo v pristojnost ustanov, katerim so predložene. Takšnih je bilo kar 75 % pritožb, ki jih je prejel varuh človekovih pravic leta 2006. To pomeni, da je nujno treba več prizadevanj usmeriti v izboljšanje informacij, ki so na voljo državljanom, boljše napotke tožnikom, da se lahko obrnejo na organ, ki je najbolj sposoben obravnavati njihov primer, bodisi na nacionalni ali evropski ravni. Pritožbe državljanov so neprecenljiv kazalnik njihovih najbolj perečih potreb. Komisija se mora pri zakonodajnih pobudah ravnati po teh informacijah.
<P>
V sklopu analize izvajanja prava Skupnosti v letu 2006 želim pozvati zlasti tiste države članice, ki bi imele največje koristi od strukturnega financiranja iz naslova finančnega okvira 2007-2013, da hitro in ustrezno prilagodijo svojo nacionalno zakonodajo evropski. Tu mislim predvsem na področje okoljske zaščite, da bi razpoložljive strukturne vire učinkovito uporabili ter pospešili socialni in gospodarski razvoj regij.
<P>
Na koncu bi rada povedala, da mi je žal, da so imeli člani Odbora za pravne zadeve iz skupine Evropske ljudske stranke (Krščanskih demokratov) in Evropskih demokratov ključno vlogo pri izključitvi pomembnih določb iz mojega poročila. Te določbe so se nanašale na enako obravnavo žensk in moških pri dostopu do zaposlitve, izobraževanja, napredovanja in socialnega zavarovanja. Enaka obravnava v mnogih državah članicah še vedno ni pravilo, kar je v čistem nasprotju z načelom enakosti, ki bi ga morali mi vsi postaviti na prvo mesto.
<SPEAKER ID="254" NAME="Joe Borg">
član Komisije. - Gospod predsednik, Komisija toplo pozdravlja splošno podporo, ki jo je Parlament izrazil pristopu Komisije, opredeljenem v sporočilu Komisije iz leta 2007 "Evropa rezultatov: uporaba prava skupnosti", in se zahvaljuje gospe Geringer za njeno poučno poročilo.
<P>
Komisija velik pomen pripisuje pravilni uporabi prava Skupnosti. Upošteva prednostne naloge, ki jih je določila Barrosova komisija, ter budno izvaja svojo vlogo varuhinje Pogodbe. Zato je Komisija veliko truda namenila izboljšanju svojih delovnih metod v korist državljanov in podjetij, kot je pojasnjeno v sporočilu iz leta 2007.
<P>
Te izboljšave zajemajo letošnjo uvedbo pogostejšega odločanja o primerih kršitev, s čimer bi se izognili zamudam pri posredovanju primerov naprej, in uvedbo pilotnega projekta EU letos aprila. S tem pilotnim projektom bomo v 15 državah članicah preizkusili izboljšano metodo reševanja težav in posredovanja informacij, da bi državljanom in podjetjem zagotovili hitrejše in boljše rezultate. Poročevalka bo prejela najnovejše dejanske informacije o delovanju tega pilotnega projekta EU, celotno poročilo pa bo na voljo po enem letu, kot obljubljeno, ko bo pridobljenih dovolj izkušenj za prve zaključke. Preizkušamo tudi, kako se obnesejo uradniki v nekaterih predstavništvih držav članic pri spremljanju vprašanj v zvezi z uporabo prava Skupnosti, da bi ugotovili, kako lahko s tem izboljšamo učinkovitost. To odraža realnost, namreč da so pri vseh vprašanjih glede uporabe prava Skupnosti vpleteni ukrepi držav članic. To delo torej Komisiji nalaga tesnejše sodelovanje z oblastmi držav članic pri iskanju pravilnih in hitrih rešitev. V tem pomembnem delu načrta za boljšo pravno ureditev lahko vidno vlogo igra tudi skupni medinstitucionalni sporazum.
<P>
V tem kontekstu sem se ponudil, da bom s poročevalko uskladil prihodnje preglede uporabe pravnega reda Skupnosti na različnih področjih, da bi zagotovil najnovejše informacije. Trudimo se, da bi uvedli pobude, omenjene v sporočilu iz leta 2007, o večji preglednosti. Letošnje poročilo zaključujemo s strateško oceno obstoječega stanja, prednostno razvrstitvijo vprašanj in programom ukrepov, da bi vzdrževali medinstitucionalno razpravo.
<P>
Za konec bi rad omenil, da poročilo gospe Geringer podpira tudi skupne kontaktne točke za usmerjanje državljanov. Lahko potrdim, da Komisija že dela na tem. Svojo oceno in predloge bomo predložili, čim bo mogoče.
<P>
Gospa Geringer, posebno pozornost pripisujete spremljanju izvajanja direktiv o enaki obravnavi. Lahko vam zagotovim, da je bila izvedena popolna ocena prenosa držav članic. Sproženih je bilo več kot 40 postopkov za ugotavljanje kršitev, ki se aktivno izvajajo z namenom pridobitve rezultatov v kratkem času.
<SPEAKER ID="255" NAME="Predsednik">
S tem se točka zaključi.
<P>
Glasovanje bo potekalo v torek.
