<CHAPTER ID="013">
Pravice potnikov med potovanjem po morju in celinskih plovnih poteh - Pravice potnikov v avtobusnem prometu (razprava) 
<SPEAKER ID="364" NAME="Predsednik">
Naslednja točka je skupna razprava o naslednjih poročilih:
<P>
poročilu gospoda Teychennéja v imenu Odbora za promet in turizem o predlogu Uredbe Evropskega parlamenta in Sveta o pravicah potnikov med potovanjem po morju in celinskih plovnih poteh ter spremembi Uredbe (ES) št. 2006/2004 o sodelovanju med nacionalnimi organi, odgovornimi za izvrševanje zakonodaje o varstvu potrošnikov - C6-0476/2008 - in
<P>
poročilu gospoda Albertinija v imenu Odbora za promet in turizem o predlogu Uredbe Evropskega parlamenta in Sveta o pravicah potnikov v avtobusnem prometu ter spremembi Uredbe (ES) št. 2006/2004 o sodelovanju med nacionalnimi organi, odgovornimi za izvrševanje zakonodaje o varstvu potrošnikov - C6-0469/2008 -.
<SPEAKER ID="365" NAME="Michel Teychenné" LANGUAGE="FR">
Gospod predsednik, gospod Tajani, gospe in gospodje, od vsega začetka postopka sta moje delo vodili dve načeli, in sicer, zagotoviti večjo izenačenost pravic potnikov v različnih načinih prevoza - kar je cilj, ki sta si ga zastavila Komisija in Evropski parlament - ter zagotoviti, da bodo pravice jasno zapisane v besedilu. Glede zadnjega smo posebno pozornost posvetili osebam z omejeno mobilnostjo, saj panoga pomorskega prevoza dejansko nekoliko zaostaja glede potreb takih oseb.
<P>
Temeljno sporočilo besedila se glasi, da bi morali imeti ljudje možnost potovati po Evropi, ne da bi bili izpostavljeni muham prevoznih podjetij, da bi morali imeti pravico zahtevati določeno raven storitev in določeno raven obveščanja, in, nazadnje, da bi morale osebe z omejeno mobilnostjo uživati enake pravice kot drugi evropski državljani, na pa biti še dodatno kaznovani za svojo hibo.
<P>
Videti je, da je vsebina različice, sprejete v Odboru dne 31. marca, sprejemljiva za vse. Prvi razlog za to je, da se pravice oseb z omejeno mobilnostjo povečujejo. Če bo besedilo sprejeto, ne bo več mogoče osebi odreči pravice do prevoza zaradi invalidnosti, razen iz razlogov, povezanih z možnostmi vkrcanja, spoštovanjem osebnega dostojanstva in tehničnimi lastnostmi plovila. Nadalje mora biti osebam z omejeno mobilnostjo zagotovljena pomoč, in sicer od trenutka rezervacije; danes pa to po zaslugi interneta velja tudi za povratno vožnjo in uradno obveščanje. To je torej v besedilu urejeno.
<P>
Obvestila o pravicah potnikov morajo biti standardizirana in zagotovljena v dostopni obliki, tako kot že danes velja v železniškem in letalskem prometu.
<P>
Kar se tiče pravic vseh potnikov, smo menili, da je treba nadomestila v primerih težav uskladiti na višji ravni, na podlagi ureditve, ki velja v letalskem prometu. Rezultat je, da bodo potniki v primerih zamud ali odpovedi voženj upravičeni do nadomestila do polne cene potovanja, nadomestilo pa se bo izračunalo glede na povzročene težave.
<P>
Informacije morajo biti jasne in dostopne, kar je pri prevozih pogosto problem. Vedno znova se dogaja: ljudje niso ustrezno obveščeni, ne vedo, zakaj ladja - prav lahko pa bi govorili tudi o letalu ali vlaku - še ne izpluje, zakaj zamuja; zato smo želeli izboljšati določbe o obveščanju.
<P>
Tudi obravnava pritožb mora biti organizirana bolje. Dejansko je danes pritožba v primeru težav zapletena zadeva, namen našega besedila pa je bil poenostaviti postopke, tako na ravni držav članic kot na ravni državljana-posameznika.
<P>
Ukvarjali smo se tudi z vlogo državnih organov za obravnavo pritožb in izboljšali njeno opredelitev.
<P>
Za konec, mestni in primestni prevozi - pri tem imam v mislih italijanski, beneški vaporetto, ki je tako pri srcu gospodu Albertiniju - niso zajeti v tem besedilu, saj ne spadajo med glavne prevozne storitve.
<P>
Preidimo na križarjenja in njihovo obravnavo v besedilu: upoštevajmo, da so križarjenja danes izredno pomemben način preživljanja dopusta, v njihovo ciljno skupino pa spadajo tako starejši kot invalidi. Zato so križarjenja seveda zajeta v besedilu, ne le v zvezi z Direktivo o paketnih potovanjih, na katero se besedilo sklicuje in ki je direktiva iz leta 1991, pač pa tudi glede zagotovila enake obravnave potrošnikov.
<P>
Vnesena je opredelitev force majeure - ki je lahko razlog za zavrnitev prevoza - in glede tega smo soglasno oblikovali spremembo. Rad bi vas pa opozoril na letalske prevoze, kjer mora danes o zadevah pogosto razsojati sodišče, ker pojem force majeure ni opredeljen dovolj natančno. Zato smo poskusili v besedilu obdelati težave, povezane s pomorskim prometom. V mislih imam bibavico, vetrove in neurja, ki prav tako vplivajo na plovbo in jih je treba upoštevati.
<P>
Za zaključek naj povem, da smo razpravljali tudi o odgovornosti pristanišč pri zagotavljanju pomoči. To je besedilo o pravicah potnikov, ne pa besedilo ...
<P>
(Predsednik je prosil govornika, naj sklene svoj govor)
<P>
... torej je besedilo zaokroženo z arbitražo med pristanišči in prevozniki. Znano mi je, da bo gospod Jarzembowski predložil svoje spremembe; odgovoril mu bom v dveh minutah, ki mi še preostaneta.
<SPEAKER ID="366" NAME="Gabriele Albertini" LANGUAGE="IT">
Gospod predsednik, gospe in gospodje, s potrditvijo zakonodaje o zračnem in železniškem prevozu, poročila gospoda Teychennéja o prevozu po morju in po celinskih plovnih poteh ter predloga o pravicah potnikov v avtobusnem prevozu Evropska unija zaokroža zakonodajni okvir za vse načine prevoza.
<P>
Pri sestavljanju te uredbe smo morali poiskati ravnovesje med dvema pristopoma: prvi zadeva "področje načrtovanja ravni" za vse načine prevoza, pri čemer lahko načini prevoza med seboj konkurirajo ob enakih pogojih in ob enakih možnostih, pri čemer potniki uživajo visoko raven varstva ne glede na izbrani način prevoza.
<P>
Drugi pristop odraža različne značilnosti načinov prevoza in upošteva praktične vidike - pri avtobusnem prevozu nas zanima obravnava odgovornosti za zamude, pri cestnem prevozu razmišljamo o nesrečah in prometnih zastojih ipd., kar pri železniškem prevozu ne velja, saj železnica uporablja lastne namenske proge.
<P>
Rad bi spregovoril tudi o dveh nasprotjih, ki smo ju skušali uskladiti in nam je po mojem mnenju to uspelo. Pravi namen uredbe je povečati pravice potnikov, panogo cestnega prevoznikov pa sestavljajo predvsem mala in srednja podjetja, ki bodo za prilagoditev novim zahtevam potrebovali čas in vire in ki se, podobno kot večina drugih panog gospodarstva, v tej gospodarski krizi srečujejo s težavami.
<P>
Prišli smo do faze razprave o spremembah v Parlamentu in rad bi se zahvalil kolegom poslancem za njihove pomembne prispevke k besedilu uredbe in odlično sodelovanje. Večino dela, ki je bilo potrebno za prvo obravnavo, je že opravil Odbor za promet in turizem, Parlamentu pa je prepustil le razjasnitev glede pravnega jezika.
<P>
V imenu svoje skupine sem za jutrišnje glasovanje predložil le tri dodatne spremembe. Naj vam jih na kratko opišem: Sprememba 73 pomeni preprosto jezikovno pojasnitev, sprememba 82 določa zgornjo mejo objektivne odgovornosti, ki je predpisana v členu 6(3) predloga uredbe. Glede področja veljavnosti besedila sprememb, ki jih je sprejel odbor za promet, so vse politične skupine soglašale, da se zajame tudi regionalni prevoz. O dveh ključnih besedilih za področje mestnega in primestnega prevoza bomo glasovali jutri.
<P>
Kot poročevalec podpiram spremembo 80 o popolni izključitvi lokalnega prevoza, ki jo je vložila moja skupina, izrazil pa sem tudi podporo spremembi 81, ki državam članicam podeljuje pristojnost za izvzetje lokalnega prevoza, če lahko potnikom zagotovijo raven pravic, podobno tisti iz uredbe.
<P>
Prepričan sem, da smo sestavili besedilo, ki nam zagotavlja dobro izhodišče v prihodnjih tristranskih pogajanjih s Svetom in Komisijo. Zato želim češkemu predsedstvu in Švedski, ki bo naslednja predsedovala Evropskemu svetu, uspešno delo na področju pravic potnikov, seveda pa upam tudi, da bom lahko prispeval svoj delež tudi v nadaljnjih fazah sprejemanja uredbe v naslednjem mandatu Parlamenta.
<SPEAKER ID="367" NAME="Pavel Svoboda">
predsednik Sveta. - (CS) Gospe in gospodje, jutri glasujete o osnutkih sprememb dveh predlogov Komisije o zaščiti pravic potnikov v avtobusnem prevozu in med potovanjem po morju ter celinskih plovnih poteh.
<P>
To sta pomembni uredbi, tako za potrošnike kot za prevoznike. EU je pred kratkim sprejela uredbi enake vrste za letalski in železniški prevoz. Predloga Komisije bosta zaokrožila pravni okvir področja prevozov. V praksi bo to pomenilo večjo zaščito vseh potnikov, zlasti invalidov in oseb z omejeno mobilnostjo, ne glede na način prevoza. Nadalje bodo vzpostavljeni enaki pogoji za vsa področja prevoza. Češko predsedstvo predloga seveda pozdravlja in jima pripisuje velik pomen. Prepričan sem, da predloga odražata cilj krepitve pravic potnikov, ki si ga je EU zastavila v zadnjih letih.
<P>
V zvezi s spremembami k osnutkom, ki ste jih izglasovali v Odboru za promet in turizem, bi rad omenil zlasti dva vidika. Prvi je, da pripisujete velik pomen pravicam invalidov in oseb z omejeno mobilnostjo. Naša stališča glede tega se seveda ujemajo, kar je zelo važno, če želimo ti dve pomembni uredbi potrditi v drugi obravnavi.
<P>
Drugi vidik je, da ste želeli doseči natančno uskladitev osnutkov uredb z obstoječimi uredbami o pravicah potnikov pri drugih načinih prevoza, in da ste se zelo potrudili, da bi predloge zelo natančno prilagodili posebnim zahtevam avtobusnega prevoza oziroma prevoza po morju in celinskih plovnih poteh, ne da bi pri tem opustili krepitev pravic potnikov, kar je namen uredb. V celoti soglašamo, da je treba uredbe prilagoditi posebnostim posameznih načinov prevoza. Kot vemo, ni mogoče uporabiti popolnoma enakega pristopa pri različnih načinih prevoza. Železniški in letalski prevoz imata svoje značilnosti, podobno velja za avtobusni prevoz in prevoz po morju in celinskih plovnih poteh. Tudi znotraj vsake od teh panog imamo zelo velike razlike. Imamo velika in mala podjetja, vožnje lahko trajajo nekaj dni ali le nekaj minut. Zato je treba najti rešitev, ki bo sprejemljiva za vsakogar in bo zagotovila zaščito pravic potnikov, ne da bi naložila nepotrebna upravna bremena prevoznikom, zlasti manjšim podjetjem na trgu. To vprašanje je seveda še zlasti pomembno v današnjih gospodarskih razmerah.
<P>
Zato cenimo vaše delo pri teh vprašanjih. Pomeni odlično izhodišče. Obenem pa se tudi večinoma ujema z našimi mnenji o predlogih. Trdno sem prepričan, da bomo lahko plodno sodelovali pri oblikovanju pravne ureditve v korist vseh udeležencev in v smislu izboljšanja zakonodajnega procesa, ki je eden od ciljev EU. Za zaključek bi se rad posebej zahvalil poročevalcema gospodu Albertiniju in gospodu Teychennéju za njuno odlično delo in skrbno sestavljeni poročili.
<SPEAKER ID="368" NAME="Antonio Tajani" LANGUAGE="IT">
Gospod predsednik, gospe in gospodje, z veseljem se spominjam svojih poslanskih let v tem parlamentu, zaradi teh let pa znam tudi še toliko bolj ceniti delo, ki ga je Evropski parlament vložil v to obravnavo.
<P>
Zato bi se rad zahvalil gospodu Teychennéju in gospodu Albertiniju za juna pomembna prispevka k zaščiti pravic državljanov kot potnikov na vseh področjih prevoza, saj je poseg na področje avtobusnih prevozov in prevozov po morju potreben za zapolnitev vrzeli v evropski zakonodaji, na katero opozarjate vsi.
<P>
Veliko potnikov je invalidov. ali pa je njihova mobilnost omejena iz drugih vzrokov, zato je tudi naša dolžnost zagotoviti prosto gibanje tudi njim, saj gre pri tem predvsem za vprašanje svoboščin v Evropski uniji. Seveda kakovosten zakonodajni postopek ni preprosta zadeva, vendar pomeni današnji dan velik korak naprej na tem področju.
<P>
Vesel sem bil tudi besed gospoda Svobode. V zvezi z besedili, o katerih sprejemu sta se Parlament in Komisija že dogovorila, obstajajo še določeni dvomi, vendar zaznavam splošno politično odprtost Sveta, kar me navdaja z upanjem glede poteka v prihodnosti.
<P>
Prepričan sem, da bomo podobno kot pri cestnem prevozu dosegli zadovoljiv kompromis, ki bo omogočil evropskim državljanom prosta potovanja po Evropski uniji ob ustrezni zaščiti pravic.
<P>
Menim torej, da danes razpravljamo o tematiki, ki zadeva življenje vsakega državljana, zato sem prepričan, da je treba, kar se tiče avtobusnega prevoza, podpreti - in na sestanku Odbora za promet in turizem dne 30. marca smo zaznali vzpodbudne znake - pristop Komisije, po katerem naj bi uredba zajemala čim širše področje, vse redne potniške prevoze, od mednarodnih, državnih in regionalnih, pa tja do mestnih in primestnih. To ustreza težnjam po poenostavitvi zakonodaje, obenem pa jamči enake pravice vsem potnikom brez načelnih izjem.
<P>
Glede na posebnosti panoge, gospod Albertini, pa predlog dopušča državam članicam izvzeti izvzetje mestnega, primestnega in regionalnega prevoza pri pogodbah o opravljanju javne službe, če te pogodbe zagotavljajo potnikom raven zaščite, primerljivo s tisto iz uredbe. To se mi zdi razumna rešitev, ki omogoča potrebno prožnost, obenem pa varuje temeljne pravice potnikov.
<P>
Odgovornost avtobusnih prevoznikov do potnikov v primeru smrti ali poškodbe je naslednji bistveni element predloga. V Skupnosti so na tem področju tolikšna neskladja, da so potniki izpostavljeni hudi negotovosti. Podrobneje bi rad spregovoril o nekaterih točkah s tega področja: prvič, to področje ne zadeva zavarovanja, pač pa neposredno odgovornost prevoznikov do potnikov. Drugič, avtobusni prevoznik ni edini odgovoren za odškodnino in njegova pravica do izterjave nadomestila škode od tretjih oseb ni vprašljiva. Tretjič, to področje ne zadeva niti določb niti postopkov iz direktive o zavarovanju civilne odgovornosti pri uporabi motornih vozil iz leta 2005, in četrtič, Komisija dejansko ni oblikovala novega modela odgovornosti. Tukaj predlagamo ureditev odgovornosti, ki se zgleduje drugih načinih prevoza, obenem pa upošteva značilnosti panoge.
<P>
Kar se tiče prevoza po morju, sem prepričan, da potrebujemo en sam zakonodajni akt, čeprav so mnenja o tem deljena tako v Parlamentu kot v Svetu. Dovolite mi pripombo glede ključnega vprašanja, področja veljavnosti: v primerjavi s cestnim, železniškim ali letalskim prevozom je število potnikov pri prevozu po morju ali po celinskih plovnih poteh mnogo manjše. Pri tem je delež potnikov po celinskih plovnih poteh med njimi zelo majhen. Po mojem mnenju ni niti logično niti stvarno uvajati ločenih uredb za potnike na morju in za potnike na celinskih plovnih poteh, še manj, če upoštevamo, da se v obeh primerih pogosto uporabljajo enake vrste plovil. Menim, da je edini pravi odgovor enoten zakonodajni akt.
<P>
Dne 30. marca 2009 je ob razpravi o poročilu gospoda Teychennéja v Odboru za promet in turizem potekala tudi javna razprava ministrov v okviru Sveta za promet EU. Vesel sem, da sem lahko v tej razpravi opazil določeno ujemanje stališč Komisije, držav članic in Parlamenta, da je treba evropskim potnikom čim prej zagotoviti novo in ambiciozno zakonsko ureditev.
<P>
V tem smislu je Komisija seveda pripravljena poskrbeti za vse razjasnitve in izboljšave besedila, ki bi bile potrebne za uskladitev z značilnostmi vsake od vrst prevozov, in tako omogočiti prevoznikom dovolj prožnosti pri izvajanju uredbe. Dovolite mi, da še enkrat poudarim, da je treba za učinkovito izvajanje uredbe zagotoviti potrebne vire. V ta namen morajo državni organi, odgovorni za izvajanje, redno poročati o svojih dejavnostih. Vsaka država članica bo lahko vzpostavila sebi primeren sistem, odločila so bo lahko na primer za en pristojni organ ali za več pristojnih organov.
<SPEAKER ID="369" NAME="Georgios Papastamkos">
pripravljavec mnenja Odbora za pravne zadeve. - (EL) Gospod predsednik, predlog uredbe, dopolnjen s spremembami Evropskega parlamenta, ustrezno krepi pravice potnikov v pomorskem prevozu.
<P>
Prepričan pa sem, da bo pri naslednji zakonodajni pobudi na tem področju glede na potrebo po kombiniranih načinih prevoza primernejši horizontalen pristop, to je enoten zakonodajni akt za vse načine prevoza.
<P>
Tis si sistemskega vidika bi bilo v prihodnje bolje ločevati med predlogi v zvezi s pravicami potnikov na eni strani in v zvezi z osebami z omejeno mobilnostjo na drugi strani. Razlog so razlike glede namenov in ciljnih skupin med obema ureditvama.
<P>
Na koncu bi rad opozoril na pogosto ozek pristop Komisije - kar pa ne velja za gospoda Tajanija - k vprašanjem, ki terjajo širše in večstranske raziskave, med kakršna spada tudi pomorski prevoz.
<P>
Sredozemski pomorski prevoz se opravlja v drugačnih okoliščinah kot prevoz prek morskih ožin.
<SPEAKER ID="370" NAME="Georg Jarzembowski" LANGUAGE="DE">
Gospod predsednik, podpredsednik Komisije, predsednik Sveta, rad bi prejšnjemu govorniku povedal, da ves čas upoštevamo tudi grške otoke in grške prevoznike s trajekti: glede tega so njegove skrbi odveč.
<P>
Lahko rečem, da je moja skupina vesela, da bomo končno dobili enotno, koristim državljanov namenjeno ureditev pravic potnikov v primerih zamud in odpovedi tudi na področju prevoza po morju in celinskih plovnih poteh ter na področju avtobusnih prevozov. Radi bi se zahvalili obema poročevalcema, gospodu Albertiniju in gospodu Teychennéju. Sodelovanje v odborih je bilo konstruktivno, zato so rezultati kakovostni.
<P>
Rad pa bi nekoliko širše spregovoril o nekaj točkah. Menim, da je 25-odstotna odškodnina potnikom v pomorskem prevozu ob dve do tri urni zamudi popolnoma primerna, enako kot 50-odstotna odškodnina ob več kot triurni zamudi - gospodu Teychennéju pa bi rekel, da je 100-odstotna odškodnina ob daljših zamudah preprosto pretirana. Če upoštevamo, da prevoze opravljajo ne le velike družbe, pač pa, zlasti pri trajektnih prevozih, tudi mala in srednja podjetja, je pri odškodninah treba ravnati razumno.
<P>
Kot smo že povedali v dosedanjih razpravah, moramo paziti, da pri prevozih po morju odgovornosti ne bomo zaupali napačnim ljudem ali napačnim institucijam. Vsi člani zbornice si prizadevamo, da bi v okviru obeh dosjejev zagotovili ustrezno pomoč potnikom z omejeno mobilnostjo, vendar ne moremo pričakovati od lastnikov ladij, da bodo urejali težave glede dostopnosti v pristaniščih; to morajo opraviti sama pristanišča. Z drugimi besedami, ravnati moramo zelo pazljivo.
<P>
Kar se tiče pravic avtobusnih potnikov, bi želel poudariti, da so med medmestnimi in mestnimi avtobusi znatne razlike in da je treba te razlike upoštevati. Zato je moja skupina mnenja, da imamo prav, ko zahtevamo primerne pravice za potnike v medmestnih avtobusnih prevozih, mestni in primestni avtobusi pa obratujejo v popolnoma drugačnih okoliščinah. Taka pravila so prti njih neumestna in to moramo jasno ugotoviti.
<SPEAKER ID="371" NAME="Robert Evans">
v imenu skupine PSE. - Gospod predsednik, rad bi čestital obema poročevalcema. Pred nekaj leti sem bil poročevalec v zvezi z dostopnostjo letal invalidnim potnikom. Tokratna zakonodaja je naslednji delček sestavljanke, s katero bo prevoz čim bolj vključujoč, oziroma, po besedah gospoda Albertinija, ki bo utrdila pravice potnikov.
<P>
Danes, ko spodbujamo ljudi k uporabi javnega prevoza, je nujno v sestavljanko vključiti tudi avtobuse, kar je storil gospod Albertini. Nekateri poslanci, od katerih nekateri danes niso prisotni, so poskušali vnesti izjeme oziroma izključiti določena področja, zame pa je že ves čas izhodišče težnja, da bi v ureditev vključili čim več področij, saj s tem Evropo oblikujemo v skupni trg v korist ljudi. Zato je tako pomembna sprememba 81.
<P>
V svojih uvodnih pripombah je komisar dejal, da morajo biti pravice potnikov enake brez izjem - nato pa je govoril o izjemah, na primer pri regionalnem prevozu. Po mojem mnenju regionalnega prevoza ne bi smeli izvzeti, in to zadevo sem nekoliko raziskal. V nekaterih državah članicah lahko regionalna avtobusna vožnja traja do šest ur, kar je več kot na primer mednarodna avtobusna vožnja iz Londona v Bruselj ali v Pariz. Zato menim, da bi moral biti regionalni prevoz zajet. Mislim, da je prav, da lokalni prevoz - kot je omenil gospod Jarzembowski - ni zajet, saj imamo pogodbe o opravljanju javne službe, kar pomeni, da prevozniki zagotavljajo podobno raven pravic.
<P>
Menim tudi, da moramo prepričati proizvajalce, da bodo izdelovali sodobnejše avtobuse in bolj upoštevali potrebe invalidov. Podobno, kot smo se zavzemali za dostopnost letal za invalide, se lahko morda zdaj zavzamemo za avtobuse s širšimi prehodi in lažje dostopnejšimi sanitarijami, prevozniki pa morajo napraviti avtobusne perone lažje dostopne ter usposobiti svoje osebje glede vprašanj invalidnosti ter upoštevanja invalidnosti.
<P>
To poročilo je kakovostno. Je kakovostna zbirka poročil, ki pomeni nekaj korakov v pravo smer, in čestitam vsem, ki so sodelovali pri njej.
<SPEAKER ID="372" NAME="Dirk Sterckx">
v imenu skupine ALDE. - (NL) V imenu naše skupine bi se rad zahvalil poročevalcema. Mislim, da smo dodali še nekaj novih elementov pravicam potnikov. S trdim delom smo že spravili zadeve na pravi tir pri letalskih in železniških prevozih. V resnici menim, da smo pri sestavljanju teh poročil pridobili veliko izkušenj in vesel sem, da je gospod Albertini elemente uskladil, tako da ni več nikakršne ali skoraj nikakršne potrebe po razlikovanju med načini prevoza, razen kjer in kakor je potrebno.
<P>
Prepričan sem, da dvigujemo tudi kakovost storitev, kar smo imeli ves čas v mislih. Nekaj smo se naučili tudi iz preteklih napak; eden od primerov tega je zožitev opredelitve force majeure. Ta vidik moramo ponovno obravnavati tudi na področju letalskega prevoza, vesel pa sem, da smo ga uredili na področju ladijskega prevoza.
<P>
Kar se tiče poročila gospoda Albertinija, je pomembno vprašanje - ki sta ga omenila tudi gospod Evans in gospod Jarzembowski - kakšno je zdaj področje veljavnosti uredbe? Naša skupina je umaknila podporo spremembi, ki smo jo prvotno vložili skupaj z vami, ne zato, ker bi menili, da je slaba, pač pa zato, ker so jo socialdemokrati oblikovali bolje, kot je opisal gospod Evans. V vsakem primeru iz uredbe izločamo regionalni prevoz, puščamo pa odprto možnost za vključitev mestnega in primestnega prevoza po presoji posameznih držav članic. Verjamem, da tak pristop bolje odraža naše namene, zato bomo podprli predlog, ki ga je vložila Skupina socialdemokratov v Evropskem parlamentu.
<SPEAKER ID="373" NAME="Eva Lichtenberger">
v imenu skupine Verts/ALE. - (DE) Gospod predsednik, pravice potnikov morajo dobiti osrednje mesto v prometni politiki na splošno - zlasti pri nas, v Evropski uniji. To nam je že uspelo pri železniškem in zračnem prevozu, čeprav je tudi tam še veliko možnosti za izboljšave glede zavračanja vkrcanja. Vedno znova moram ponavljati, da so težave mnogo prevelike.
<P>
Eni od skupin potnikov so jasna pravila še posebej nujno potrebna. Pri letalskih prevozih se je izkazalo, da pravila še niso dovolj jasna. Ljudje s posebnimi potrebami bi lahko napisali debele knjige o stvareh, ki so se jim zgodile na potovanjih. Tudi jaz sem že slišala nekaj njihovih pripovedi. To je strahota. Zato je izenačenje pravic teh ljudi ne le zakonska, pač pa tudi moralna obveza Evropske unije.
<P>
Na področjih avtobusnega in pomorskega prevoza, za kateri tukaj predpisujemo pravila, se lahko srečamo s problemi delitve odgovornosti med prevozniki in pristanišči pri pomorskem prevozu - to vprašanje moramo v prihodnje rešiti na podlagi izkušenj. Moja druga misel je, da bi morali pri avtobusnem prevozu zajeti čim več področij. Če bo izjem preveč, bodo imeli prevozniki preveč priložnosti za izigravanje pravil. Ne smemo dopustiti, da bi se te težave nadaljevale, saj bi s tem oškodovali ljudi s posebnimi potrebami. Naša dolžnost je poskrbeti za te ljudi in jim omogočiti uveljavljanje pravice do mobilnosti.
<SPEAKER ID="374" NAME="Erik Meijer">
v imenu skupine GUE/NGL. - (NL) Gospod predsednik, na delnem zasedanju sta bili zastavljeni dve vprašanji v zvezi s skupinskim prevozom potnikov.
<P>
Prvo vprašanje je: kaj mora napraviti država, kaj pa naj prepustimo trgu in razpisom? Na koncu smo se na moj predlog odločili v prid prosti izbiri pri mestnem in primestnem prevozu. Nova pravila za avtobusni prevoz potnikov ne bi smela škodovati pravicam organov na nižjih ravneh glede lastnega urejanja javnega prevoza.
<P>
Glede pravic potnikov imamo že ves čas dve možno izbiri. Prva možnost je usmerjena na čim boljše obveščanje o nadaljevanju vožnje v drugih državah članicah, razpoložljivost čezmejnih voznih kart in dobre povezave na dolgih progah, kar varuje potnike pred neprijetnimi presenečenji na potovanju.
<P>
Druga možnost pa je usmerjena na finančne odškodnine ob zamudah in odpovedih voženj. Že ves čas zagovarjam prvo možnost, večina v Parlamentu pa se je odločila za drugo, predvsem zato, ker je bila izbrana že pri letalskem prevozu.
<P>
Večja skrb za potrebe invalidov je pomemben razlog za podporo predlogom, čeprav rešitve niso popolne.
<SPEAKER ID="375" NAME="Rodi Kratsa-Tsagaropoulou" AFFILIATION="PPE-DE">
(EL) Gospod predsednik, komisar, gospe in gospodje, rada bi začela s čestitkami poročevalcema za vsebinsko predstavitev in izjemno dosledno ureditev množice sprememb, ki jih je predložil Odbor za promet in turizem.
<P>
Evropska unija si, ob odločilnem prispevku evropskega parlamenta, v zadnjih letih prizadeva za okrepitev pravic potnikov na vseh področjih prevozov. Spomnite se, da so naše institucije pred kratkim potrdile ureditev pravic potnikov v letalskem in železniškem prevozu. Danes bomo dosegli velik korak k poenotenju pravic potnikov v vseh načinih prevoza, brez izvzetij in izjem, kot je rekel Komisar.
<P>
Naj vas spomnim, da smo po težavnih usklajevanjih s Svetom pred kratkim sprejeli tretji sveženj sedmih zakonodajnih predlogov o varnosti na morju, ki zajema tudi odškodnine potnikom v primerih nezgod.
<P>
V zvezi s poročilom gospoda Teychennéja bi rada poudarila, da predlaga usklajen okvir zaščite potrošnikov/potnikov, ki pa upošteva tudi mala prevozniška podjetja in varuje njihovo poslovanje in konkurenčnost ob nezgodah, na katere ne morejo vplivati, ali ob motnjah v pomorskem prometu zaradi slabega vremena.
<P>
Bistveno je tudi, da so zajeta pomembna področja, kakršne so pravice invalidov in oseb z omejeno mobilnostjo, v smislu načela nediskriminacije, ki usmerja vse naše politike. Poročilo tudi jasno določa obveznosti prevoznika v primeru zamude ali odpovedi vožnje, časovne razmejitve zamud in višine odškodnin.
<P>
Ob koncu sedanjega mandata Parlamenta in pred evropskimi volitvami je naše delo na področju pravic potnikov eden od naših najpomembnejših dosežkov v prid evropskim državljanom.
<SPEAKER ID="376" NAME="Brian Simpson" AFFILIATION="PSE">
Gospod predsednik, rad bi se zahvalil obema poročevalcema za njuno delo na tem pomembnem področju, pa tudi komisarju za njegovo podporo. Pravice potnikov so že od nekdaj med prednostnimi nalogami Skupine socialdemokratov, ta predlog pa zaokroža zbirko, po ureditvi pravic potnikov v letalskem in železniškem prevozu.
<P>
Vsi se moramo zavedati, da so uporabniki prevozov najpomembnejši deležniki prevozov - kar nekatera prevozniška podjetja pogosto pozabljajo. Zdaj bomo prvič imeli na voljo nabor temeljnih pravic uporabnikov avtobusov in trajektov, ki bo zagotavljala primerno odgovornost v primerih odpovedi voženj ali zamud, izgube ali poškodbe prtljage, pa tudi smrti in nezgod.
<P>
Verjetno še bolj pomembno pa je, da bomo imeli zbirko temeljnih pravic oseb z omejeno mobilnostjo in posebnimi potrebami, ki bo odpravila tegobe, ki jih od ti ljudje trpijo od prevozniških podjetij že dolga leta. Prevozniška podjetja ne bodo več mogla odklanjati ljudi z omejeno mobilnostjo v svojih vozilih, ljudje z omejeno mobilnostjo ne bodo več imeli manj pravic od neprizadetih ljudi, ljudje z omejeno mobilnostjo ne bodo več izključeni iz omrežja javnega prevoza.
<P>
Kdo je to dosegel? Ne kak državni ali pokrajinski parlament, pač pa Evropski parlament. Evropski parlament, ki je postavil uporabnike prevoza na prvo mesto. To je Evropski parlament, za katerega so ljudje najpomembnejši, to pa lahko socialdemokrati odločno podpremo.
<SPEAKER ID="377" NAME="Francesco Ferrari" AFFILIATION="ALDE">
(IT) Gospod predsednik, gospe in gospodje, najprej bi se želel zahvaliti poročevalcema in komisarju za opravljeno delo. Poročilo zelo jasno pojasnjuje pravice potnikov pri vseh načinih prevoza, tudi pri avtobusnem prevozu, in obravnava vsa pomembna vprašanja. Pozornost je posvečena invalidom in ljudem z omejeno mobilnostjo, saj poročilo gospoda Albertinija kaže, kako moramo omogočiti take storitve, ki bodo upoštevale posebne potrebe teh ljudi.
<P>
Poleg tega poročilo jasno obravnava tudi vsa vprašanja, povezana s tem načinom prevoza - povračila, odškodnine, obveščanje potnikov, objektivno odgovornost in obravnavo pritožb. Jaz osebno in Skupina druženja liberalcev in demokratov za Evropo smo z veseljem sodelovali s poročevalcem pri oblikovanju kolikor mogoče jasnega besedila, ob upoštevanju koristi potnikov na eni strani in podjetij, ki upravljajo in izvajajo te storitve, na drugi strani, saj ta podjetja potrebujejo dovolj časa za uskladitev z novimi pravili. Zato upam, da bo besedilo na jutrišnjem glasovanju sprejeto.
<SPEAKER ID="378" NAME="Reinhard Rack" AFFILIATION="PPE-DE">
(DE) Gospod predsednik, izvajalci storitev morajo delati v korist uporabnikov storitev, ne pa v glavnem v svojo korist. V tem smislu moramo predpisati ustrezna pravila za uporabnike vseh načinov prevoza in jim zagotoviti ustrezno kakovost storitev. Pri tem pa moramo - in tu samo ponavljam nekaj, kar ponavljamo že ves čas - posebej poskrbeti za pravice ljudi z omejeno mobilnostjo. Ugotavljam, da se s tem v zvezi ves čas vrtimo okoli enega vprašanja. Povem vam, da težav nimajo le osebe z izkaznico invalida. Tudi starši - odrasle osebe z majhnimi otroki - pogosto potrebujejo pomoč posebnih pravil pri vseh načinih prevoza. Upam, da bomo tudi to sprejeli, v eni ali drugi obliki.
<P>
Moja druga misel je, da tudi najboljša pravila in varovalke ne koristijo, če prevoznik skriva informacije o njih v najtemnejšem kotu. Pravi kraji za informacije o pravicah potnikov so na blagajnah, na avtobusih, letalih in drugih prevoznih sredstvih.
<P>
Moja tretja in zadnja misel je, da smo pravila o pravicah potnikov sicer začeli predpisovati v korist potnikom, a smo pri tem vse preveč popustljivi. Kar počnejo letalski prevozniki v zvezi z zamudami, namreč, objavljajo, da je zaradi zamude pristanka prejšnjega letala odložen tudi vzlet naslednjega, preprosto ni več sprejemljivo. Že na začetku bi morali zadevo rešiti z uvedbo visokih odškodnin, učinki pa bi bili podobni kot pri zavračanju vkrcanja. Tako pa učinkov na žalost ni. Ne gre za force majeure, če odpovedo polet letala, ker je pol prazno. Nova Komisija bo imela na tem področju obilo dela. Podpredsednik, če boste vodili ta resor tudi v naslednjem mandatu, vas nujno pozivam k reviziji pravic potnikov v letalskem prevozu. Revizija je nujno potrebna.
<SPEAKER ID="379" NAME="Emanuel Jardim Fernandes" AFFILIATION="PSE">
(PT) Gospod predsednik, komisar Tajani, na začetku bi rad čestital gospodu Teychennéju za kakovost njegovega poročila. Kar se tiče pomorskega svežnja, ki ga bomo podpisali jutri, sem kot poročevalec za Skupino socialdemokratov v Evropskem parlamentu o zahtevah za države zastave in o odgovornosti prevoznikov potnikov dejal, da morajo biti v Evropski uniji ljudje na prvem mestu. V naši Uniji morajo biti na prvem mestu potniki.
<P>
Poročilo gospoda Teychennéja zasluži mojo polno podporo, ker utrjuje regulativni okvir ne le za potnike v avtobusnem prevozu, pač pa tudi na področju, ki mi je pri srcu, namreč na področju prevoza po morju in po celinskih plovnih poteh. Zlasti določa odškodnino v znesku 25 cene vozovnice ob eno- do dve-urni zamudi, 50 % ob zamudi, ki traja dve uri ali več, in 100 %, če prevoznik ne zagotovi nadomestnega prevoza ali informacij.
<P>
Naj poudarim, da je treba odškodnino v primeru odpovedi ali večje zamude pri vožnji plačati v enem mesecu po potnikovi zahtevi. Pri avtobusnem prevozu poročilo ugotavlja, da so potrebni posebni ukrepi za invalide in ljudi z omejeno mobilnostjo. Za vse potnike pa bo zdaj postalo stvarnost povračilo stroškov nakupa vozovnice ob odpovedi, prezasedenosti ali občutni, vsaj dveurni zamudi.
<P>
Gospod predsednik, vložil sem spremembo, po kateri bi moral ta regulativni okvir veljati tudi v najbolj oddaljenih predelih. Prepričan sem, da tako kakovostni zakonodaji ne bi smel oporekati nihče, da bi morali njene prednosti uživati vsi evropski državljani, tudi tisti na oddaljenem Azorskem otočju, na Madeiri, na Kanarskih otokih in v francoskih čezmorskih departmajih.
<SPEAKER ID="380" NAME="Marian-Jean Marinescu" AFFILIATION="PPE-DE">
(RO) Pomorski prevoz ureja vrsta mednarodnih konvencij, ki jih je treba dosledno spoštovati. Zelo pomembno pa je na tem občutljivem področju vzpostaviti nabor minimalnih pravil na ravni Skupnosti, zlasti kar se tiče nadzora izvrševanja zakonodaje. Zato uvedba neodvisnega mehanizma za sprejem pritožb in vzpostavitev nadzornega organa prinašata jasne koristi potnikom pri stikih s prevozniki.
<P>
Menim, da je treba najti ravnovesje med pravicami potnikov in obveznostmi prevoznikov, saj niti ena niti druga skupina ne bi smela zavirati dolgoročnega razvoja panoge prevozov po morju in po celinskih plovnih poteh. Upoštevati moramo značilne okoliščine, v katerih poteka prevoz na različnih pomorskih predelih Evrope, saj morda posebnosti vsakega od njih omejujejo možnosti uvedbe enotnih pravil.
<P>
V širšem kontekstu varnosti pomorskega prevoza moram omeniti več nedavnih primerov piratstva v Adenskem zalivu. Ponovni izbruh piratstva je zaskrbljujoč, zlasti zato, ker so bili med žrtvami v zadnjem tednu tudi evropski državljani, med njimi pet Romunov.
<P>
To priložnost bi rad izkoristil za poziv Komisiji in Svetu, naj po svojih najboljših močeh okrepita sodelovanje med EU in državami na Afriškem rogu pri preprečevanju piratstva in zagotavljanju varnejše plovbe prek tega območja.
<SPEAKER ID="381" NAME="Marie Panayotopoulos-Cassiotou" AFFILIATION="PPE-DE">
(EL) Gospod predsednik, podpredsednik Komisije, danes smo lahko zelo veseli, da lahko ugotovimo, da so po zaslugi sklepa Evropskega parlamenta pravice potnikov zaščitene tudi na področjih, kjer doslej niso bile urejene.
<P>
Ponosni smo, da so na letališčih in na železniških postajah na voljo letaki, ki popisujejo sklepe, ki jih je sprejela Evropska unija v zaščito pravic potnikov. Če bo do tega prišlo tudi pri drugih dveh oblikah prevoza, bodo lahko evropski državljani ugotovili, da je Evropska unija resnično koristna pri zagotavljanju višjega standarda življenja in varnosti potovanj.
<P>
Ne smemo pa pozabiti, da predpisana raven zaščite še ne pomeni, da tako raven državljani tudi v resnici uživajo, kot vidimo danes na področjih letalskega in železniškega prevoza. Tisti med nami, ki uporabljamo ti dve obliki prevoza, med drugimi tudi poslanci in jaz osebno, ki na poti prečkamo po tri državne meje, vemo, da se zakonodaja ne izvaja učinkovito. Zato Komisija upravičeno pravi, da gre le za prvi korak, ki ga je treba še izboljšati, zlasti glede učinkovitosti uveljavljanja pravic potnikov pri velikih podjetjih.
<P>
Ne smemo obsojati malih podjetij, če imajo težave pri izvajanju prevoznih storitev, pri tem imam v mislih kabotažo, o kateri sem komisarju zastavljala vprašanja ob drugih priložnostih. Če že zdaj ne prevzemajo kabotažnih linij, kako bodo lahko opravljala take storitve, če bodo morala skrbeti tudi za pravice potnikov? Torej moramo državljanom zagotoviti glavno pravico do prevoza, šele nato pa jim ponuditi dodatne prednosti odškodnine v primeru zamude. Torej: najprej storitev, nato pa odškodnina ob zamudi pri storitvi.
<P>
Prepričana sem, da je Evropa na poti v lepšo prihodnost. To je moj sklep.
<SPEAKER ID="382" NAME="Christian Rovsing" AFFILIATION="PPE-DE">
(DA) Gospod predsednik, če bi raziskali javno mnenje med invalidi, bi ugotovili, da hodijo invalidi na počitnice raje v ZDA. V ZDA imajo mnogo boljšo zakonodajo in pravila in invalidi so tam deležni mnogo boljšega ravnanja. Evropa ni priljubljen kraj za počitnikovanje niti med našimi invalidi. Naši lastni evropski rojaki ne želijo počitnikovati v Evropi, če so invalidni. Potujejo v ZDA: Menim, da je to jasen znak, kako izjemno pomembno zadevo obravnavamo tu, z različnih vidikov, tudi z vidika turizma.
<SPEAKER ID="383" NAME="Pavel Svoboda">
predsednik Sveta. - (CS) Gospod predsednik, komisar, gospe in gospodje, dosedanji potek razprave kaže, da ne bom potreboval vseh pet dodeljenih minut, kar je - prepričan sem - dobra novica. Z veseljem ugotavljam, da se glede vprašanj zaščite pravic potnikov in prihodnosti panoge naši interesi ujemajo. Veselimo se že tesnega sodelovanja z Evropskim parlamentom, ki nam bo omogočilo oblikovati končno rešitev, ta pa bo državljanom še enkrat pokazala, kako koristna je lahko EU na področju pravic potnikov.
<SPEAKER ID="384" NAME="Antonio Tajani" LANGUAGE="IT">
Gospod predsednik, gospod Svoboda, spoštovani poslanci, verjamem, da bodo državljani, ki spremljajo razpravo o pravicah potnikov in novi zakonodaji, ki jo želimo sprejeti za nadaljnjo utrditev sistema pravic, značilnega za Evropsko unijo, danes ugotovili, da Komisija, Svet in Parlament ter njihovi delavci niso slonokoščeni stolpi, v katerih razpravljajo o zadevah, ki nimajo nikakršne zveze z državljani, ali celo škodljivo posegajo v njihova življenja, pač pa ustanove, ki jim je do koristi državljanov, ki si prizadevajo ščititi njihove pravice in, naj še posebej poudarim, njihove temeljne svoboščine: nihče ni svoboden, če ne more svobodno potovati z enega konca Unije na drugega.
<P>
Zato sem v svojem nastopu pred potrditvijo imenovanja v Parlamentu poudaril, da bo ena od mojih prednostnih nalog na položaju komisarja za promet zaščita pravic potnikov. Prepričan sem, da danes skupaj pošiljamo pozitivno sporočilo in otipljivo dokazujemo, da je napredek mogoč in da so evropske institucije blizu državljanom, na njihovi strani.
<P>
V razpravi se je izkazalo, da med člani različnih političnih skupini ni nikakršnih vsebinskih razhajanj, vsaka skupina je poudarila, v sozvočju s Komisijo in Svetom, željo po resnični izgradnji, po besedah podpredsednice Kratsa-Tsagaropoulou, Evrope državljanov.
<P>
Zato pripisujem velik pomen ključnemu koraku, ki ga bomo naredili danes in seveda jutri med glasovanjem, ki pri tako zapleteni tematiki, zahtevnih sistemih prevoza in razlikah med zakonskimi ureditvami v različnih državah, zahteva poglobljen pristop, pa tudi posamezne kompromise. Vsako sprejeto pravilo je rezultat kompromisa, zaščite različnih interesov.
<P>
Trdim pa, da bi tokrat moral prevladati splošni interes, to pomeni, zaščita svobode državljanov in pravic potnikov pri vseh oblikah prevoza, saj bi bilo nedosledno ščititi samo tiste, ki potujejo z letalom ali vlakom, tistih, ki potujejo z ladjo ali avtobusom, pa ne. Naj ponovim, da imamo seveda lahko različna mnenja, ugotavljamo razhajanja med Komisijo in Svetom, pa tudi med posameznimi poslanci v tej zbornici, glede ureditve prevoza po vodnih poteh; nekateri bi imeli raje ločeni uredbi za pomorski in rečni prevoz.
<P>
Komisija je svoje stališče potrdila; menim, da je prava odločitev enotna uredba, ampak to niti ni najbolj pomembno, danes je pomembna dobra novica, da so Parlament, Komisija in Svet pokazali trdno politično voljo zagotoviti pravice potnikom, zlasti potnikom z omejeno mobilnostjo. Kot sem z veseljem slišal, ne gre preprosto za vprašanje pravic in še zlasti svoboščin invalidov; zagotoviti neovirano gibanje po Evropski uniji milijonom potnikov z omejeno mobilnostjo hkrati pomeni tudi, da bodo ti ljudje lahko prispevali k rasti EU, saj njihova potovanja prinašajo blagostanje, omogočajo razvoj prevoznim podjetjem in odpirajo možnosti za turizem na vseh koncih EU.
<P>
Zato sem tako vesel in zato bi se rad zahvalil poročevalcema, Svetu in seveda osebju Komisije, kateremu se zahvalim vsakokrat, saj mi omogoča predstavljati predloge Parlamentu in Svetu.
<P>
Tokratna zahvala je še posebej prisrčna, kajti prepričan sem, da evropske institucije kot celota danes dokazujejo, da zelo skrbijo za 500 milijonov državljanov Evrope, ki včasih sicer dvomijo v institucije; prepričan pa sem, da bodo tisti, ki so spremljali razpravo, svoje mnenje spremenili in začeli zaupati evropskim institucijam, ki se trudijo, da bi bile vedno bližje ljudem.
<SPEAKER ID="386" NAME="Michel Teychenné" LANGUAGE="FR">
Gospod predsednik, najprej bi rad spregovoril o spremembah, ki jih je vložil gospod Jarzembowski, ki nas je pravkar pozval k razumnosti - prepričan sem, da je pri tem besedilu najpomembneje to, je v resnici razumno.
<P>
Ali je razumna želja odpraviti zahtevo, naj prevozniki usposobijo svoje osebje, ki je v stikih z osebami z omejeno mobilnostjo?
<P>
Ali je razumno odpravljati odškodnine za izgubljeno opremo, zlasti za invalidske vozičke za oseben z omejeno mobilnostjo?
<P>
Ali je razumno - gospod Rack, ki je bil še ravnokar med nami, je to poudaril, in zahvaljujem se mu za njegov govor - izogibati se vračilu stroškov nakupa vozovnic, kar se dogaja vsepovsod,še posebej v Združenih državah Amerike, če pride do odpovedi poleta, ni pa na voljo nikakršnih informacij ali nadomestnega prevoza?
<P>
Zato se mi ti elementi v vaših spremembah ne zdijo razumni, in čutim, da vam to moram povedati.
<P>
Glede ostalega sem prepričan, da smo dosegli soglasje. To je očitno iz razprav. Rad bi se zahvalil Komisiji, Svetu in kolegom poslancem, ki so sodelovali pri tem delu v izvrstnem duhu, saj smo se vsi zavedali, da gre za stvar, ki je za evropske ljudi izrednega pomena.
<P>
Zato sem glede jutrišnjega dne prepričan - in tukaj pozivam Skupino Evropske ljudske stranke (Krščanskih demokratov) in Evropskih demokratov: vaše spremembe niso razumne - glasovati moramo za besedilo in poslati jasno sporočilo v časih, v katerih Evropejci včasih dvomijo v Evropo. Kot je povedal gospod Tajani, moramo poslati jasno sporočilo 500 milijonom evropskih državljanov, da upoštevamo njihove potrebe. To je vse, kar sem hotel povedati.
<SPEAKER ID="387" NAME="Gabriele Albertini" LANGUAGE="IT">
Gospod predsednik, gospe in gospodje, po tem, ko sem pazljivo spremljal razpravo, govore gospoda Swobode in gospoda Tajanija, pa tudi kolegov poslancev, še bolj kot prej čutim, da je na mestu zahvala za vso pomoč in nasvete, ki sem jih bil deležen v naši zbornici.
<P>
Ni dovolj časa, da bi lahko komentiral posamezne predloge in vidike te široke razprave, ker pa moram v nekaj sekundah, ki so še preostale za moj nastop, napraviti povzetek, bom z dvema pridevnikoma orisal in povzel vaše misli in predloge. Kolikor je mogoče pričakovati pri tako zahtevni uredbi, ste ocenili opravljeno delo kot razumno.
<P>
Uredba skuša razširiti pravice potnikov in izenačiti pogoje zaščite pravic pri vseh načinih prevoza, obenem pa upošteva posebnosti malih prevoznikov, ki imajo težave pri prilagajanju ostrejšim zahtevam v času gospodarske krize, zato je moj prvi pridevnik "razumna".
<P>
Naslednja je misel o možnosti izboljšav, ki so jo tudi omenili nekateri poslanci, in sicer naj bi, ob razumevanju okoliščin pravice razširili tudi na mestni promet in na potnike z omejeno mobilnostjo. Smo torej na potovanju k popolnosti, vse človeške zadeve se dajo še izboljšati, in ta uredba, ki je "razumna" in po mojem mnenju dobro sestavljena, je tudi "odprta za izboljšave".
<P>
Poročevalec ne odreka državam članicam možnosti razširitve pravic tudi na mestni prevoz, regionalni prevoz pa je že zajet obvezno. Raven pravic je bila že orisana, pogosto je podobna ravni pravic pri nadnacionalnih in nacionalnih prevozih, enako pa velja za uporabljene tehnologije in veljavnost programa pravic za invalide.
<P>
Za zaključek bi se rad še enkrat zahvalil vsem, in izrazil upanje, da današnji dan ne označuje konca zgodbe, pač pa bomo v prihodnje morda lahko dosegli še višje cilje.
<SPEAKER ID="388" NAME="Predsednik">
Skupna razprava je zaključena.
<P>
Glasovanje bo potekalo jutri.
<P>
Pisne izjave (člen 142)
<SPEAKER ID="389" NAME="Daniel Strož  " AFFILIATION="GUE/NGL">
v pisni obliki. - (CS) V zvezi s poročilom o pravicah potnikov bi rad opozoril na zadevo, ki se ne nanaša na zaščito koristi potrošnikov, pač pa na kršenje načela prostega gibanja ljudi v schengenskem območju. Konkretno se nanaša na prosto gibanje ljudi prek češko-nemške meje. Češki državljani se vedno pogosteje pritožujejo - meni osebno in regionalnim ter lokalnim organom na območju ob češko-nemški meji - o nadlegovanju, ki ga doživljajo od nemške policije pri prečkanju češko-nemške meje v skupinah ali z osebnimi vozili. Državljani se pritožujejo, da jih brez razloga ustavljajo policisti v civilu, preverjajo ali celo zaslišujejo o namenu potovanja v Nemčijo. Tako ravnanje nemške policije je pravo nadlegovanje in je v neposrednem nasprotju z načelom prostega gibanja ljudi v EU. Naj poudarim, da so ti primeri vse pogostejši, zato nujno pozivam organe EU k odpravi tega nesprejemljivega stanja.
<P>
(Seja, ki je bila prekinjena ob 18.15 v pričakovanju začetka časa za vprašanja, se je nadaljevala ob 18.30)
