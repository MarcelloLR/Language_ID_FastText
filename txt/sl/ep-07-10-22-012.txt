<CHAPTER ID="012">
Razpored dela
<SPEAKER ID="016" NAME="Predsednik">
Končna različica osnutka dnevnega reda, ki jo je pripravila konferenca predsednikov na seji v sredo 17. oktobra na podlagi členov 130 in 131 Poslovnika, je bila razdeljena. Predlagane so bile naslednje spremembe osnutka:
<P>
Sreda:
<P>
Skupina zelenih je bila mnenja, da se predložitev predlogov resolucije dovoli ob koncu razprave o izjavah Sveta in Komisije v zvezi z vrhom med EU in Rusijo.
<SPEAKER ID="017" NAME="Daniel Cohn-Bendit">
v imenu skupine Verts/ALE. - (DE) Gospod predsednik, o tem smo govorili na konferenci predsednikov ter povedali, da bi bilo ob upoštevanju vrha med EU in Rusijo, potovanja gospoda Putina v Iran in zelo resnične narave sporov, ki potekajo tam, neprimerno, da ta parlament razpravlja o teh zadevah in ne sprejme resolucije, v kateri sprejme svoje stališče. Dejansko, kdo smo mi? Vedno smo želeli imeti pooblastila za soodločanje, vendar smo se zdaj, ko imamo priložnost za sprejemanje odločitve, odločili proti temu.
<P>
Podpiramo sprejetje resolucije pred vrhom med EU in Rusijo in, če bo potrebno, še ene resolucije po vrhu. Naloga Parlamenta je, da nadzoruje Komisijo in oblikuje politične smernice ter da se ne obnaša le kot debatni krožek.
<SPEAKER ID="018" NAME="Graham Watson">
v imenu skupine ALDE. - Gospod predsednik, v zvezi z najpomembnejšimi vprašanji, kot je vrh med EU in Rusijo, je v Parlamentu običajno potekala razprava, ki se je zaključila z resolucijo. O tej temi je še veliko zadev, ki jih moramo obravnavati, in Parlament mora tistim, ki bodo predstavljali Unijo na tem vrhu, sporočiti marsikaj. Naše sporočilo Rusom in našim predstavnikom na vrhu mora biti odločno in mora temeljiti na prepričanju Parlamenta. Zato moja skupina podpira takšno dejanje.
<P>
(Ploskanje.)
<SPEAKER ID="019" NAME="Richard Corbett">
v imenu skupine PSE. - Gospod predsednik, če temu ne bo nasprotoval nihče drug, bom to storil jaz.
<P>
Kaže, da tisti, ki predlagajo sprejetje resolucije, menijo, da razprave v Parlamentu nekaj veljajo le, če na koncu razprave sprejmemo resolucijo. S tem dejansko razvrednotijo razpravo, ker se zunaj pogajajo o besedilu resolucije, namesto da bi bili v Parlamentu in o tem razpravljali. O glavnih točkah, na katere želijo skupaj z drugimi opozoriti pred tem vrhom, lahko aktivno razpravljajo v Parlamentu z jasnimi in pametnimi izjavami, namesto da zunaj Parlamenta celo noč pripravljajo besedilo v odboru in tako z novimi in novimi resolucijami povečujejo dokumentacijo, ki jo napišemo na koncu vsakega delnega zasedanja.
<P>
Skrajni čas je, da spremenimo vrstni red najpomembnejših nalog in ponovno ovrednotimo razprave v tem parlamentu. Poslance prosim, naj aktivno razpravljajo v Parlamentu.
<P>
(Parlament je sprejel ta predlog.)
<SPEAKER ID="021" NAME="Herbert Bösch" AFFILIATION="PSE">
(DE) Gospod predsednik, nisem znan po večjih posegih v točke dnevnega reda, vendar ta razprava poteka vsak ponedeljek ob petih popoldne. Začenjam se spraševati, zakaj imamo ob četrtkih popoldne še eno razpravo o političnih vprašanjih. Mogoče bi lahko o tem vprašanju ponovno razpravljali v parlamentu, ker imamo vedno enako razpravo o tem, ali je treba določeno postavko, kot je vrh, ki ga določeni ljudje kje izvajajo, dodati na dnevni red ali ne. Odločno podpiram uvrstitev tega vprašanja na enega od dnevnih redov tega parlamenta.
<SPEAKER ID="022" NAME="Predsednik">
Gospod Bosch, vsi vi, vsi poslanci tega parlamenta ste "sile prihodnosti" Kot boste videli, so tisti, ki se včasih vidijo kot taki, posledično preglasovani tu na plenarnem zasedanju. Takšna je naša demokracija. Hvala vam za komentarje.
<P>
Četrtek:
<P>
V zvezi z razpravami o kršenju človekovih pravic, je skupina PPE-DE predlagala, da se točka z naslovom "Uzbekistan" nadomesti s točko z naslovom "Pakistan".
<SPEAKER ID="023" NAME="Charles Tannock">
v imenu skupine PPE-DE. - Gospod predsednik, nastopam v imenu svoje skupine. Kot veste, je bil pred nekaj dnevi izveden najodmevnejši samomorilski bombni napad na stranko, katere članica je bila gospa Benazir Buto, ki se je vrnila v državo, pri tem pa je bilo ubitih več kot sto civilistov. Nedavno je pakistanska vlada izgnala še enega civilnega politika Navaza Šarifa, ki se je prav tako vrnil v državo. V tej strateško zelo pomembni južnoazijski državi se dogajajo različne stvari, ki jih moramo v tem parlamentu nujno obravnavati.
<P>
Ne vem, ali so se v zadnjem času kakor koli spremenile razmere v Uzbekistanu, vem pa, da Svet razpravlja o tem, ali odpraviti prepoved potovanja za uzbekistanske voditelje ali ne. To vprašanje postane v primerjavi s tem, kar se dogaja v Pakistanu, precej nepomembno, zato pozivam ta parlament, naj podpre predlog, da se v četrtkovo razpravo vključi vprašanje o razmerah v Pakistanu.
<SPEAKER ID="024" NAME="Hannes Swoboda">
v imenu skupine PSE. - (DE) Gospod predsednik, vedno se je težko odločiti med prednostmi in slabostmi. Strinjamo se s tem predlogom ter bi ga podpisali, če bi od skupine PPE-DE in drugih skupin prejeli zagotovilo, da se bo Uzbekistan resnično umestil na dnevni red ter se bo o njem razpravljalo ob naslednji priložnosti. Z drugimi besedami, spreminjanje dnevnega reda ne sme pomeniti, da bomo prenehali spremljati Uzbekistan in dogodke, ki se tam odvijajo. Ob takšnem prizadevanju bi podprli predlog.
<SPEAKER ID="025" NAME="Predsednik">
To je zagotovo odličen kompromis.
<SPEAKER ID="026" NAME="Daniel Cohn-Bendit">
v imenu skupine Verts/ALE. - (DE) Gospod predsednik, nobenega dvoma ni, da je Pakistan zelo pomembno vprašanje. Preveč pomembno je, da ga obravnavamo kot točko na popoldanski razpravi o kršitvah človekovih pravic. Razprava o Pakistanu ni le vprašanje preverjanja kršitev človekovih pravic, ampak resnična priložnost za razpravo o vidikih zunanje politike EU v tej celotni regiji.
<P>
Menim, da bi bilo bolje, da Pakistan uvrstimo na naš naslednji dnevni red kot ustrezno razpravo s Svetom in Komisijo, ker po mojem mnenju to najbolj potrebujemo. Vprašanje Uzbekistana je bolj neposredna skrb, ker namerava Svet danes umakniti nekatere sankcije. V sedanjem položaju verjamem, da bi morali sprejeti stališče, da je to, kar se dogaja v Uzbekistanu, vprašanje človekovih pravic, ki narekuje, naj se sankcije ne odpravijo. O tem se je mogoče hitro odločiti v četrtek popoldne. Pakistan je zelo težko in bistveno zunanjepolitično vprašanje ter ga je treba vnesti na naš naslednji dnevni red.
<P>
(Parlament je sprejel ta predlog.)
<P>
(Razpored dela je bil tako sprejet.)
