<CHAPTER ID="016">
Enominutni govori o zadevah političnega pomena
<SPEAKER ID="050" NAME="Predsednica">
Zdaj so na vrsti enominutni govori o zadevah političnega pomena.
<SPEAKER ID="051" NAME="Emmanouil Angelakas" AFFILIATION="PPE-DE">
(EL) Gospa predsednica, kot veste so pogovori v zadnjih tednih med Grčijo in Nekdanjo jugoslovansko republiko Makedonijo o uporabi imena slednje pri odnosih z vsemi mednarodnimi organizacijami dosegli občutljivo stopnjo. V okviru sklepov ZN potekajo razprave. Visoki predstavnik za skupno zunanjo in varnostno politiko Javier Solana se je med nedavnim obiskom v Skopju, 27. februarja, skliceval na napovedan namen Grčije, da bi vložila veto na možnost pristopa te države k NATU, če se vprašanje imena ne uredi najprej. Navedel je pripombe, ki imajo nenavadno sporočilo za vsakega, ki podpira evropska načela in vrednote. Rekel je celo, da ne podpira veta.
<P>
Glede na dejstvo, da je bila Grčija dejavna, polnopravna članica EU 27 let, zahtevamo, da se gospod Solana vzdrži pripomb, ki ovirajo proces pogajanja med državo članico in državo, ki želi vstopiti v NATO in EU. Pozivamo ga k upoštevanju, da predstavlja države članice EU, in spoštovanju občutljivosti ter prispevanju k rešitvi vprašanj, pri čemer pokaže solidarnost Skupnosti, ki se pričakuje od njega in je njegova dolžnost glede na delo, ki ga opravlja.
<P>
(Predsednik je prekinil govornika.)
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Želim povedati, da sem razburjen zaradi pristopa nekaterih politikov Evropske unije in poslancev tega parlamenta do pogajanj češke vlade z Združenimi državami glede programa za odpravo vizumov.
<P>
Čeprav naša vlada ni kršila nobene določbe pogodb, je postala predmet kritik, moraliziranja in pridig. In to kljub dejstvu, da so pogajanja potekala z državo, ki je tradicionalna prijateljica in zaveznica evropskih demokracij, ne pa sovražnica ali dvomljiva država.
<P>
Nekatere kritične pripombe je težko razložiti češkim državljanom, ki že leta čakajo na program Združenih držav za odpravo vizumov. Tisti, ki želijo izgubiti verodostojnost podobe Evropske unije v očeh češke javnosti, lahko svobodno nadaljujejo s svojimi brezčutnimi dejanji.
<P>
Vsi se moramo v tem primeru poskušati izogniti nekoristnim negativnim čustvom, ker ni nobenega razloga za sum in varnost Evropske unije ni ogrožena.
<SPEAKER ID="053" NAME="Richard Corbett" AFFILIATION="PSE">
Gospa predsednica, Parma slovi po šunki, Šampanja po šampanjcu in zdaj se sprašujem, koliko kolegov tukaj se zaveda, da Yorkshire slovi po rabarbari. Pridelovalci rabarbare v Yorkshiru so vložili prošnjo pri Evropski komisiji za potrditev zaščitene oznake statusa porekla in pozivam Komisijo, da se strinja s to prošnjo.
<P>
Skoraj 90 % rabarbare iz rastlinjakov je bilo do nedavnega v Evropi pridelanih v Yorkshiru; ta številka se je morda zmanjšala, kar pa za kakovost gotovo ne drži. Posebno podnebje v Yorkshiru in tehnike, ki so jih razvijale generacije pridelovalcev, so zagotovili posebno kakovost te rabarbare, ki zraste, ko se korenine prenesejo v temne prostore, v temi pa steblo raste in išče svetlobo ter ustvari zelo posebno kakovost, ki jo vrhunski kuharski mojstri in najodličnejše restavracije priznajo kot izjemno poslastico. Pozivam Komisijo, da ta status odobri.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Tehnični napredek v zdravstveni industriji in tudi napredek zdravstvenih šol zdaj omogočata doseganje določenih stopenj uspešnosti pri zdravljenju bolnikov, kar se je v preteklosti zdelo nemogoče. Na žalost je še veliko primerov, ko zdravniška malomarnost, ki bi se lahko preprečila, ogroža življenje bolnika.
<P>
Malomarnost je še vedno realnost v veliko državah Evropske unije. Ta pojav se pojavlja predvsem v več državah, ki so se nedavno pridružile Evropski uniji. Za organizacijo zdravstvenih storitev so odgovorne države članice in vsaka država Evropske unije ima svojo zakonodajo o malomarnem opravljanju poklica. Ob upoštevanju, da so pravice varstva potrošnikov in bolnikov pomemben cilj, vseeno menim, da potrebujemo pristop na evropski ravni glede zagotavljanja informacij bolnikov in tudi glede zakonodaje o malomarnem opravljanju poklica znotraj Evropske unije.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Gospa predsednica, pisno izjavo št. 88/2007 o preiskavi in zlorabi moči velikih supermarketov je podpisalo 439 poslancev in jo je uradno sprejel Evropski parlament.
<P>
Maja 2007 je poljski parlament sprejel akt o ustvarjanju in delovanju supermarketov, ki izpolnjuje zahteve iz deklaracije. Akt zlasti zahteva od lokalnih organov, na ozemlju katerih bodo postavljeni supermarketi, da zagotovijo ohranitev ravnovesja med različnimi oblikami trgovanja in spoštovanje načela poštene konkurence pri izvajanju tržnih dejavnosti. Evropska komisija v te ukrepe dvomi in zahteva, da jih poljska vlada spremeni ali pa se bo zadeva predložila Sodišču.
<P>
Gospa predsednica, želim opozoriti Evropsko komisijo na očitno nasprotje med pričakovanji Parlamenta in ukrepanjem Komisije v zvezi s to zadevo.
<SPEAKER ID="056" NAME="Milan Horáček" AFFILIATION="Verts/ALE">
(DE) Gospa predsednica, pred tednom dni so bile v Rusiji predsedniške volitve in rezultat je bil nerazveseljiv, tako kot je bilo mogoče pričakovati. Zmagal je Dimitri Medvedev, izgubile so demokracija in človekove pravice.
<P>
Tri dni pred volitvami sem se sestal s predstavniki organizacij za človekove pravice v Moskvi. Poročali so o očitnem zaviranju opozicije med volilno kampanjo ter nadlegovanju samostojnih novinarjev in zagovornikov človekovih pravic. Poleg tega se sumi volilne prevare ne morejo odpraviti.
<P>
EU mora zdaj poslati jasen znak, da takega vodenja ne sprejema. Odnosi med EU in Rusijo morajo biti na bolj pošteni podlagi.
<P>
Enako velja za odnose s Kitajsko, zlasti ker je danes 10. marec, datum, na katerega je bil leta 1959 nasilno zatrt ljudski upor v Tibetu proti zasedbi države s strani Ljudske republike Kitajske.
<SPEAKER ID="057" NAME="Kyriacos Triantaphyllides" AFFILIATION="GUE/NGL">
(EL) Gospa predsednica, pred kratkim smo poslušali razpravo o Palestini. Humanitarne razmere v Gazi so slabše kot leta 1967. Trenutno je 80 % prebivalstva, tj. približno 1,1 milijona ljudi, odvisnega od pomoči v hrani v primerjavi s 63 % leta 2006. Glede na poročilo organizacije Amnesty International je brezposelnost dosegla 40 %. Videli smo, kaj se je na območju zgodilo prejšnji konec tedna: na obeh straneh so bili zagrešeni umori; potekali so boji, medtem ko so Palestinci čakali na boljši jutri, ki prihaja zelo počasi.
<P>
Za EU je zato čas, da prevzame svojo odgovornost in izvaja politiko na podlagi objektivnih meril namesto meril, ki jih narekuje velika sestra Amerika.
<SPEAKER ID="058" NAME="Dimitar Stoyanov" AFFILIATION="NI">
(BG) Včeraj je bil v Bolgariji dan spomina na žrtve. Deveti marec je dan, na katerega so turški teroristi razstrelili vagon za matere z otroki na vlaku Sofija-Burgas pred 23 leti. Sedem ljudi je umrlo, dva sta bila otroka. Dodatnih devet je bilo hudo ranjenih.
<P>
Danes je ena od oseb, obtoženih sodelovanja pri pripravi tega hudobnega zločina, tj. Sabri Mehmedali, funkcionar stranke gibanja za pravice in svoboščine. Skoraj dve desetletji je to gibanje, etnična stranka, ki krši bolgarsko ustavo, uporabljalo vzvode osrednje vlade in lokalnih vlad, pri čemer je dopuščalo in tudi spodbujalo razširjanje islamskega fundamentalizma.
<P>
To gibanje je edina stranka v Evropi, ki je postavila spomenik dokazanim teroristom, ki so ubili otroke. Pred manj kot dvema tednoma je devet ljudi živih zgorelo v spalnem vagonu na vlaku Sofija-Kardam. Obstaja resen dokaz, ki kaže na požig, zagrešen na večer državnega praznika 3. marca. Lansko leto so na ta dan Turki spolno nadlegovali mlade Bolgare v Bolgariji.
<P>
Čut za nekaznovanost, ki ga je vlada zbudila v gibanju, spodbuja nasilje med Turki.
<P>
(Predsednica je prekinila govornika.)
<SPEAKER ID="059" NAME="Frieda Brepoels" AFFILIATION="PPE-DE">
(NL) Parlament bi želela spomniti na naslednji četrtek, 13. marca, ki je svetovni dan ledvic. Kot veste, je kronična ledvična bolezen nekakšna tiha epidemija v Evropi, ker je njeno napredovanje pogosto asimptomatsko. Večina ljudi ni seznanjena z boleznijo, ki jo oblikovalci politik ne obravnavajo prednostno. Prizadela naj bi 8 % Evropejcev, tj. številka, ki se bo podvojila v prihodnjem desetletju, če se ne bo ukrepalo.
<P>
Prejšnji teden sta evropska zveza za zdravje ledvic in svetovni dan ledvic organizirala simpozij na to temo skupaj z razstavo, sama pa sem ustanovila skupino poslancev EP skupaj s številnimi kolegi. Vse poslance Parlamenta pozivam k podpori te pobude, saj sem prepričana, da ima lahko Evropski parlament vodilno vlogo pri spodbujanju držav članic, da hitro ukrepajo za omejitev prepoznane težave in oblikovanje ustrezne strategije.
<SPEAKER ID="060" NAME="Csaba Sándor Tabajdi" AFFILIATION="PSE">
(FR) Gospa predsednica, dva pravno pomembna dokumenta Sveta Evrope sta stara deset let: Okvirna konvencija za varstvo narodnih manjšin in Evropska listina o regionalnih in manjšinskih jezikih. V skladu s kobenhavnskimi merili sta ta dva dokumenta merilo za članstvo v Evropski uniji za nove države članice. Pozivam zadevne države, ki še niso podpisale ali ratificirale teh pravno pomembnih dokumentov, da to storijo. V skladu s kobenhavnskimi merili Francija, Belgija, Grčija in Luksemburg ne morejo biti člani Evropske unije. Te evropske dokumente je treba vključiti in Evropska unija bi bila verodostojna glede Kosova in novih držav članic, da ...
<P>
(Predsednica je prekinila govornika.)
<SPEAKER ID="061" NAME="Marco Cappato" AFFILIATION="ALDE">
(IT) Gospa predsednica, gospe in gospodje, na podlagi gladovne stavke je naš kolega Marco Pannella začel prvo veliko svetovno gibanje Satyagraha za mir. Satyagraha je nenasilni kolektivni odpor. Je dejavnost, o kateri želim pisno obvestiti kolege s pozivom k spoštovanju demokratično izrečenih besed in je simbolična, ne le kar zadeva razmere v Italiji.
<P>
Spomnil bi vas tudi, da je danes 49. obletnica upora Tibetancev proti zatiranju Kitajske ter da pošiljamo najlepše želje Dalajlami in deset tisoč ljudem na pohodu v Daramsali, vključno z voditelji radikalne stranke, Sergiom d'Elio, Matteom Mecaccijem in Marcom Perduco. Slišali smo, da indijska policija ukrepa za preprečitev pohoda, in zato jim tudi iz tega razloga pošiljamo naše najboljše želje.
<SPEAKER ID="062" NAME="Mieczysław Edmund Janowski" AFFILIATION="UEN">
(PL) Gospa predsednica, nedavno glavno poročilo o revščini otrok v Evropi je pokazalo, da skoraj 19 % naših otrok živi pod pragom revščine, ki je določen na 60 % povprečnega prihodka na prebivalca v zadevni državi. V nekaterih državah je odstotek višji. Na žalost je Poljska med njimi.
<P>
Zato pozdravljam namen Evropske komisije, da predlaga poseben program za boj proti revščini otrok. Zavedamo se demografskega položaja v Evropski uniji. Naše družine potrebujejo različne vrste podpore, pomoči pa so zlasti potrebne revne družine. Kaj torej menimo o visokih stopnjah DDV na otroška oblačila na Poljskem, tj od 7 % do 22 %? V nekaterih državah, kot sta Združeno kraljestvo in Irska, ki nikakor nista revni, je ta stopnja nič, v drugih državah, kot je Luksemburg, pa je zelo nizka - le 3 %.
<P>
Vlade teh držav so bile zelo dolgoročne, vendar je pri tem veliko hinavščine. Pozivam Evropski parlament, da sprejme ukrepe, katerih cilj je sprememba direktive o DDV, kar zadeva otroška oblačila in obutev.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Gospa predsednica, izobraževalna in dobrodelna organizacija A Voz do Operário je bila ustanovljena v Lizboni, 13. februarja 1883, in že 125 let neutrudno deluje na področju izobraževanja, kulture, partnerstva in socialne podpore, kar pozdravljam. To dolgotrajno delo nadaljujeta dve šoli, katerih cilj je obogatiti na stotine otrok z znanjem, ki jim bo pomagalo pri razvoju, ustvarjanju pogojev za njihovo prilagoditev družbenemu okolju na kritičen in trajen način na podlagi načel pravičnosti in solidarnosti.
<P>
Ta intenzivna in priznana dejavnost se nadaljuje v sedanjosti kljub trenutnim družbenim težavam zaradi pomanjkanja vladne podpore, ker ministrstvo za šolstvo neuspešno izpolnjuje svoje dolžnosti. In to isto ministrstvo, ki tepta pravice učiteljev, kar vodi v največje proteste učiteljev na Portugalskem - pohod ogorčenosti - s 100 000 učitelji, zlasti ...
<P>
(Predsednica je prekinila govornika.)
<SPEAKER ID="064" NAME="Jim Higgins" AFFILIATION="PPE-DE">
(GA) Gospa predsednica, v zvezi s povečanjem števila storilcev spolnega napada, ki so obsojeni na sodiščih različnih držav članic, imajo številne države veljavne registre storilcev spolnega napada. Ko je storilec spolnega napada izpuščen, je policija obveščena o njegovem prebivališču. Če živi v bližini šole ali mladinskega kluba, je treba policiji in javnosti to informacijo omogočiti.
<P>
Veliko storilcev ponovno stori kaznivo dejanje, zlasti tisti, ki se v zaporu ne zdravijo. Vendar jih nič ne more odvrniti od tega, da enako kaznivo dejanje zagrešijo v drugi državi. Zato je jasno, da je potrebna evropska baza podatkov za zagotovitev mednarodnega sodelovanja in pomoči pri reševanju te težave.
<SPEAKER ID="065" NAME="Kristian Vigenin" AFFILIATION="PSE">
Gospa predsednica, rad bi vas opozoril na vprašanje, ki je ključno za ustrezno delovanje našega Parlamenta ter naš posamezen in skupni politični vpliv. Zelo spoštujem naše tolmače in njihovo težko delo. Večina od njih je zelo profesionalnih in predanih svojemu delu. Vendar izpostavljam, da se zaradi slabega tolmačenja poslanci med sabo ne razumemo in da nas tudi državljani ne razumejo.
<P>
Kadar govorim na plenarnem zasedanju, poskušam čim pogosteje uporabljati bolgarski jezik. Ta pravica mi pripada ter je del raznolikosti in večjezikovnosti EU. Uporabljam preproste stavke, poleg tega pa oddam pisno besedilo vnaprej, s čimer zagotovim, da bo moje sporočilo posredovano. Vendar sem pred kratkim presenečen ugotovil, da tretjina do polovica mojih govorov izgine v angleški različici, kaj šele v drugih jezikih, ki jih uporabljajo manjši narodi.
<P>
Menim, da govorim vsem državljanom. Pričakujem, da me razumejo vsi državljani EU, zato ne morem sprejeti tehničnih težav, ki to preprečujejo. Vljudno prosim predsedstvo parlamenta, da sprejme potrebne ukrepe za izboljšanje kakovosti tolmačenja.
<P>
(Predsednica je prekinila govornika.)
<SPEAKER ID="066" NAME="Ramona Nicole Mănescu" AFFILIATION="ALDE">
(RO) V zadnjih mesecih so bili mediji obveščeni o rasističnem in ksenofobičnem nasilju nad romunskimi otroki v Italiji. Dva primera sta zbudila pozornost javnosti: trinajstletnik v kraju Civitavecchia blizu Rima, ki je bil pripeljan na urgenco, potem ko ga je pretepel italijanski prijatelj; v drugem primeru sta diskriminacija in stigmatizacija še bolj očitni, saj se je od romunske matere zahtevalo, da spremeni ime svojega sina. Otrok ne želi več biti Romun ali slišati kar koli o Romuniji. Razlog za tako vedenje je dejstvo, da so otroka stalno žalili, ker je Romun, kljub dejstvu, da govori italijansko in da je dobro vključen v družbo. Spoštovana predsednica, zato se sprašujem, ali so te oblike ksenofobije, ki vplivajo na romunske otroke, posledica medijske kampanje zoper Romune; v smislu temeljnih načel ...
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Gospa predsednica, zdaj se v Evropski uniji obravnavajo mnenja o spremembah Direktive št. 2001/112/ES o sadnih sokovih. Močan lobi citronske kisline si prizadeva za zakonsko povečanje kislosti sadnih sokov in njihovih sestavin, vključno z jabolčnim sokom, in sicer z dodajanjem citronske kisline ter limoninega in limetinega soka.
<P>
Taka možnost bi bila v nasprotju z načelom poštene konkurence in bi uničila evropske sadne sokove, vključno z jabolčnim sokom. Vprašanje torej je: zakaj se organi EU tako pogosto vdajo pritisku skupin lobistov ter kateri ukrepi bodo sprejeti za zaščito pridelovalcev jabolk in jabolčnih marmelad v primeru nadaljnje predaje?
<P>
Naj vas spomnim, da je Evropski parlament pri glasovanju o reformi trga za sadje in zelenjavo zavrnil predlog spremembe, ki ga je vložila skupina poljskih poslancev in katerega namen je bila uvedba zaščitnih ukrepov za jabolka. V teh okoliščinah bi bilo sprejetje predloga, s katerim se omogoči dodatno zakisljevanje sadnih sokov, vključno z jabolčnim sokom, s citronsko kislino, zelo nepravično in bi pomenilo udarec za evropski sektor pridelovanja sadja.
<SPEAKER ID="068" NAME="Nicodim Bulzesc" AFFILIATION="PPE-DE">
Gospa predsednica, v skladu z izzivom politike razvojnega sodelovanja EU za nove države članice se bom osredotočil na nacionalno strategijo za izobraževanje v Romuniji.
<P>
Nacionalna strategija za izobraževanje v Romuniji je bila tudi pred vključitvijo naše države v EU usmerjena k uskladitvi sistema z obstoječimi sistemi v drugih državah EU. Zato smo leta 2004 začeli z bolonjskimi reformami, pri čemer se triletna struktura uporablja od akademskega leta 2005-2006. Zadnje študije kažejo, da je Evropski sistem prenašanja kreditnih točk (ECTS) zdaj dokončno sprejet in študenti v Romuniji že študirajo po novem sistemu. Načrtujemo, da bomo v prihodnosti uspešno končali bolonjske reforme, da bomo spodbudili romunske študente, da študirajo v Romuniji in da se bomo prepričali, da so diplome, ki jih podeljujejo univerze, usklajene s potrebami trga dela v Evropi.
<SPEAKER ID="069" NAME="Marianne Mikko" AFFILIATION="PSE">
(ET) Kolegi, Belorusija je črna pika na zemljevidu Evrope. Pogoji v tej državi niso nič drugačni od življenja za železno zaveso, ki so ga številni kolegi v tem parlamentu osebno doživeli.
<P>
Spominjam se prizadevanja za svobodo, ki ga je občutila večina Estoncev; finski radio in televizija sta pomagala severni Estoniji pri tem prizadevanju, skupaj z radijskima postajama Radio Free Europe in Voice of America. Vsi Belorusi potrebujejo tako okno v svet.
<P>
10. decembra, na dan človekovih pravic, je na Poljskem začela oddajati satelitska televizijska postaja Belsat, katere naloga je, da bi postala Belorusija skupnost državljanov. Najpomembnejši partnerji postaje, ki deluje v beloruskem in ruskem jeziku, so beloruski novinarji, ki se borijo za demokracijo. Deset odstotkov Belorusov, ki imajo satelitske sprejemnike, lahko spremlja to televizijsko oddajanje.
<P>
Postajo podpirajo Poljska, Irska, Litva, Češka in ZDA. Dobre televizije, dragi prijatelji, ne smemo podcenjevati. Zato pozivam Evropsko unijo in vse države članice, da finančno podprejo Belsat. Menim, da je to naša naloga, ki jo imamo kot demokracija.
<SPEAKER ID="070" NAME="Marios Matsakis" AFFILIATION="ALDE">
Gospa predsednica, pred nekaj dnevi so bile na Cipru predsedniške volitve. Volivci so z izvolitvijo zmernega politika gospoda Christofiasa in odstavitvijo gospoda Papadopoulosa, ki je bil več let obravnavan kot konservativec in nacionalist, pokazali, da si želijo hitro rešiti težave na Cipru. Ta pomembna sprememba je dodaten dokaz, da si grški Ciprčani resnično želijo rešiti dolgotrajen spor s turškimi Ciprčani in Turčijo, ki obsega 40 % otoka.
<P>
Grški Ciprčani so naredili zelo pogumen korak, ker so pokazali, da so zmerni in pripravljeni na kompromis, vendar da bi se stvari premaknile naprej, mora Turčija zdaj pokazati podobno dobro voljo, kot je vrnitev mesta duhov Famagusta njegovim zakonitim prebivalcem ali umik velikega števila turških vojakov z zasedenega dela otoka.
<SPEAKER ID="071" NAME="Eoin Ryan" AFFILIATION="UEN">
Gospa predsednica, rad bi opozoril na razpravo o pogodbi, ki zdaj poteka na Irskem.
<P>
Mislim, da je preprosto nezaslišano, da stranka Sinn Féin in njen voditelj Gerry Adams v tej razpravi trdita, da bi glasovanje "za" pogodbo pomenilo, da bo Irska sodelovala z Natom in da bo izgubila svojo nevtralnost.
<P>
Nič ne bi moglo biti bolj oddaljeno od resnice. Obstaja trojna zaščita, s katero se zagotavlja, da se to ne more zgoditi. Enako so govorili med maastrichtsko in amsterdamsko pogodbo ter pogodbo iz Nice, pri čemer se je vedno izkazalo, da so se motili.
<P>
Nasprotovali so vsem pogodbam od leta 1972, čeprav trdijo, da so proevropski. Če ste "pro" v zvezi z nečem, to ne pomeni, da temu vedno nasprotujete. Gerry Adams pred kratkim v svojem govoru na shodu stranke ni niti enkrat omenil 1,65 milijard EUR, ki jih je namenila EU za mirovni proces na Irskem. Mislim, da je pošteno, da nekdo, ki govori, da je proevropski, prizna prizadevanje Unije za izboljšanje mirovnega procesa na Irskem.
<P>
Če ste proevropski, to dokazujte, ne pa da dajete za nezaslišane navedbe o tej pogodbi, ki ne držijo.
<SPEAKER ID="072" NAME="András Gyürk" AFFILIATION="PPE-DE">
(HU) Gospa predsednica, hvala za besedo. Gospe in gospodje, v zadnjih nekaj dneh smo zaradi dveh dogodkov ponovno postali pozorni na potrebo po skupni evropski energetski politiki. Na eni strani je Rusija spet znatno omejila dobavo plina Ukrajini, s čimer je močno ogrozila energetsko varnost Evrope. Na drugi strani sta Gazprom in madžarska vlada sprejela sporazum o madžarskem delu plinovoda Južni tok, tj. sporazum, ki je nezdružljiv s sedanjimi določbami Evropske unije. Lekcija, ki se jo lahko naučimo iz teh dveh dogodkov, je jasna: čeprav se Rusija vedno redkeje obravnava kot partnerica na področju energetskih zadev, je Evropska unija vedno bolj odvisna od nje. Ta odvisnost bo povzročila vedno manjšo varnost oskrbe z energijo in nazadnje tudi višje cene. Da bi se temu izognili in evropskim potrošnikom zagotovili varno oskrbo po primernih cenah, mora biti Evropska unija enotna. Ni še prepozno za okrepitev temeljev skupne evropske energetske politike, ki temelji na solidarnosti. Hvala.
<SPEAKER ID="073" NAME="Richard James Ashworth" AFFILIATION="PPE-DE">
Gospa predsednica, rad bi opozoril na težave v južnovzhodni Angliji zaradi industrijskih ukrepov, ki jih je sprejela francoska industrija pomorskega prometa čez Rokavski preliv na poti Dover - Calais. Ta ključna povezava v vseevropskem omrežju je že več let neučinkovito ozko grlo. To je morda razumljivo, če je posledica slabega vremena ali tehničnih težav, tokrat pa je - že več kot dva tedna - celotno gospodarstvo nedolžna žrtev tega spora.
<P>
Pozivam predsedstvo, da prepriča Evropsko komisijo in obe zadevni vladi, da zagotovijo podporo načelu prostega pretoka blaga in ljudi v Evropski uniji. Prav tako pozivam, da si dolgoročno prizadevajo, da se bodo bolj zavzeto iskale dolgoročne rešitve za to težavo, ki povzroča tako stisko v naši regiji.
<SPEAKER ID="074" NAME="Dushana Zdravkova" AFFILIATION="PPE-DE">
(BG) Gospa predsednica, kolegi, še enkrat bi rada opozorila na ustrezno in učinkovito uporabo finančnih sredstev EU.
<P>
V poročilih, sprejetih na prejšnjem zasedanju, in razpravah o njih so jasno določena nekatera ključna nerešena vprašanja o sedanjem sistemu. Žal mediji in javnost še naprej razpravljajo o tem, da stare države članice in tudi nove države članice, vključno z mojo državo, tj. Bolgarijo, ne morejo dovolj učinkovito uporabiti evropskih standardov in zaščititi finančnih interesov EU.
<P>
Jasno je, da ni učinkovite preventivne politike, katere cilj bi bil preprečevanje nepravilnosti in kršitev pri izplačevanju in porabi finančnih sredstev. Dogodki v zadnjih tednih, ko je Evropska komisija ukinila sredstva v okviru programov PHARE in SAPARD za Bolgarijo, so dodaten dokaz za dejstvo, da je večina nepravilnosti pri porabi teh sredstev povezanih s korupcijo.
<P>
V zvezi s tem menim, da je treba okrepiti mehanizme Evropskega parlamenta in da moramo vztrajati pri spremljanju izvajanja pri Evropski komisiji.
<P>
(Predsednica je prekinila govornico.)
<SPEAKER ID="075" NAME="Mirosław Mariusz Piotrowski" AFFILIATION="UEN">
(PL) Gospa predsednica, prejšnji mesec sem pisal Evropski komisiji in jo pozval, naj ustavi obravnavo zahteve Poljske po pomoči za prestrukturiranje za Krajowa Spółka Cukrowa (Poljsko nacionalno podjetje sladkorja), zavrne zahtevek in sprejme postopke nadzora. Moje pismo je podprlo 35 poslancev iz različnih držav in političnih skupin. Krajowa Spółka Cukrowa namerava v povezavi z dodelitvijo pomoči za prestrukturiranje zapreti tovarno sladkorja v kraju Lublin in podreti vse zgradbe.
<P>
Zaposleni v tovarni in protestni odbor, ki je prav tako pisal Evropski komisiji in Odboru Evropskega parlamenta za peticije, menijo, da sta priprava in obravnava poljskega zahtevka v nasprotju s pravili Skupnosti. Še vedno čakamo na odziv Evropske komisije.
<P>
Evropski parlament bi rad opozoril na to posebno težavo, ker ...
<P>
(Predsednica je prekinila govornika.)
<SPEAKER ID="076" NAME="Jörg Leichtfried" AFFILIATION="PSE">
(DE) Gospa predsednica, gospe in gospodje, pogosto smo razpravljali, ali se bo z olimpijskimi igrami v Pekingu splošni položaj človekovih pravic na Kitajskem izboljšal ali poslabšal. To je precej sporno vprašanje. Menim, da bodo imele te igre zagotovo katastrofalne posledice na dobro počutje živali na Kitajskem. Danes sem prebral, da nameravajo v Pekingu ubiti 200 000 mačk, in sicer tako, da jih bodo ujeli ter stradali, pustili umreti od žeje ali pa zastrupili le zato, ker bi lahko nekatere goste motila navzočnost mačk. Tega ne smemo dopustiti.
<P>
Menim, da morajo ljudje dvakrat razmisliti, ali zares želijo biti gledalci na teh igrah. Športniki morajo dvakrat razmisliti, ali bodo sodelovali na teh igrah, organizatorji pa morajo dvakrat razmisliti, ali je njihova odločitev o organizaciji iger na Kitajskem, pametna. Mi pa ne bi smeli dvakrat pomisliti, gospa predsednica, da boste izrazili nestrinjanje tega parlamenta.
<P>
(Predsednica je prekinila govornika.)
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Gospa predsednica, ob tej priložnosti izražam svojo solidarnost s 100 000 portugalskimi učitelji, ki so demonstrirali na prepričljivem in pomembnem marčevskem protestnem shodu v Lizboni 8. marca, ki ga je organizirala portugalska nacionalna zveza učiteljev.
<P>
Učitelji so kot odziv na kampanjo vlade socialistične stranke zoper pravice učiteljev, demokratično upravljanje šol in državno izobraževanje potrdili svojo odločenost, da se bodo borili za dostojanstvo, zaposlenost, pravice učiteljev in boljše pogoje ter zaščito visokokakovostnega poučevanja in državnega izobraževanja na Portugalskem.
<SPEAKER ID="078" NAME="Anna Záborská" AFFILIATION="PPE-DE">
(SK) Na Slovaškem bomo 25. marca počastili 20. obletnico demonstracij s svečami za verske in državljanske pravice in svoboščine.
<P>
Komunistični režim je nasilno prekinil ta miren shod vernikov. To je bila resna kršitev državljanskih pravic in svobode zbiranja, ki so zagotovljene v Ustavi, mednarodnem paktu o državljanskih in političnih pravicah ter Helsinški sklepni listini (1975).
<P>
Čeprav so bile demonstracije s svečami organizirane na pobudo vernikov, je bila na njih izražena želja po spoštovanju človekovih pravic vseh državljanov. Razlogi zanje so bili versko in državljansko nesoglasje, žrtvovanje usmrčenih ljudi, trpljenje nepravično zaprtih ljudi in papeževanje Janeza Pavla II. Ker so se ljudje pogumno uprli, se lahko demonstracije s svečami v Bratislavi marca 1988 obravnavajo kot začetek konca komunističnega totalitarizma na Češkoslovaškem, ki je končno dosegel vrh novembra 1989.
<SPEAKER ID="079" NAME="Slavi Binev" AFFILIATION="NI">
(BG) Gospod predsednik, kolegi, rad bi vas opozoril na zadevo Suhodol, okoljsko katastrofo za bolgarsko glavno mesto, ki neposredno vpliva na zdravje in življenje več milijonov ljudi.
<P>
Decembra 2007 so državljani, ki trpijo posledice zaradi neurejenega odlagališča na območju Suhodola, poslali pobudo predsedniku Evropskega parlamenta, potem ko je bilo odlagališče, ki je bilo leta 2005 zaprto na podlagi odločitve ministrstva za okolje in vode, 4. decembra 2007 ponovno odprto s pomočjo več kot 2 500 policistov in žandarjev. Prizadete osebe so se sklicevale na konvencijo iz Aarhusa, ki jo je ratificirala nacionalna skupščina Bolgarije.
<P>
Mesto Sofija, ki ga je nezakonito podprl svet ministrov Bolgarije, je ukrepalo brez obvezne presoje vpliva na okolje ministrstva za okolje in vode ter brez poznejšega zaslišanja prizadetega prebivalstva. Poleg tega je mesto Sofija, ponovno z nezakonito podporo sveta ministrov Bolgarije, izvajalo dejavnosti, za katere ni bila izdana nobena izvršljiva sodba.
<P>
Prosim vas, da za namen končanja biološkega terorizma Odbor za okolje, javno zdravje in varnost hrane ter Odbor za peticije ...
<P>
(Predsednica je prekinila govornika.)
<SPEAKER ID="080" NAME="Predsednica">
Zdaj moramo prekiniti, ker smo precej presegli trideset minut.
<P>
S tem se ta točka zaključuje.
