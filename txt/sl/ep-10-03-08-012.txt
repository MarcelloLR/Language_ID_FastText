<CHAPTER ID="012">
Razpored dela
<SPEAKER ID="017" NAME="Predsednik">
Končni osnutek dnevnega reda, ki ga je v četrtek, 4. marca 2010, pripravila konferenca predsednikov v skladu s členom 137 Poslovnika, je bil razdeljen. Predlagane so naslednje spremembe:
<P>
Ponedeljek:
<P>
Ni sprememb.
<P>
Torek:
<P>
Ni sprememb.
<P>
Sreda:
<P>
Skupina Zelenih/Evropske svobodne zveze in Konfederalna skupina Evropske združene levice/Zelene nordijske levice sta zaprosili, da se doda izjava Komisije o gensko spremenjenem krompirju "Amflora".
<SPEAKER ID="018" NAME="Rebecca Harms" AFFILIATION="Verts/ALE">
(DE) Gospod predsednik, gospe in gospodje, iz več razlogov smo ponovno predlagali, da se odobritev gensko spremenjenega krompirja Amflora uvrsti na dnevni red. Zatem ko je komisar za zdravje postal odgovoren za odobritev gensko spremenjenih organizmov, so po mojem mnenju mnogi državljani mislili, da bomo pri odobravanju takšnih GSO bolj previdni. A je ravno nasprotno. Zdi se mi škandalozno, da je komisar za zdravje tako hitro po nastopu funkcije odobril krompir in izrecno prezrl pomisleke Svetovne zdravstvene organizacije.
<P>
Poleg tega se v prejšnjem zakonodajnem obdobju Svet in Komisija vedno znova nista niti najmanj strinjala o postopkih odobritve, saj se mnoge države članice niso strinjale s kampanjo odobravanja, ki jo je spodbujal sam predsednik Komisije Barroso. Dogovorili smo se, da bomo razvili drug preudaren postopek za odobritev. Kje je ta postopek zdaj? Ker večina državljanov nasprotuje tem gensko spremenjenim organizmom, je naša dolžnost ta teden razpravljati o odobravanju in kampanji, ki se nam morda še vedno približuje.
<P>
(Predsednik je prekinil govornico)
<P>
Rad bi vas pozval k poimenskemu glasovanju o tej zadevi.
<SPEAKER ID="019" NAME="Francesco Enrico Speroni" AFFILIATION="EFD">
(IT) Gospod predsednik, gospe in gospodje, ne glede na morebitne ugotovitve posameznih poslancev ali političnih skupin menim, da je primerno, da lahko podamo mnenje o tako pomembnem vprašanju. Pogosto razpravljamo o vprašanjih, ki so zelo daleč od Evropske unije, čeprav so pomembna. To vprašanje pa zadeva nas in naše volivce in zato mislim, da bi ga morali uvrstiti na dnevni red.
<SPEAKER ID="020" NAME="Martin Schulz" AFFILIATION="S&amp;D">
(DE) Gospod predsednik, kot moja kolegica, gospa Harms, sem tudi jaz zaskrbljen in v številnih državah članicah poteka izjemno vroča razprava o tem vprašanju. Zato sem že prejšnji teden na konferenci predsednikov rekel, kar bi rad zdaj ponovil; nima smisla zdaj hiteti z razpravo brez resolucije, ki je nato ponovno neuspešna.
<P>
Mnogo bolj smiselno je pozvati pristojen odbor, da imenuje poročevalca, ki se bo ukvarjal s procesom in tudi tehničnim ozadjem postopka odobritve.
<P>
Realizacija odobritve Komisije je trajala osem let. Osem let smo porabili za to vprašanje. Komisija je odločitev sprejela z večino na podlagi evropskega prava. Vprašanje, ki ga moramo zdaj obravnavati, je, ali lahko za tako obsežne odločitve Parlament uporabi možnost izvzetja in ali ima Parlament na koncu priložnost preklicati tako daljnosežno odločitev.
<P>
Zato bi bilo treba imenovati poročevalca, ki bi preverjal mehanizme in po potrebi predložil poročilo, da se doseže zakonodajna večina v Parlamentu, kar bi Komisijo prisililo, da v enem letu vloži zakonodajni predlog na podlagi našega medinstitucionalnega sporazuma. To se mi zdi mnogo bolje kot razprava v naglici.
<P>
(Predsednik je prekinil govornika)
<SPEAKER ID="021" NAME="Predsednik">
Prosim, držite se Poslovnika. V skladu s Poslovnikom so to minutne izjave in to velja tako za izjave, ki podpirajo prošnjo, kot izjave proti njej. Prosim, da ne govorite dlje, saj to moti razpored dela in je v nasprotju s Poslovnikom. Prosim, da tega ne pozabite.
<P>
Konfederalna skupina Evropske združene levice/Zelene nordijske levice in gospa Harms sta zaprosili za poimensko glasovanje. Glasovali bomo zdaj.
<P>
(Parlament je zavrnil prošnjo)
<P>
(S tem je bil določen razpored dela)
