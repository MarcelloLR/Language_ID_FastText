<CHAPTER ID="020">
Enominutni govori o zadevah političnega pomena (nadaljevanje) 
<SPEAKER ID="046" NAME="Jim Higgins" AFFILIATION="PPE-DE">
Gospod predsednik, sistem eCall za motorna vozila pomeni velik napredek in pomoč vozilom reševalnih služb, da lahko čim prej prispejo na mesto nezgode. Naprava ugotovi in javi točno mesto nezgode, tako da lahko službe medicinske pomoči, policija in gasilci hitreje prispejo do njega. To je še zlasti pomembno na podeželskih in odmaknjenih območjih ter pri nezgodah, v katerih je udeleženo eno samo vozilo.
<P>
Danes spada sistem eCall v številnih državah EU med serijsko opremo vseh novih osebnih vozil. Na žalost pa ni na voljo v moji domovini, na Irskem, kjer imamo še vedno nesprejemljivo visoko število prometnih nesreč s smrtnim izidom. Menim, da bi moral biti sistem obvezen v vseh državah članicah.
<P>
Gre za reševanje življenj in ta naprava nedvomno rešuje življenja. Zato pozivam Komisijo, naj zaveže države članice, da bodo zahtevale vgradnjo naprave v vsa nova motorna vozila.
<SPEAKER ID="047" NAME="Vladimír Maňka" AFFILIATION="PSE">
- (SK) Po raziskavi Inštituta za sociologijo Slovaške akademije znanosti so slovaški prebivalci madžarske narodnosti ponosni, da so državljani Slovaške republike. Takega mnenja je več kot 70 % ljudi, kar je najvišji odstotek v zgodovini Slovaške republike.
<P>
Ta rezultat pomeni jasno sporočilo in zanika trditve nekaterih politikov, ki skušajo prepričati Evropo, da je madžarska manjšina na Slovaškem žrtev diskriminacije. Nekateri moji kolegi za govorniškim odrom Evropskega parlamenta že dve leti gojijo način komunikacije, ki še zaostruje domače politične razmere, namesto da bi raje sedli za pogajalsko mizo.
<P>
Rad bi povabil vse, ki jim je do prijateljskega sožitja Madžarske in Slovaške, naj podprejo prizadevanja obeh predsednikov vlad, ki sta se sestala v soboto, da bi uskladila boj proti skrajnežem in usmerila deželi k dobrososedskim odnosom.
<P>
Vesel sem, da je dva dni po pogovorih madžarski predsednik vlade sprejel ukrepe za spremembo zakonodaje o ekstremizmu. To bo najučinkovitejše orožje v boju proti tistim, ki ogrožajo demokracijo v tej regiji, a zaenkrat ostajajo nekaznovani.
<SPEAKER ID="048" NAME="Eoin Ryan" AFFILIATION="UEN">
Gospod predsednik, ena od temeljnih postavk Bele knjige EU o športu je odprava rasizma, zlasti na nogometnih tekmah. Na žalost je rasizem dvignil svojo ostudno glavo na tekmah škotske nogometne lige in to zelo obžalujemo. Nekateri igralci, ki so se opredelili za reprezentanco Irske, so tarče rasističnih psovk, gledalci pa na stadionih pojejo tudi "Pesem o lakoti", ki je huda žaljivka ne le za te igralce, pač pa za vse irsko ljudstvo.
<P>
Pozdravljam ukrepe škotske nogometne zveze in nekdanjega britanskega ministra za notranje zadeve Johna Reida proti takim izgredom. Rasizma pa ne smemo mirno prenašati, ne glede na to, kjer se pojavi, in prepričan sem, da se mu moramo upreti ter povedati, da je nesprejemljiv in nedopusten, ne glede na prizorišče, ki si ga izbere.
<SPEAKER ID="049" NAME="Milan Horáček" AFFILIATION="Verts/ALE">
(DE) Gospod predsednik, na vrhu EU-Rusija v Nici je bil prejšnji petek sprejet sklep, da se bodo pogajanja o novem partnerskem sporazumu z Rusijo nadaljevala 2. decembra, kljub temu, da je nekaj držav članic izrazilo zadržke glede tega in da ostaja nekaj vprašanj, na primer nadaljnje ukrepanje v Gruziji in na Kavkazu, odprtih.
<P>
Dogajanja v Rusiji spremljam s hudo zaskrbljenostjo. V precej skrivnostnih okoliščinah je Duma izglasovala podaljšanje predsedniškega mandata na šest let. Človekove pravice še naprej teptajo, kar dokazuje tudi primer Svetlane Bahamine, nekdanje uslužbenke Mihaila Hodorovskega, poslovneža, obsojenega na pet let zapora: oblasti vztrajno zavračajo njeno predčasno izpustitev iz sibirskega zapora, čeprav je v visoki nosečnosti. V pogajanjih Evropska unija ne sme popustiti pred ruskimi poskusi izsiljevanja z energijo in mora odločno odpreti vprašanje človekovih pravic.
<SPEAKER ID="050" NAME="József Szájer" AFFILIATION="PPE-DE">
(HU) Gospod predsednik, gospe in gospodje, ena od najpomembnejših pravic evropskih državljanov je pravica do prostega gibanja. Pred letom dni, ob odprtju schengenskih meja, so se na nekaterih mejah novih držav članic, na primer med Avstrijo in Češko republiko, med Madžarsko in Slovaško, pa tudi med Madžarsko in Avstrijo, pojavile čudne ovire. V bližini mojega rodnega mesta so avstrijske oblasti postavile znak "prepovedan vstop z osebnimi vozili" na cesti, ki je normalno prevozna za avtomobile.
<P>
Ker po našem mnenju ta nadležni znak omejuje eno od najpomembnejših pravic evropskih državljanov, smo ga s kolegoma Othmarjem Karasom in Lívio Járókovo simbolično prekrili z zastavo EU v znak protesta proti oviri, ki močno vznemirja lokalno prebivalstvo.
<P>
Danes se nam ni več treba boriti proti železni zavesi, spoštovani poslanci - sam sem že večkrat prinesel s seboj kos prave železne zavese iz okolice mojega rodnega mesta - pač pa le proti peščici znakov "ni vstopa", vendar menim, da bi morali poskrbeti, da bi v evropskem duhu odstranili tudi te znake.
<P>
Kar se tiče madžarsko-slovaškega spora, pa bi rad rekel le to, da bi bili borci proti skrajnežem verodostojni le, če bi enako ravnali takrat, ko je Jan Slota, član koalicijske stranke, v svojih izjavah blatil Madžare in pozival k izgonu Madžarov iz Slovaške.
<SPEAKER ID="051" NAME="Kristian Vigenin" AFFILIATION="PSE">
Gospod predsednik, letos obeležujemo 70. obletnico pogromov Kristalne noči. Videti je, da kolektivni spomin vedno bolj peša, saj smo po vsem svetu, tudi v evropskih demokracijah, priče ekstremizmom, povezanim z rasizmom, ksenofobijo, protisemitizmom in agresivnim nacionalizmom.
<P>
Pred evropskimi volitvami v letu 2009 skupina PSE verjame, da imajo lahko politični predstavniki pozitivno vlogo pri spodbujanju medsebojnega spoštovanja in razumevanja.
<P>
Skupina PSE si prizadeva dvigovati osveščenost o dragocenosti kulturne in verske raznolikosti kot vira medsebojnega plemenitenja družb. Ves čas poudarjamo, da se morajo javne osebnosti vzdržati izjav, ki spodbujajo k stigmatiziranju skupin ljudi. Dovolite mi, da izrazim svoje začudenje, da si je skupina EPP za glavno partnerko izbrala - in jo še ima - bolgarsko stranko, katere vodja ceni državniška ravnanja Stalina, Hitlerja in Maa, ki verjame, da je prava pot za združevanje predpisati seznam bolgarskih imen za vse novorojene otroke nebolgarskega etničnega izvora in ki izjavlja, da so državljani Bolgarije Bolgari, državljani Turčije pa Turki, torej naj Turki odidejo v Turčijo.
<P>
Zanima me, gospod predsednik, ali vi oziroma skupina EPP podpirate enak pristop za etnične Turke v Nemčiji. Poudarjam, kako pomembno je, kako si evropske stranke izbirajo svoje partnerje, saj so ob zamenjavi kvalitete za kvantiteto v EPP prve žrtve verodostojnost skupine, stabilnost nacionalnih političnih ureditev, seveda pa tudi prepričanja desno usmerjenih volivcev.
<SPEAKER ID="052" NAME="Predsednik">
Gospod Vigenin, ker ste me že osebno nagovorili, si bom dovolil poudariti, da je imel Evropski parlament prejšnji ponedeljek v Bruslju ganljivo komemoracijo ob obletnici Kristalne noči.
<P>
Kar se tiče mojega članstva v stranki, sem na tem stolu kot predsednik, ne pa kot član stranke, čeprav sem seveda njen privržen član. Vprašanje pa boste morali nasloviti na tiste, ki so neposredno odgovorni za zadevo, saj takega vprašanja ni mogoče nasloviti na predsednika.
<SPEAKER ID="053" NAME="Nicolae Vlad Popa" AFFILIATION="PPE-DE">
(RO) Najprej pozdravljamo akcijski načrt, sprejet na zadnjem srečanju G20, prav tako pa tudi posebna prispevka gospoda Barrosa in predsednika Sarkozyja. Končni sklepi odražajo strategijo, o kakršni so razpravljale in jo sprejele države članice Evropske unije.
<P>
Pozdraviti moramo tudi zaveze vseh sodelujočih za sodelovanje v boju proti sedanji krizi v finančnem sektorju. Trenutno ljudi ne zanimajo razprave in nesoglasja, pač pa rešitve. Soodvisnost odpira dvosmerne kanale, po katerih se lahko kriza širi, po istih kanalih pa se lahko širijo tudi rešitve za gospodarsko obnovo.
<P>
V primeru Romunije velja, da se brezposelnost v kateri koli državi članici Evropske unije odrazi, v podvojenem merilu, v rasti brezposelnosti v našem gospodarstvu v razvoju. To je posledica, prvič, vračanja naših zdomcev domov, in drugič, zmanjšanja ponudbe dela pri tujih delodajalcih, ki zmanjšujejo obseg poslovanja.
<P>
Brezposelnost je treba analizirati na ravni celotne Evropske unije, rešitve pa je treba sprejemati in financirati na obeh koncih omenjenih kanalov.
<SPEAKER ID="054" NAME="Gábor Harangozó" AFFILIATION="PSE">
(HU) Hvala lepa, gospod predsednik. Gospe in gospodje, opozoril bi vas rad na pritiske na trg koruze, ki so še posebej ostri v Srednji Evropi. Presežki, neugodne razmere na mednarodnem trgu in nihajoči donosi, ki so v Srednji Evropi nekaj običajnega, so v nekaterih predelih Madžarske potisnili cene precej pod prag intervencijskih cen.
<P>
V prid pridelovalcem in v prid stabilnosti trga moramo ukrepati. V sedanjih okoliščinah Madžarska sama ne zmore odkupiti presežkov, možne pa so druge poti za umiritev trga. Prvič, državam, ki nimajo morskih pristanišč, morajo biti odobrene večje intervencijske količine. Sistem mora glede tega delovati kot varnostna mreža, tako, kot je bil prvotno zamišljen.
<P>
Drugič, v korist držav brez morskih pristanišč je treba objaviti razpise za izvoz v tretje države. In nazadnje, odpreti je treba tudi zasebne skladiščne zmogljivosti. Z izvedbo teh ukrepov bi mnogo prispevali k odpravi nevarnosti nadaljnjega poslabšanja razmer in bi pomagali našim pridelovalcem pri prilagajanju izrednim okoliščinam. Hvala za vašo pozornost.
<SPEAKER ID="055" NAME="Predsednik">
S tem se ta točka zaključi.
