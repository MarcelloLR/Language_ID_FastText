<CHAPTER ID="017">
Obrazložitev glasovanja
<P>
Pisne obrazložitve glasovanja
<SPEAKER ID="998" NAME="Nicodim Bulzesc  " AFFILIATION="PPE-DE">
v pisni obliki. - (RO) Glasoval sem za resolucijo Evropskega parlamenta o vlogi Evropske unije na Bližnjem vzhodu, ker soglašam, da moramo podpreti načrte obnove območja Gaze.
<P>
Cilj te resolucije je takoj dodeliti hitro in neomejeno humanitarno pomoč, to je ukrep, ki ga nalaga moralna odgovornost. Ta pomoč mora biti dodeljena brez pogojev ali omejitev. Izraelske oblasti poziva k temu, da omogočijo zadosten in neprekinjen pretok humanitarne pomoči, vključno z vsemi potrebščinami, tako da bodo agencije ZN, kakršna je Agencija za pomoč in zaposlovanje, in mednarodne agencije lahko opravljale svoje delo in poskrbele za prebivalstvo.
<SPEAKER ID="997" NAME="Konstantinos Droutsas  " LANGUAGE="EL">
Z resolucijo Evropskega parlamenta o humanitarni pomoči Gazi poskuša EU po načelu enake obravnave izraelskih klavcev in palestinskih branilcev prikriti svojo veliko odgovornost za pokol med palestinskim ljudstvom med morilsko izraelsko invazijo na Gazo, ki je povzročila več kot 1 300 smrtnih žrtev, večinoma otrok, žensk in ostarelih, in več kot 5 000 ranjenih. Popolno uničenje tisočev domov in vse družbene infrastrukture je v povezavi s popolno gospodarsko osamitvijo s strani Izraela povzročilo, da palestinsko ljudstvo živi v tragičnih in nečloveških razmerah.
<P>
Opustitev vsake omembe in obsodbe Izraela in vzrokov tragičnega stanja palestinskega ljudstva še enkrat potrjuje podporo EU zločinskim dejanjem Izraela, ki si prizadeva okrepiti svojo vlogo v vedno ostrejših medsebojnih spopadih med imperialisti na Bližnjem vzhodu.
<P>
Palestinsko ljudstvo potrebuje vse kaj drugega kot miloščino od imperialistov. Potrebuje ustanovitev neodvisne in suverene palestinske države s prestolnico v Vzhodnem Jeruzalemu v skladu z resolucijo ZN o mejah iz leta 1967 in nedeljeno solidarnost drugih narodov pri svojem boju.
<SPEAKER ID="062" NAME="Hélène Goudin in Nils Lundgren  " AFFILIATION="IND/DEM">
v pisni obliki. - (SV) Stanje na območju Gaze je skrajno resno, saj zaradi tekočih spopadov civilnemu prebivalstvu primanjkuje živil, zdravil in goriva. Stanje je tako resno, da terja takojšnjo zunanjo pomoč. Zato sva glasovala za to resolucijo.
<P>
Čutiva pa, da je globokega obžalovanja vredno - na žalost pa ne presenetljivo -, da Evropski parlament spet izkorišča katastrofo za počasno, a vztrajno krepitev svojega položaja.
<SPEAKER ID="996" NAME="Pedro Guerreiro  " LANGUAGE="PT">
Po več kot 18 mesecih nečloveške blokade je izraelska surova agresija na palestinsko ljudstvo v Gazi pustila za seboj najmanj 1 324 mrtvih in več kot 5 000 ranjenih, večinoma otrok. Nad 100 000 ljudi je razseljenih in uničenih je več kot 15 000 domov. Uničene ali onesposobljene so osnovna infrastruktura in ključne javne službe, tako da ne morejo skrbeti za osnovne potrebe palestinskega prebivalstva.
<P>
Ob takem šokantnem zločinu Evropski parlament ne najde niti besedice za obsodbo Izraela.
<P>
Ni dvoma, da palestinsko ljudstvo nujno potrebuje pomoč. Ni dvoma, da moramo sočustvovati s trpljenjem palestinskega ljudstva. Prav tako pa je nujno obsoditi agresorja in ga poklicati na odgovornost. Namesto tega resolucija odvezuje Izrael odgovornosti za agresijo na območje Gaze, saj jo skriva v izraz "konflikt". Ta agresija je del strategije, kako premagati legitimni odpor palestinskega ljudstva proti okupaciji in spodkopati temelje za oblikovanje palestinske države.
<P>
EU, ki je vedno zelo hitra pri sklicevanju na človekove pravice, "pozablja" nanje v zvezi z Izraelom, ki že 40 let kolonizira palestinska ozemlja na Zahodnem bregu, na območju Gaze in v Vzhodnem Jeruzalemu.
<SPEAKER ID="063" NAME="Flaviu Călin Rus  " LANGUAGE="RO">
Glasoval sem za resolucijo Evropskega parlamenta z dne 18. februarja 2009 o človekoljubni pomoči Gazi, ker civilno prebivalstvo hudo potrebuje pomoč v razmerah, ki so nastale na tem območju.
<P>
Menim, da je treba opraviti oceno potreb prebivalstva na območju Gaze in začeti oblikovati načrte za obnovo območja.
