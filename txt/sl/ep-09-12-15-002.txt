<CHAPTER ID="002">
Sporočilo predsedujočega
<SPEAKER ID="006" NAME="Predsednik">
Najprej bi rad prebral pomembno informacijo. Dne 2. decembra sem prejel sporočilo Komisije, naslovljeno na Evropski parlament in Svet, o posledicah začetka veljavnosti Lizbonske pogodbe na medinstitucionalne postopke odločanja, ki so v teku. Na podlagi tega sporočila Parlament kot institucija meni, da so bili Parlamentu ponovno predloženi vsi predlogi, našteti v sporočilu, za katere mu je Lizbonska pogodba dodelila pristojnost. Parlament je opazil tudi dejstvo, da je Evropska komisija na podlagi sporočila umaknila nekatere predloge.
<P>
Glede zakonodajnih predlogov, ki so bili na dan 1. decembra 2009, to je na datum, ko je začela veljati Lizbonska pogodba, še v teku, je predsednik Komisije povabil parlamentarne odbore, ki so jim bili predlogi, kot je zabeleženo v zapisnikih delnih zasedanj, že predloženi v tekočem zakonodajnem obdobju, naj preverijo pravne podlage in postopkovne spremembe, ki jih je predlagala Komisija, skupaj z vsemi drugimi spremembami, ki jih je treba opraviti glede na določbe Lizbonske pogodbe, in se odločijo, ali nameravajo stališča, ki so bila že sprejeta na podlagi posvetovalnega postopka, razglasiti za prvo obravnavo rednega zakonodajnega postopka ali odločiti, da pomenijo odobritev.
<P>
Razume se, da si Parlament v vseh primerih pridržuje pravico, da zahteva od Komisije, da predloži nov predlog. Za predloge, o katerih pred začetkom veljavnosti Lizbonske pogodbe ni bilo posvetovanja s Parlamentom, naj Komisija posreduje nove predloge v okviru rednega zakonodajnega postopka ali drugega ustreznega postopka.
<P>
Gre za sporočilo o zakonodajnih dejavnostih v bližnji prihodnosti, sporočilo o vzajemnih odnosih med Evropsko komisijo in Evropskim parlamentom v zakonodajnem postopku. Kot veste, smo v prehodnem obdobju in se pomikamo od Pogodbe iz Nice k Lizbonski pogodbi, hkrati pa začenjamo novo parlamentarno obdobje. Nova Komisija še vedno ni bila imenovana. Vse to zahteva precej naporno delo, ki ga morata v skladu z zakonom izpeljati Komisija in Parlament in to je predmet tega sporočila.
