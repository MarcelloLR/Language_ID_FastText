<CHAPTER ID="005-02">
2. Izvajanje Direktive 2003/9/ES o pogojih za sprejem prosilcev za azil in beguncev: obiski Odbora LIBE v obdobju 2005-2008 (
<P>
- Pred glasovanjem:
<SPEAKER ID="068" NAME="Martine Roure">
poročevalka. - (FR) Gospod predsednik, ker nismo mogli imeti razprave o tem zelo pomembnem poročilu na plenarnem zasedanju, čutimo potrebo, da danes o tem spregovorimo tu v imenu Odbora.
<P>
Vsi smo sodelovali in pozdravljam izjemno delo poročevalcev v senci. Obiskali smo nič manj kot 26 centrov za pridržanje v 10 državah članicah EU in opazili nekaj ključnih točk. V nekaterih centrih smo opazili očitno razpadajoče stanje in očitno pomanjkanje higiene in smo jih obsodili, da ne spoštujejo človekovega dostojanstva. Ugotovili smo, da ni vedno mogoč dostop do zdravstvenega varstva in da ni vedno spoštovana otrokova pravica do izobraževanja.
<P>
Pozivamo, da se spoštujejo jasni, pošteni, učinkoviti in sorazmerni azilni postopki, in pozivamo, da se izvaja stalni sistem obiskov in inšpekcijskih pregledov v centrih za pridržanje. Pokazati moramo realnost na terenu in se zavzeti za pravico do pregleda teh centrov, nečesa, kar tovrstni obiski dopuščajo, in to moramo storiti zato, da bo prišlo do ukrepanja in da se bodo stvari spremenile.
<P>
Novinarji so me vprašali, zakaj nismo v tem povzetku poročila navedli nobene države. Odgovorila sem jim, da je bila to moja odločitev, da je bila to naša odločitev, ker imamo kolektivno odgovornost za to, kar se dogaja v centrih za pridržanje v Evropi in ker ni namen tega poročila rangiranje držav članic.
<P>
Ne bomo nehali pozivati k evropski solidarnosti na področju azila. Ne moremo pustiti držav članic na evropskih mejah, da bi se same soočale z velikimi migracijskimi tokovi. Še enkrat ponavljam: imamo kolektivno odgovornost.
<P>
(Aplavz)
<SPEAKER ID="069" NAME="Predsednik">
Najlepša hvala, gospa Roure. Vidim, da se celo vrhunski pravniki tu na plenarnem zasedanju ali tisti, ki se imajo za take, ne zavedajo, da je poročevalec upravičen do dvominutne izjave, kadar se poročilo ne obravnava na plenarnem zasedanju. Zato ima gospa Roure pravico, ki jo je izkoristila, in to morajo vsi sprejeti, ker je to navedeno v našem poslovniku.
<P>
(Aplavz)
