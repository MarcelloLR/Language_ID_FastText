<CHAPTER ID="025">
Presoja programa PEACE (razprava)
<SPEAKER ID="148" NAME="Predsednik">
Naslednja točka je poročilo poročevalke Bairbre de Brún v imenu odbora za regionalni razvoj o presoji programa PEACE in strategije za prihodnost.
<SPEAKER ID="149" NAME="Bairbre de Brún">
poročevalka. - Gospod predsednik, program za mir in spravo je v veliki meri pomagal okrepiti nacionalni proces za mir in spravo na Irskem.
<P>
V okviru prvega programa PEACE I se je za to med leti 1995 in 1999 dodelilo 750 milijonov EUR ter 994 milijonov med leti 2000 in 2007 v okviru drugega programa PEACE II. V okviru tretjega programa PEACE III se bo od zdaj do leta 2013 dodelilo 333 milijonov EUR.
<P>
Dodeljen denar je bil koristno uporabljen za podporo tistim, ki so želeli rešiti spor in sodelovati v postopku za spravo. Kot se je izkazalo, so bili navedeni zneski denarja dobra naložba, saj se je na Severnem Irskem in mejnih državah pojavilo podjetniško gospodarstvo.
<P>
Proces sprave in vzpostavljanja miru še poteka. Izvršilni organ za delitev oblasti se zdaj ukvarja z lokalnimi zadevami za lokalne ljudi. Pomembna investicijska konferenca, na kateri so investitorji navdušeno preučevali priložnosti za naložbe, je pred desetimi dnevi potekala v Belfastu. Navedene dejavnosti kažejo na novo zaupanje v našo politično in gospodarsko prihodnost. Pri vzpostavljanju zaupanja sta bila pomembna prispevek programa PEACE ter prispevek Mednarodnega sklada za Irsko.
<P>
Ker udeleženci začenjajo z izvajanjem tretjega programa PEACE III, z veseljem podajam mnenje Parlamenta o delu ter številne ocene v zvezi z vlogo programa PEACE v prihodnosti. Zahvaljujem se članom odbora za regionalni razvoj za njihovo podporo ter poročevalcem v senci za ves njihov prispevek.
<P>
Sodelovanje, priznanje soodvisnosti, spodbujanje raznolikosti ter uspešna odprava neenakosti so zelo pomembni dejavniki za vzpostavitev miru in obnavljanje družbe ter tudi zaščito in spodbujanje človekovih pravic.
<P>
V okviru programov PEACE se je z zaupanjem krepilo ljudi, ki so najbolj prizadeti zaradi spora, da so dejavno sodelovali pri vzpostavitvi miru. Krepitev lokalnega prebivalstva je bistven del programa PEACE, pri čemer izkoriščam priložnost, da izkažem priznanje prostovoljnim organizacijam, podjetjem, skupinam iz skupnosti, lokalnim svetnikom ter tistim, ki delajo z nekdanjimi zaporniki in žrtvami ter preživelimi za njihovo izredno zavezanost skupnosti in procesu sprave.
<P>
Sodelovanje med udeleženci v programih, financiranih s PEACE, se ne sme prekiniti, ko se programi končajo. Državne organe pozivamo, da to delo, ki so ga tako učinkovito začeli, spodbujajo ter zagotovijo, da se bo to neprecenljivo delo še naprej financiralo. Poiskati se mora način, da se skupinam za pomoč žrtvam in preživelim zagotovi dostop do finančne pomoči, ko se bo financiranje s programom PEACE končalo.
<P>
Dejansko se lahko nekaj tudi vrne, pri čemer se lahko izmenjajo izkušnje o elementih dejavnosti, financiranih s programom PEACE in Mednarodnim skladom za Irsko, ki so uspele. Izkušnje iz teh dejavnosti se morajo izmenjati s tistimi, ki delajo na področju vzpostavitve miru na mednarodnem področju.
<P>
To poročilo poskuša predstaviti lekcije, ki se jih lahko naučimo, pri čemer pozdravljam današnjo razpravo.
<SPEAKER ID="150" NAME="Danuta Hübner">
komisarka. - Gospod predsednik, spoštovani poslanci, gospa de Brún, za začetek se najlepše zahvaljujem za odlično delo na področju presoje programa PEACE ter strategij za prihodnost. Komisija se strinja z vami, da so intervencije Evropske unije za podporo procesu za mir na Severnem Irskem prispevale k zbliževanju obeh skupnosti ter pomagale razvoju medskupnostnih in čezmejnih povezav.
<P>
Komisija prav tako priznava, da je vzpostavitev miru dolgotrajen in večdimenzionalen proces, pri čemer priznavamo, da vzpostavljanje miru zahteva prilagodljiv pristop ter pripravljenost na eksperimentiranje in sprejetje inovativnih ukrepov. Vendar je morda najpomembnejša lekcija, pridobljena od programa PEACE, učinkovitost pristopa od spodaj navzgor. To je omogočilo ljudem in organizacijam, ki delajo na terenu, reševati težave in vprašanja, ki jih imajo skupnosti na lokalni ravni. To je zbližalo ljudi iz obeh skupnosti, pri čemer je zelo pomembno, da so dobili občutek, da je proces za mir njihov ter da so zanj odgovorni.
<P>
Pomembno je, da se v projektih ukvarja z ljudmi, ki jih je spor najbolj prizadel, vendar so bili projekti, v katerih se ukvarja z mladimi, ki so naša prihodnost, enako pomembni za spreminjanje odnosov in dojemanj. Nenazadnje smo se naučili, da so projekti za podporo žensk bistveni, ker je vloga žensk pri vzpostavljanju miru in spodbujanju sprave ključni dejavnik za doseganje stabilnosti in trajnosti procesa.
<P>
Komisija prav tako meni, da je treba to izkušnjo intervencij EU na Severnem Irskem in pobud za vzpostavljanje miru zabeležiti z namenom, da se dobra praksa prenese na druga območja sveta, na katerih so potekali spori ali se srečujejo s podobnimi težavami socialnega vključevanja. Znano mi je, da Severna Irska dejavno deluje na oblikovanju središča za rešitev spora, pri čemer jih podpiram, da s tem nadaljujejo.
<P>
Naj še omenim uspešno delavnico v okviru dni odprtih vrat oktobra lani na Severnem Irskem. Dejansko je bil dogodek v celoti zaseden, pri čemer se je oblikovala mreža, v okviru katere zdaj poteka izmenjava izkušenj o miru in spravi. Prva tako bo jo spremljala delavnica med odprtimi dnevi letos na začetku oktobra.
<P>
S tem končujem. Zahvaljujem sem vam za odlično poročilo, zdaj pa bom poslušala razpravo parlamenta.
<SPEAKER ID="151" NAME="Lambert van Nistelrooij">
v imenu skupine PPE-DE. - (NL) Kadar v Evropi vladajo neobičajne razmere, moramo neobičajno ukrepati, pri čemer se je v tem primeru s sredstvi Sklada za regionalni razvoj poiskala resnično ustrezna in inovativna rešitev.
<P>
S tem smo se dotaknili src ljudi, vplivali na njihove domove, pri čemer smo delovali v socialnih organizacijah, v katerih je zaupanje zelo pomembno: zaupanje ljudi v njihova okoliška območja, ki so ga zaradi velikih napetosti, ki so vladale na Severnem Irskem, tako zelo potrebovali. V zvezi s tem se v celoti strinjam z gospo komisarko Hübner, da je to dober vzgled primera, v katerem se morajo instrumenti in sredstva, kot so bili ti, uporabiti v podobnih razmerah, kot je na primer Ciper.
<P>
Gospod Nicholson, poročevalec v senci skupine Evropske ljudske stranke (Krščanskih demokratov) je zamudil letalo, zato govorim prvi. Povedal bi, da kot koordinator v celoti podpiram program PEACE III, zlasti vlogo ljudi, ter kot sem že navedel, čezmejne vidike. Dejstvo, da je to vplivalo na ljudi iz drugih delov Irske ter infrastrukturo je zelo pomembno.
<SPEAKER ID="152" NAME="Catherine Stihler">
v imenu skupine PSE. - Gospod predsednik, miru ne morete določiti cene, številni programi PEACE na Severnem Irskem pa so od leta 1995 podpirali mirovni proces na Irskem, da bi okrepili mirno in stabilno družbo ter spodbudili spravo v regiji. Bairbre de Brún čestitam za samoiniciativno poročilo, ki opisuje pozitivne rezultate in najboljšo prakso tega programa EU. Vidik vzpostavljanja miru v tem programu je za prihodnost Severne Irske bistven in je lahko zgled za druge države članice EU s konflikti v preteklosti.
<P>
Program PEACE II je omogočil dragocene izmenjave izkušenj med območji, vključno z Albanijo, Belorusijo, Moldavijo, Srbijo, Ukrajino in Bosno. Strinjam se s to razpravo o možnostih vzpostavitve vseevropske mreže regij in mest, v katerih se končujejo konflikti ali ki imajo izkušnje s končanjem konfliktov ali se srečujejo s konflikti in izključenostjo. Sprava je dolgotrajen proces in podpiram nadaljevanje programa PEACE. Pomembno je, da se v program vključijo lokalne skupnosti in poročilo gospe de Brún poudarja široko vrsto projektov, vključno s projekti otroškega varstva in podaljšanega bivanja, podjetniškimi parki ter malimi podjetji na podeželju in v mestih. Številni projekti, financirani v okviru programov PEACE, so bili vzpostavljeni za izpolnitev lokalnih zahtev. Prav tako je program vključil široko vrsto različnih udeležencev, ki iščejo skupen cilj ali korist, ter pomagal pri razvoju modelov za sodelovanje javnosti pri razvoju politike. Ženske skupine so imele zelo pozitivno vlogo pri vzpostavljanju miru. Zahvaljujem se gospe de Brún in upam, da bodo to konstruktivno poročilo podprli vsi.
<SPEAKER ID="153" NAME="Marian Harkin">
v imenu skupine ALDE. - Gospod predsednik, najprej čestitam poročevalki Bairbre de Brún za odlično poročilo, ki poudarja pomemben prispevek programa PEACE k spodbujanju miru in sprave na Severnem Irskem ter obmejnih okrajih Irske. Prav tako določa, na kakšen način bi bilo treba deliti pridobljene izkušnje in doseženo najboljšo prakso s sodelujočimi pri drugih mednarodnih projektih na področju vzpostavljanja miru.
<P>
Veseli me, da je poročevalka sprejela moj predlog spremembe, ki določa, da je bistvenega pomena, da programi za vzpostavljanje miru, zlasti tisti, v katere so vključene skupine iz obeh skupnosti in prostovoljne skupine, sredstva prejemajo tudi potem, ko se bo program financiranja PEACE končal. Seveda poročilo jasno navaja, da morajo vladni oddelki na obeh straneh meje zagotoviti, da se redno financiranje tega pomembnega dela nadaljuje, ko se prekine financiranje EU. Bistveno je, da ne prekinemo financiranja skupin iz obeh skupnosti in prostovoljnih skupin, ki opravljajo to pomembno nalogo. Na ta način bi izgubili zaupanje skupnosti in onemogočili dokončanje številnih dobrih nalog. Organizacije iz skupnosti in prostovoljne organizacije morajo biti sposobne delati po akcijskem načrtu in ne kratkoročno, saj na ta način ne morejo načrtovati dela v prihodnosti.
<P>
V tem smislu je pomembno tudi, da te skupine ne ostanejo brez sredstev med PEACE II in PEACE III. S tem v zvezi sem pisala Komisiji in prejela odgovor. Preden sem nocoj prišla v sejno dvorano, sem ponovno pregledala dolg seznam skupin iz skupnosti na obeh straneh meje, ki so prejele sredstva PEACE ter dejavno sodelovale pri projektih za vzpostavljanje miru, spravo in obnovo. EU je lahko prepričana, da so bila sredstva programa PEACE koristno porabljena ter da so prostovoljci s svojim prizadevanjem prispevali k temu, da program PEACE velja za vzor za stroškovno učinkovitost.
<P>
V Parlamentu pogosto govorimo o približevanju Evrope državljanom. Program PEACE je bil in je še vedno mehanizem, s katerim se Evropa lahko poveže z državljani. Kot je nocoj povedala komisarka Hübner, opozarja na vrednost pristopa od spodaj navzgor in tudi poudarja pomembno vlogo žensk pri vzpostavljanju miru. To je primer vzpostavitve stika EU s svojimi državljani, ki spodbuja spremembe in v tem primeru se državljani dobro odzivajo.
<SPEAKER ID="154" NAME="Seán Ó Neachtain">
v imenu skupine UEN. - Gospod predsednik, najprej naj povem, da se s tem poročilom strinjam. Ko je bila Severna Irska zaradi konfliktov in sporov razdeljena, so voditelji in institucije Evropske unije posebej podpirali in spodbujali tamkajšnje prebivalce pri doseganju miru. Kot je povedala poročevalka Bairbre de Brún, je bila ta pomoč vredna 1,65 milijarde EUR in obljubljenih je še 333 milijonov EUR.
<P>
Čestitam poročevalki Bairbre de Brún. Vendar je nenavadno, da je med tistimi, ki so bili deležni največ prednosti in pomoči kampanje za pomoč pri zagotavljanju finančne podpore, stranka Sinn Féin, ki je proti lizbonski pogodbi in evropskemu procesu. Gerry Adams, voditelj stranke Sinn Féin, redko omeni te 1,65 milijarde EUR. Če bi upoštevali njihovo mnenje, Irska ne bi bila v Evropski uniji. Ne bi bili vključeni v sistem, prek katerega je mogoče prejeti denar za mirovni proces v Evropi. In dejansko me je danes popoldan v Parlamentu najbolj razočaralo prav to.
<SPEAKER ID="155" NAME="Jim Allister" AFFILIATION="NI">
Gospod predsednik, to poročilo je polno praznih besed in ne bistvenih informacij, kar spominja na to, kako so se porabila sredstva PEACE.
<P>
Seveda je ironično, da je avtorica poročila o miru poslanka stranke IRA/Sinn Féin, česar ne bo mirno prezrlo več tisoč prebivalcev Severne Irske, ki so prek usodne teroristične kampanje zaradi organizacije brez moralnih načel postali žrtve.
<P>
Ne preseneča me, da lahko pripravi poročilo o miru brez najmanjšega znaka sramu ali obžalovanja v zvezi z vzrokom za potrebo po vzpostavitvi miru: ne delajmo si utvar in priznajmo, da je IRA kriva za desetletja strahovlade.
<P>
Prav tako me ne preseneča, da poročevalka ne omenja enega od velikih neuspehov programa PEACE, tj. neenake porazdelitve med skupnostma na Severnem Irskem, ko protestantska unionistična skupnost ni prejela sredstev, do katerih je bila upravičena. Saj to gospe de Brún seveda ne skrbi.
<P>
Na koncu naj povem še to, da za sedanji relativni mir Severne Irske ni najbolj zaslužen program EU za vzpostavitev miru, ampak vztrajnost, pogum in požrtvovalnost naših odličnih varnostnih sil, ki so se pogumno soočale z IRA, ki je tako dolgo povzročala nemir.
<SPEAKER ID="156" NAME="Ioannis Kasoulides" AFFILIATION="PPE-DE">
Gospod predsednik, program PEACE je prispeval k mirovnemu procesu na Severnem Irskem ne le v smislu finančne podpore, ampak tudi s povezovanjem skupnosti. Da bi spodbujal dejavno državljanstvo, je deloval na področju civilne družbe in nevladnih organizacij. Sodelujočim posameznikom je dovoljeval, da so iskali rešitve za svoje težave. To je primer prispevka Komisije k vzpostavitvi miru in spravi, zato bi ji morali čestitati.
<P>
Poročilo se nanaša na izmenjavo izkušenj, pridobljenih s PEACE v drugih regijah s podobnimi težavami. Kot poslanec s Cipra menim, da bi bilo zelo zanimivo, če bi v primeru Cipra te izkušnje udejanjili. Vlado Cipra in Komisijo pozivam, naj preučita to možnost kot del ukrepov za politično rešitev spora.
<SPEAKER ID="157" NAME="Stavros Arnaoutakis" AFFILIATION="PSE">
(EL) Gospod predsednik, program PEACE je razkril, koliko lahko prispeva za mirno sobivanje in spravo med različnimi skupnostmi na Severnem Irskem. Glede na zagotovljeno podporo za nadaljevanje tega programa na Irskem dovolite, da poudarim naslednje.
<P>
Ta program je odličen primer dobre prakse, ki se jo lahko uporabi in jo je treba uporabiti tudi v drugih regijah EU, na primer na Cipru. Način izvajanja programa PEACE in zlasti način, kako ta program vodijo lokalna partnerstva in nevladne organizacije; izboljšanje medskupnostnih projektov; lažji dostop do financiranja za projekte ali skupine, ki ne morejo prejemati sredstev od druge skupnosti ali iz nacionalnih virov - vse to omogoča pridobivanje dragocenih izkušenj. Kaže na načine in sredstva, ki jih je treba v večji meri vključiti v programe, ki jih vodijo strukturni skladi. Takšen pristop deluje od civilne ravni navzgor, zlasti v programih, ki se osredotočajo na lokalni razvoj ter boj proti revščini in socialni izključenosti.
<SPEAKER ID="158" NAME="Jean Marie Beaupuy" AFFILIATION="ALDE">
(FR) Gospod predsednik, gospa komisarka, gospe in gospodje, najprej moram poudariti odlične rezultate, dosežene prek PEACE I in PEACE II, zlasti za upravičence do teh programov na Irskem - Severnem Irskem, katerim sta se zdaj vrnila dostojanstvo in upanje. Poleg tega želim opozoriti na dve zadevi, pri čemer upam, gospa komisarka, da ju boste upoštevali in dosegli resnično pozitivne rezultate.
<P>
Prvič, kot je gospa de Brún v svojem poročilu odločno navedla, morata britanski in irski parlament resnično podpreti sklepe Parlamenta, Komisije in Sveta, da se lahko s skupnimi močmi uresničijo začasni in dopolnilni dogovori.
<P>
Drugič, gospa komisarka, ker ste odgovorni za delovno skupino, vas pozivam, da se odločimo za celosten pristop, ki je v interesu skladnosti vseh vključenih agencij, skladnosti med različnimi programi in skladi ter skladnosti med različnimi geografskimi območji.
<P>
In ne nazadnje, upam, da bo irski primer v poduk drugim državam po svetu.
<SPEAKER ID="159" NAME="Daniel Hannan" AFFILIATION="NI">
Gospod predsednik, zakaj sprejemamo to resolucijo? Ali je to posebno sredstvo za rešitev opredeljene težave? Ali to resolucijo sprejemamo le zato, da se bomo bolje počutili, da bomo imeli občutek, da smo prispevali k mirovnemu procesu?
<P>
To sprašujem z občutkom obžalovanja. Mirovni proces na Severnem Irskem podpiram tako kot vsi drugi poslanci Parlamenta in mogoče celo bolj kot nekateri. Ker sem po eni strani katoličan z Ulstra, po drugi pa prezbiterijanec s Škotske, sem imel vedno občutek, da me delitev oblasti osebno zadeva.
<P>
Vendar mirovnega procesa ni mogoče zagotoviti z zunanjimi sredstvi. Ravno nasprotno, obstaja nevarnost, da ta prej uspešen finančni tok postane odvisen od subvencij, od sredstev iz drugih virov.
<P>
Vprašajte se, ali ob podpisu čekov za več sto milijonov evrov dejansko pomislite na kupovanje stabilnosti in miru v tistem delu sveta ali to počnete le zato, da bi se za kratek čas bolje počutili.
<P>
Zamisel, da politično nasilje povzroča pomanjkanje, v realnosti ne deluje. To je ena od številnih zamisli, ki temeljijo na filozofiji Karla Marxa in se v teoriji zdijo uporabne, v realnih razmerah pa niso.
<P>
Najbolj subvencionirano ozemlje na svetu na prebivalca, bolj kot kakršen koli del Afrike, je Palestina, ki je tudi ena od tistih z največ nasilja.
<P>
Če želimo dejansko podpreti mirovni proces na Severnem Irskem, moramo resnično demokracijo vzpostaviti tam, kjer je prisoten dejanski odpor in je vlado mogoče spremeniti. Če naredite to, denarja ne bomo potrebovali.
<SPEAKER ID="160" NAME="Colm Burke" AFFILIATION="PPE-DE">
Gospod predsednik, strinjam se s tem poročilom Bairbre de Brún ter čestitam vsem, ki so prispevali k temu poročilu, zlasti poročevalcu v senci, Jimu Nicholsonu, Marianu Harkinu in vsem sodelujočim.
<P>
Program Peace III je vzpostavljen in deluje, pri čemer je za eno področje namenjenih 333 milijonov EUR, kar je v pomoč celotni infrastrukturi ter razvoju Skupnosti na Severnem Irskem in v obmejnih okrajih. Mislim, da ti trije programi PEACE ogromno prispevajo k vzpostavitvi miru na tem območju. Čestitam vsem sodelujočim, ampak tudi vsem političnim strankam na Severnem Irskem in skupinam iz skupnosti, ki so delali skupaj, da bi zagotovili nadaljnje delovanje programa za vzpostavitev miru.
<P>
Prav tako odobravam delovno skupino, ki je bila ustanovljena na Severnem Irskem, vendar menim, da bi bila potrebna tudi v šestih obmejnih okrajih republike, da bi obravnavala razvoj infrastrukture tega območja. Obžalovanja vredno je, da irska vlada tega ni storila v zvezi s temi šestimi okraji. To bi bilo treba obravnavati, ker so prebivalci teh okrajev trpeli 30 do 35 let. Na teh šestih območjih potrebujemo takšno pobudo. Irska vlada bi morala na tem področju ukrepati.
<P>
Ponovno se zahvaljujem vsem sodelujočim.
<SPEAKER ID="161" NAME="Rolf Berend" AFFILIATION="PPE-DE">
(DE) Gospod predsednik, v Parlamentu skoraj nihče ne dvomi, da program PEACE konkretno prispeva h gospodarski in socialni koheziji ter večjemu sodelovanju na lokalni ravni prek dejavnega državljanstva in sodelovanja civilne družbe pri vzpostavitvi miru.
<P>
Poročilo, ki se je pripravilo na pobudo odbora za regionalni razvoj, pravilno poudarja dragocene izkušnje, pridobljene prek tega edinstvenega in zelo inovativnega strukturnega programa, načine, s katerimi bi lahko izboljšali delo v prihodnosti, izzive, s katerimi se je treba soočiti ter sklepe, ki jih je mogoče doseči.
<P>
Kot nekdo, ki veliko dela na področju regionalne politike EU, se dobro zavedam, da je treba razvijati čezmejne dejavnosti in zelo podpirati sodelovanje med lokalnimi trgovinskimi zbornicami, javnimi institucijami in prostovoljnimi organizacijami na obeh straneh državnih mej. Sporočam, da poslanci moje skupine in jaz brez zadržkov sprejemamo to poročilo.
<SPEAKER ID="162" NAME="Marian Harkin" AFFILIATION="ALDE">
Gospod predsednik, ker nihče drug ne prosi za besedo, želim nekaj pripomniti. Pripombe gospoda Jima Allisterja nocoj me ne toliko presenečajo, nad njimi sem bolj razočarana. Razpravljamo o programu za vzpostavitev miru, ne pa konflikta. Kot vsi konflikti se je tudi ta začel že pred časom in kot vsi konflikti je veliko bolj zapleten kot pravi gospod Allister. Vendar so skladi PEACE ne glede na tiste, ki dvomijo o učinkovitosti programa PEACE in se ne strinjajo s financiranjem EU, nedvomno delovali spodbujevalno in prek prostovoljnega prizadevanja dosegli stroškovno učinkovitost, kot sem dejal prej. Morda je najbolje reči, da je konflikta konec in da je financiranje PEACE pripomoglo k temu zelo pozitivnemu rezultatu.
<SPEAKER ID="163" NAME="Jim Allister" AFFILIATION="NI">
Gospod predsednik, za gospo Harkin je lahko priti v Parlament in tako govoriti.
<P>
Koliko njenih volivcev so umorili teroristi? Koliko ljudi iz njene volilne enote je umrlo, ker se je organizacija, ki jo zastopa gospa de Brún, odločila, da bodo umrli zaradi politične kampanje?
<P>
IRA je umorila 2 000 mojih volivcev, zato mi ne bo nihče v tem parlamentu očital mojih globokih čustev in nihče ne bo upravičeno nasprotoval, ker sem opozoril na to, da so za številne žrtve v moji volilni enoti krivi pripadniki IRA, ki jih v Parlamentu zastopa gospa de Brún.
<P>
Zelo me jezi, da so ti ljudje zdaj v vladi moje države, še bolj pa to, da so tam, ker so morili in ker zagotavljajo, da tega ne bodo več počeli.
<SPEAKER ID="164" NAME="Danuta Hübner">
komisarka. - Gospod predsednik, ta razprava je jasno potrdila, da je mirovni proces na Severnem Irskem pomemben in da smo se prek njega veliko naučili. Komisija si bo še naprej prizadevala za krepitev procesa sprave in tudi lajšala izmenjavo izkušenj, pridobljenih pri vzpostavljanju miru na vseh drugih območjih s podobnimi težavami. Pri teh prizadevanjih bo imela podpora Evropskega parlamenta zagotovo pomembno vlogo.
<P>
Imam še dve pripombi.
<P>
Po mnenju Jean Marie Beaupuy je bila delovna skupina na Severnem Irskem ustanovljena za okrepitev in lajšanje sodelovanja prebivalcev Severne Irske pri vseh politikah Evropske unije ter za boljšo in večjo uskladitev različnih procesov, ki prispevajo k podpiranju procesa za vzpostavitev miru in sprave.
<P>
Drugič, s temi prizadevanju želi Komisija tudi pomagati prebivalcem Severne Irske, da bi bili manj odvisni od javnega sektorja, državne pomoči in pomoči v obliki nepovratnih sredstev. Tudi konferenca, ki jo je omenila Bairbre de Brún, je bila namenjena uresničitvi procesa za več zasebnih investicij, torej živahnejšemu zasebnemu sektorju na otoku. Ponovno se lepo zahvaljujem za vse vaše pripombe.
<SPEAKER ID="165" NAME="Bairbre de Brún">
poročevalka. - Gospod predsednik, zahvaljujem se vsem, ki so povedali svoje mnenje v nocojšnji razpravi. Pozorno sem poslušala njihova mnenja in postavljena vprašanja. Razočarana sem nad mnenjem gospoda Allisterja in z njegovimi obtožbami se ne morem strinjati. Želim pohvaliti večletno delo Evropskega parlamenta in Komisije na področju programa PEACE.
<P>
Zlasti se želim zahvaliti komisarki Hübner za osebno zavezanost že od prvega dne zasedbe tega položaja dalje ter za njene redne obiske na Severnem Irskem. Komisarka Hübner in prejšnji komisarji so se resnično zavzemali za mirovni proces na Irskem in pomirja nas dejstvo, da bo Komisija to prizadevanje nadaljevala prek delovne skupine, ki jo je ustanovil predsednik Barroso.
<P>
PEACE je omogočil, da se je skupnost na meji, ki je že veliko časa razdeljena, ponovno združila. Združil je mlade nacionaliste in unioniste, da so se poučili o kulturi drugega. Zlasti priznavamo pomembno vlogo žensk pri vzpostavitvi miru ter opravljeno pomembno in dragoceno medskupnostno in čezmejno delo.
<P>
Moje poročilo poudarja dejstvo, da so od programa PEACE imeli največ koristi marginalizirani ljudje, kar je tudi prav. Vendar če obstajajo ljudje, ki še niso izkoristili te priložnosti in se prijavili v okviru programov PEACE I in PEACE II, jih je treba k sodelovanju spodbuditi. Poleg tega je treba zagotoviti, da se z dobrim delom PEACE nadaljuje ter da bodo imele prihodnje generacije korist od dragocenega dela, ki se je začelo s programi PEACE, in od odlične podpore evropskih institucij.
<SPEAKER ID="166" NAME="Predsednik">
Razprava je končana.
<P>
Glasovanje bo potekalo v torek, 20. maja 2008.
<P>
Pisne izjave (člen 142)
<SPEAKER ID="167" NAME="Ramona Nicole Mănescu  (ALDE">
), v pisni obliki. - (RO) Program PEACE ne predstavlja le sredstva za ohranjanje miru, ampak tudi instrument za gospodarski razvoj in ozemeljsko kohezijo. Ker ga izvajajo regionalne oblasti in nevladne organizacije, so se procesa vodenja in razvoja udeležile tudi številne skupnosti, lokalne organizacije in marginalizirane skupine. Poleg tega financiranje projektov prek PEACE prispeva k lažjemu doseganju dialoga, sprave in sporazumov, katerih cilj je izpolniti skupne interese in se tako izogniti kakršnemu koli konfliktu.
<P>
Severna Irska je primer dobre prakse za vse druge države članice s konflikti v preteklosti ali s težavami, ki ogrožajo njihov mir.
<P>
Zato podpiram vzpostavitev mreže evropskih regij in mest, v katerih obstaja nevarnost konflikta, in verjamem, da so spodbujanje lokalnih partnerstev, širjenje najboljše prakse ter učinkovito sodelovanje regij in vmesnih organov financiranja nujni dejavniki za to, da se v lokalnih skupnostih določi sodelovanje in delo v okviru vzpostavitve miru.
<P>
Prav tako prosim, da bi se tudi v jugovzhodni Evropi, zlasti na Balkanu, uvedli programi, podobni programom PEACE, predvsem zato, ker so na potrebo po njih opozorili dogodki v zadnjih letih.
