<CHAPTER ID="008">
Čas glasovanja
<SPEAKER ID="999" NAME="Predsednik">
Najprej, po incidentu danes dopoldne v dvorani želi gospod Schulz podati osebno izjavo.
<SPEAKER ID="101" NAME="Martin Schulz" AFFILIATION="S&amp;D">
(DE) Gospod predsednik, med razpravo o Evropskem svetu danes dopoldne se je tukaj zgodil incident, v katerega se ne želim ponovno poglabljati, ker sem bil tarča žalitve. Povedal pa bom, da obstajajo ravni, na katerih me ni mogoče užaliti in kjer tega tudi ne štejem za žalitev, ker me lahko užali le človek, ki premore določeno mero resnosti. Vsekakor se želim iskreno zahvaliti za številne izraze solidarnosti, ki sem jih do zdaj prejel v tem parlamentu. Zelo toplo bi se rad zahvalil kolegom poslancem iz vseh skupin. To je izraz skupnega, demokratičnega in proevropskega prepričanja, ki ga ima velika večina v tem parlamentu. Za to bi se vam rad zelo iskreno zahvalil.
<P>
(Bučen aplavz)
<SPEAKER ID="102" NAME="Predsednik">
Omenjeni incident je bil protest gospoda Blooma, v katerem je z izrazi iz vojne namigoval na gospoda Schulza. Predsednik je rekel, da je to nesprejemljivo, in pozval gospoda Blooma, naj se opraviči. Gospod Bloom se takrat ni opravičil. Pozivam ga, naj to naredi zdaj. Če tega ne bo naredil, mora zapustiti dvorano.
<P>
(Glasen aplavz)
<SPEAKER ID="103" NAME="Godfrey Bloom" AFFILIATION="EFD">
Gospod predsednik, spet obstaja eno pravilo za Herr Schulza in drugo za vse druge. To je sramota. Prebivalci Yorkshira (vašega volilnega okrožja, naj dodam) so me izvolili - ponovno izvolili - za to, da glasujem v tej dvorani z demokratičnim mandatom, ki ga vi nimate, gospod predsednik, ker ste zamenjali stranko, volivci pa so glasovali za konzervativce. Ne nameravam se opravičiti, ne nameravam zapustiti te dvorane; morali me boste dati odstraniti iz dvorane, gospod!
<SPEAKER ID="104" NAME="Predsednik">
Gospod Bloom, najprej, konzervativna stranka me je izključila, ker sem zagovarjal načelo, ki je tesno povezano z zadevami, ki ste jih načeli danes dopoldne.
<P>
(Aplavz)
<P>
Drugič, niste se opravičili za besede, ki so povsem neprimerne za Evropski parlament, in pozivam vas, da odidete.
<P>
(Glasen aplavz in vzkliki "Vprašanje pravilnosti postopka" in "Motite se")
<P>
Gospod Bloom, žal mi je, vendar ne bom sprejel nobenega vprašanja pravilnosti postopka v zvezi s tem.
<P>
Imam predlog. Varnostno službo lahko prosim, naj odstrani gospoda Blooma, vendar nameravam dati to na glasovanje. Ali Parlament želi, da gospod Bloom odide? Tisti, ki to podpirate, prosim, dvignite roke.
<P>
(Glasno nasprotovanje in vzkliki skupine EFD "Ne!")
<P>
Tisti, ki želijo, da gospod Bloom ostane, prosim, dvignite roke. Tisti, ki se vzdržite.
<P>
(Nadaljnje glasno nasprotovanje skupine EFD in odgovori "Utihnite!" Nadaljevanje kričanja in žvižganja)
<P>
Sprejel bom izjavo gospoda Faraga, vodje te skupine.
<SPEAKER ID="105" NAME="Nigel Farage" AFFILIATION="EFD">
Gospod predsednik, ljudje se jezijo in kričijo zato, ker pravil tega parlamenta dejansko ne uporabljamo za vse enako. Gospod Schulz je z žaljivkami večkrat obkladal tako mene kot veliko poslancev tega parlamenta; rekel je, da evroskeptiki in tisti, ki glasujejo proti, odpirajo vrata fašizmu. Danny Cohn-Bendit nas je označil za duševno bolne.
<P>
Gospod predsednik, če v skladu s pravili nekaj velja za žalitev in se poslanca pozove, naj odide, tudi prav. Vendar se jezimo - tudi sam sem jezen -, ker se ta pravila ne uporabljajo za vse enako. Gospod Schulz redno pravi drugim ljudem, da so fašisti, ko pa kakšen drug poslanec to reče njemu, se tega poslanca pozove, naj odide. To ni prav. To ni pravično.
<SPEAKER ID="106" NAME="Predsednik">
Gospod Farage, ne želim podaljševati tega, vendar, če smem samo pripomniti, to ne drži. Oba nastopa gospoda Blooma - nastop, ko je imel besedo, in nastop s sedeža - je slišalo veliko ljudi in oba sta bila v parlamentarnem smislu nesprejemljiva. Parlament želi, da gospod Bloom odide. Tako se je Parlament izrekel. Če ne bo odšel, bo iz tega razvidno, kakšen je njegov odnos do demokratičnega postopka.
<P>
Gospod Bloom, uveljavil bom člen 152. Če ne boste odšli, vas bom dal odstraniti. O tem sem se pogovoril s predsednikom in imam njegovo podporo za to.
<P>
(Vzklik gospoda Blooma: "Dajte vse od sebe!")
<SPEAKER ID="107" NAME="Joseph Daul" AFFILIATION="PPE">
(FR) Gospod predsednik, če dovolite, danes dopoldne sem rekel, da se je gospod Bloom vedel nesprejemljivo.
<P>
Drugič, smo v demokratičnem parlamentu. Demokratično smo se odločili, gospod Bloom, da morate zapustiti ta parlament. V imenu demokracije in vsega, kar predstavlja ta parlament, vas prosim, da danes zapustite ta parlament. Prosim vas, da to naredite zaradi spoštovanja demokratičnih pravic.
<P>
Gospod Gollnisch, ni me treba prekinjati. Poznamo vaše metode. Vaše metode so nesprejemljive, protidemokratične. To je vse, kar sem vam hotel povedati.
<P>
(Aplavz)
<SPEAKER ID="108" NAME="Predsednik">
V skladu s členom 152(4) obžalujem, da ta incident ovira dobro delo Parlamenta. Zato nameravam sejo prekiniti za pet minut.
<P>
(Seja je bila prekinjena za pet minut)
<SPEAKER ID="109" NAME="Predsednik">
Vprašanje pravilnosti postopka? (Neslišne pripombe brez mikrofona in vzkliki "Vprašanje pravilnosti postopka!")
<SPEAKER ID="110" NAME="Christian Ehler" AFFILIATION="PPE">
Gospod predsednik, kot predsednik delegacije za odnose s Korejskim polotokom pozivam poslance, naj na plenarnem zasedanju ostro obsodijo včerajšnji topniški napad DLRK na južnokorejski otok.
<P>
(Aplavz)
<P>
Bilo je veliko žrtev med južnokorejskimi vojaki in zlasti med civilnimi prebivalci tega otoka. Vasi so bile v plamenih in treba je bilo evakuirati prebivalce.
<P>
Pozdravljamo napoved predsednika Južne Koreje Lija Mjung Baka, da se kljub temu nasilnemu dejanju namerava izogniti zaostritvi na korejskem otoku.
<P>
Pozdravljamo dejstvo, da je baronica Ashton, visoka predstavnica, skupaj z drugimi mednarodnimi akterji, našimi zavezniki in našo strateško partnerico Republiko Korejo izrazila zaskrbljenost in obsodila to očitno kršitev korejskega sporazuma o premirju, sklenjenega pod okriljem OZN. Pričakujemo, da bo tudi Kitajska jasno obsodila to dejanje.
<P>
DLRK pozivamo, naj se izogne vsakršni nadaljnji zaostritvi in naredi vse potrebno za ohranitev miru in stabilnosti na Korejskem polotoku. Radi bi izrazili sožalje družinam žrtev.
<P>
(Aplavz)
<SPEAKER ID="111" NAME="Predsednik">
Hvala, gospod Ehler. Samo trenutek, prosim. Samo pomirite se, prosim. Ob tveganju, da bom označen za fašističnega diktatorja, sem danes dopoldne sprejel določene ukrepe. Vendar je gospod Schulz predlagal, naj med tistimi, ki so nasprotovali odstranitvi gospoda Blooma iz dvorane, izberem enega govornika. Prva oseba, ki je danes dopoldne prosila za besedo, je bil gospod Madlener. Gospodu Madlenerju sem povedal, da bom, če bo prevzel besedo, ponovil pripombe gospoda Blooma, ki so bile namenjene neposredno gospodu Schulzu. Gospod Madlener, beseda je vaša.
<SPEAKER ID="112" NAME="Barry Madlener" AFFILIATION="NI">
(NL) Gospod predsednik, najlepša hvala, ker mi še vedno dovolite zastaviti vprašanje pravilnosti postopka, saj je tukaj seveda pomembno, da se pravila izvajajo dosledno in za vse enako. Rad bi opozoril na nedoslednost predsedstva Parlamenta: pravkar ste odstranili gospoda Blooma zaradi pripomb, ki jih je namenil gospodu Schulzu, čeprav je gospod Schulz mojemu kolegu gospodu van der Stoepu v tej dvorani rekel, da je fašist, in predsedstvo ni ukrepalo v zvezi s tem. Gospod Schulz se do zdaj še ni opravičil, zato bi bilo od gospoda Schulza lepo, če bi zdaj zapustil dvorano, tako kot jo je gospod Bloom.
<SPEAKER ID="113" NAME="Predsednik">
Torej - hvala. Kakor sem rekel, po dogovoru z gospodom Schulzem in gospodom Madlenerjem bom zdaj ponovil zelo razločno izgovorjene pripombe gospoda Blooma, ki so bile danes dopoldne namenjene gospodu Schulzu in ki jim je nasprotoval predsednik in ki jim nasprotujem jaz in večina Parlamenta, če se jo vpraša.
<P>
Gospod Bloom je gospodu Schulzu rekel: "Ein Volk, ein Reich, ein Führer." Nesprejemljivo je, da poslanec uporabi te besede za drugega poslanca. Te besede daleč presegajo to, kar bi šteli za sprejemljivo v tem Parlamentu. S tem je zadeva končana. Obravnavali jo bomo prek predsedstva. Zdaj želim nadaljevati z glasovanjem, ker želim končati do 13.00.
<SPEAKER ID="114" NAME="Bruno Gollnisch" AFFILIATION="NI">
(FR) Gospod predsednik, zelo kratek bom. Govoril bom o členu 152.
<SPEAKER ID="115" NAME="Predsednik">
Ne, žal mi je. Prosim, ne dajte mikrofona gospodu Gollnischu. Gospodu Gollnischu sem povedal, da lahko ima besedo naslednjič, ko bo predsedstvo prevzel predsednik. Najlepša hvala. Gospod Salatto je prosil za besedo.
<SPEAKER ID="116" NAME="Potito Salatto" AFFILIATION="PPE">
(IT) Gospod predsednik, gospe in gospodje, ne glede na to vprašanje bi predsedstvu rad predložil problem.
<P>
Menim, da nekateri še niso povsem dojeli vloge Evropskega parlamenta po Lizbonski pogodbi. Menim, da moram tukaj poudariti temeljni problem: komisar za promet gospod Kallas je večkrat zavrnil srečanje z odborom medskupine "Sky and Space", na katerem bi razpravljali o projektu stroškovno učinkovitega malega zrakoplova (CESAR), ki z vidika gospodarstva, okolja in varnosti zadeva vsakogar. Predsedstvo bi pozval, naj komisarja Kallasa povabi v to dvorano, da bo razložil program, ki ga namerava izvajati v tem sektorju, ki je zelo občutljiv in pomemben za Evropski parlament.
<SPEAKER ID="118" NAME="Predsednik">
Naslednja točka je glasovanje.
<P>
(Za izide in druge podrobnosti glasovanja: glej zapisnik)
