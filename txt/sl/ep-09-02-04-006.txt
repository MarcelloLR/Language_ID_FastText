<CHAPTER ID="006">
Slavnostna seja - Palestinske oblasti
<SPEAKER ID="999" NAME="Predsednik">
Gospe in gospodje, zelo sem vesel in ganjen, da lahko danes med nami pozdravim Mahmuda Abasa, predsednika Palestinske nacionalne oblasti. Toplo pozdravljeni v Evropskem parlamentu, gospod predsednik.
<P>
(Aplavz)
<P>
Povabili smo tudi izraelskega predsednika, Šimona Peresa. Žal se zaradi izraelskega praznovanja ob 60. obletnici nastanka dogovorjenega srečanja ni mogel udeležiti. Upamo, da nas bo predsednik Peres kmalu obiskal.
<P>
Gospod predsednik, tokrat Evropskega parlamenta niste obiskali prvič. Ko vas pozdravljam tukaj v Strasbourgu ob zelo težkih časih za Bližnji vzhod, zlasti pa za vaš narod, Palestince, se spominjam najinega zadnjega srečanja na Bližnjem vzhodu, ki je bilo pred skoraj dvema letoma - konec maja 2007 - v Gazi. Sprejeli ste me v uradnih prostorih Palestinske nacionalne oblasti. Najinega srečanja ne bom nikoli pozabil, ker so bile razmere skrajno napete. Takrat se vodili občutljiva pogajanja z namenom rešitve vlade nacionalne enotnosti, ki ste jo oblikovali z veliko energije in močnim prizadevanjem. Deset dni kasneje je neslaven državni prevrat končal ta prizadevanja.
<P>
Danes ste prišli neposredno iz Kaira po postanku v Parizu, kjer ste se srečali s francoskim predsednikom. V zadnjih nekaj dneh je v Kairu potekalo nekaj zelo obetavnih pogovorov glede oblikovanja Palestinske vlade nacionalnega konsenza.
<P>
Glede na tragedijo na območju Gaze je Evropski parlament z zaskrbljenostjo spremljal trpljenje Palestincev. Pri tem pa Evropski parlament ni molčal. Zahtevali smo takojšnjo prekinitev ognja. Obsodili smo nesorazmeren odziv, ki ni prizadel le oboroženih sil Hamasa, ampak tudi civiliste in mednarodne humanitarne organizacije. Prav tako smo se odločili, da obsodimo provokacije in raketne napade Hamasa, ki so še naprej uperjene - tudi to smo obsodili - v Izrael kljub prekinitvi ognja. To se mora končati.
<P>
(Aplavz)
<P>
Gospe in gospodje, rad bi izrazil spoštovanje osebju Agencije ZN za pomoč in zaposlovanje palestinskih beguncev na Bližnjem vzhodu (UNRWA) za izjemen pogum in požrtvovalnost, s katero je opravilo in še naprej opravlja svojo nalogo. V imenu Evropskega parlamenta se tem moškim in ženskam Združenih narodov iskreno zahvaljujemo.
<P>
(Aplavz)
<P>
Pozivamo k čimprejšnji obnovitvi mirovnih pogajanj, saj smo prepričani, da izraelsko-palestinskega konflikta ni mogoče rešiti zgolj z vojaško rešitvijo. Kot politični akter smo sedaj dolžni in odgovorni, da storimo vse, kar je v naši moči, da bi lahko ljudje na Bližnjem vzhodu živeli skupaj v miru. Predpogoj za mir med Izraelom in Palestino je sprava med palestinskimi strujami. Evropski parlament brez zadržkov podpira pogovore, ki jih vodi zlasti Egipt, da bi tako olajšal oblikovanje Palestinske vlade nacionalnega konsenza. Le ta oblika vlade bo sposobna zagotoviti potrebno enotnost Palestincev.
<P>
(Aplavz)
<P>
Pozivamo in pričakujemo, da bo takšna vlada spoštovala temeljna načela mirovnega procesa, da se bo vzdržala nasilja in sodelovala v mirovnih pogajanjih z Izraelom. Evropska unija je pripravljena sodelovati s takšno vlado.
<P>
Zavezanost novega ameriškega predsednika Baracka Obame in imenovanje Georgea Mitchella kot posebnega odposlanca za Bližji vzhod sta pozitivna znaka. Odločnost Evropske unije - in veseli me, da je pristojna komisarka, gospa Ferrero-Waldner z nami, skupaj s svojim kolegom - da zastavi vso svojo politično in gospodarsko težo, kot tudi politična volja številnih arabskih partnerjev nakazujeta, da je obnovitev in uspešna zaključitev mirovnega procesa na osnovi resolucije Združenih narodov in arabske mirovne pobude možna.
<P>
Predsednik Abas, hvaležni smo, da ste danes tukaj z nami, to govorim v imenu Evropskega parlamenta, še zlasti pa v svojem imenu. Zelo spoštujemo in podpiramo vaša prizadevanja v zelo težkih okoliščinah. Zaupamo vam, ker prisegate na posredovanje, spravo in posledično tudi na mir. Želimo vam veliko uspeha.
<P>
Vabim vas, da spregovorite pred Evropskim parlamentom. Toplo pozdravljeni v Evropskem parlamentu, predsednik Mahmud Abas.
<P>
(Aplavz)
<SPEAKER ID="096" NAME="Mahmoud Abas">
predsednik palestinske oblasti (zapis angleškega tolmačenja arabskega izvirnika). - V imenu edinega Boga, Milostnega, Usmiljenega. Vaša ekscelenca, gospod Pöttering, predsednik Evropskega parlamenta, gospe in gospodje, spoštovane poslanke in poslanci Evropskega parlamenta, najprej bi se rad zahvalil njegovi ekscelenci, gospodu Pötteringu, predsedniku Evropskega parlamenta in vam, da ste mi dali možnost, da govorim pred tem častitljivim zborom.
<P>
Med vas prihajam iz Palestine, kjer ljudje trpijo zaradi ene najdaljših vojaških okupacij v sodobni zgodovini. Palestina je hudo ranjena zaradi najbolj nasilne, grozne in strašne vojaške agresije, agresije, ki je prizadela življenja otrok, žensk in starejših ljudi, prav tako pa je prizadela tudi njihove hiše, zaslužke, kmetije, tovarne in šole. Prizadela je sisteme pitne vode, kanalizacijske in električne sisteme, kot tudi bolnice, objekte, ceste in mostove.
<P>
Da, namen izraelske vojne je bil najprej in zlasti prizadeti vire preživljanja mojega ljudstva, njegovo infrastrukturo in njegovo prihodnost, kot tudi prihodnost palestinske države, za katero smo vsi skupaj trdo delali in za katere ustanovitev si še vedno prizadevamo.
<P>
Videli ste lahko, skupaj s preostalim svetom, ožgane in raztresene dele otroških teles. Slišali ste klice moških, rotenje otrok in žensk, ki so izgubili večino svojih družinskih članov. Da, videli ste mater, ki je bila umorjena, medtem ko je na prsi privijala svoje otroke. Videli ste očeta, ki je izgubil pet otrok zaradi raketnih napadov in deklico Balousho, ki je spala poleg svojih sester, kasneje pa so jo prebudile eksplozije, v katerih so bile ubite vse njene sestre, ter na stotine otrok, katerih hiše so se zrušile in jih pokopale pod sabo.
<P>
Vsi ste videli šolo Al-Fahura, za katero so ljudje iz Jabalie menili, da je varna in so se zatekli vanjo pred napadi, ter kako so bombe zahtevale več kot 40 življenj teh nedolžnih pribežnikov. Ti ljudje so imeli družine, imeli so imena, svoje zgodbe, načrte in upe. Poleg tega je bilo ranjenih več kot 100 ljudi.
<P>
Skupaj s temi nedolžnimi žrtvami so padle tudi vrednote človekove vesti, načela Združenih narodov in njihovih dolžnosti, da zagotavljajo mednarodni mir in varnost. Verjetno se spominjate, da v tej nori vojni proti našim miroljubnim in prilagodljivim ljudem v Gazi ni bilo prizaneseno niti sedežu Združenih narodov, njihovim šolam, klinikam, skladiščem hrane in medicinskih izdelkov.
<P>
Gospe in gospodje, med vas prihajam iz Palestine s prošnjo fanta po imenu Luay, ki je zaradi bombardiranja izgubil vid. Vprašal me je, kdo bo v njegove oči povrnil luč upanja, življenjsko luč, v oči njegovih ljudi pa luč svobode in miru.
<P>
Da, gospe in gospodje, to so bili res grozni prizori in fotografije. To so posledice te vojne, ki je kriva za smrt prek 1 400 mučenikov in za več kot 5 000 ranjenih, od katerih je bila velika večina nedolžnih civilistov z visokim odstotkom otrok, žensk in starostnikov. Približno 500 ranjenih je še vedno v kritičnem stanju in vsak dan umirajo, poleg tega pa je bilo skupaj uničenih več kot 4 000 domov, stavb in približno 20 000 drugih domov.
<P>
To pomeni, da je približno 90 000 ljudi ostalo brez doma in so bili razseljeni. Poleg masivnega uničenja električnih sistemov, vodovodnih sistemov, kanalizacijskih sistemov, poleg cest in ključnih objektov, javnih in zasebnih zgradb, je ta izraelska vojna terjala sadove krvi in znoja Palestincev, ki so trdo delali vse svoje življenje, sedaj pa izgubili vse. Prav tako je bilo uničeno 15 letno delo Palestinske nacionalne oblasti.
<P>
Velik del te infrastrukture in številni objekti so bili zgrajeni s pomočjo prispevkov vaših držav in drugih prijateljskih držav.
<P>
To je opis posledic te vojne. To je potekalo vzporedno z drugo obliko nasilja nad našo zemljo, našimi kmeti in našim nacionalnim gospodarstvom, ki se na Zahodnem bregu vrši vsakodnevno.
<P>
Izraelske naselbine še vedno rastejo. Zaradi politik naseljevanja se še vedno nadaljuje izgradnja zidu, namenjenega ločevanju, hkrati pa se povečuje tudi število cestnih zapor, kontrolnih točk in ovir, ki obkrožajo mesta, vasi ter majhna mesta in begunska taborišča na Zahodnem bregu, vključno z Jeruzalemom.
<P>
V nasprotju s tem so se ponudbe naselitvenih enot povečale za 17 krat v zadnjem letu v primerjavi z letom pred procesom Anapolis. Število kontrolnih točk se je povečalo s 580 na 660.
<P>
Vojaški vdori niso bili zaustavljeni, prav tako se niso končale vsakodnevne aretacije, včasih pa tudi usmrtitve državljanov; ustrahovanje s strani naseljencev, njihovi oboroženi vdori in požiganje domov, do katerih je prišlo v Hebronu, Nablusu in drugih območjih; še vedno se nadaljujejo teroristični napadi na kmete, ki jih izvajajo naseljenci v času pobiranja oliv, ki našim ljudem predstavljajo simbol miru in življenja, in ne le vir preživljanja za več deset tisoč palestinskih družin.
<P>
Ta tragičen prizor izraelskih vdorov in napadov na Zahodnem bregu, vključno z vzhodnim Jeruzalemom, potrjuje nam in svetu, da se vrši agresija nad celotnim palestinskim narodom, njegovo prihodnostjo in njegovimi zakonitimi nacionalnimi pravicami. Gre za agresijo in vojno proti prihodnosti miru in mednarodnim prizadevanjem, katerih namen je bil ustanovitev palestinske države.
<P>
Ta nepravičen embargo na naše ljudi v Gazi in vojna proti njim je bila le še en dogodek v neprekinjeni seriji ukrepov, namenjenih osamitvi Gaze od ostalih zasedenih palestinskih ozemelj in marginalizacije Gaze in vseh naših ljudi, ter preprečevanju, da bi dosegli svoj končni cilj: konec okupacije, zagotovitev svobode in pravice do samoodločanja ter ustanovitve neodvisne palestinske države na ozemlju, ki je bilo okupirano leta 1967, z Vzhodnim Jeruzalemom kot glavnim mestom.
<P>
To potrjuje stopnjevanje naselitvenih politik kljub vsem naporom in sporazumom, vključno s poročilom Georgea Mitchella iz leta 2001, pri čemer je zadnji v vrsti sporazum Anapolis, v skladu s katerim je bila Palestincem država obljubljena do konca leta 2008. Vendar pa se je sporazum Anapolis zaključil z uničujočo vojno v Gazi in vojno naseljevanja na Zahodnem bregu, vključno z Jeruzalemom.
<P>
Svet je v Anapolisu razglasil neuspeh enostranskih in vojaških rešitev. Tudi mi smo razglasili, da bi si moral Izrael prizadevati za zaustavitev naseljevanja, ter s tem utreti pot k političnemu procesu, katerega rezultat bo konec okupacije in izpolnitev pravice, ki izhaja iz rešitve z dvema državama - palestinsko državo in izraelsko državo. Realnost pa nam dokazuje, da Izrael še vedno usmerja vojaška miselnost in miselnost naseljevanja, čeprav njegovi voditelji govorijo o rešitvi z dvema državama.
<P>
Izraela ne smemo obravnavati, kot državo, ki ni dolžna odgovarjati, ki je nad mednarodnim pravom. To moramo preprečiti, prav tako pa moramo voditelje Izraela poklicati na odgovornost za svoje kršitve mednarodnega in humanitarnega prava.
<P>
(Aplavz)
<P>
Istočasno je treba poudariti, da je za uspeh ukrepov zagotavljanja pomoči, kot tudi ponovne nastanitve družin, katerih domovi so bili uničeni, treba odpraviti embargo, kontrolne točke in mejne prehode, kot tudi pozvati Izrael k upoštevanju sporazuma o gibanju in dostopu iz leta 2005, kar bi omogočilo pretok pomoči, opreme in materialov, ki so potrebni za obnovitev in normalno gibanje blaga in posameznikov. To velja za vse mejne prehode v Gazi - ne le za prehod Rafa - prav tako pa se nanaša na svobodo gibanja na Zahodnem bregu in zavarovane prehode med Zahodnim bregom in Gazo, da bi tako bilo mogoče poudariti enotnost palestinskega ozemlja in njegovega gospodarstva.
<P>
Ob tem bi rad pohvalil prizadevanja agencije UNRWA pri njenem nenehnem zagotavljanju pomoči našemu ljudstvu, kljub vsem blokadam in oviram. Vašo organizacijo in druge organizacije pozivam, da podprete njena prizadevanja na vseh področjih.
<P>
Nacionalna sprava in oblikovanje vlade nacionalne sprave predstavljata eno izmed naših prednostnih nalog. Tej spravi smo odprli pot in bo pomenila konec delitev in prevratov, prav tako pa tudi konec pozivov k ločitvi Gaze in Zahodnega brega. Opozorili smo na nevarnost, da bi se ujeli v to past, za kar si Izrael tako močno prizadeva.
<P>
Zato smo v začetku junija pozvali k brezpogojnemu dialogu. Sprejeli smo delovni dokument Egipta. Vrata so še vedno odprta; ne bomo dopustili delitve našega ljudstva in njihove geografske enotnost; še naprej si bomo močno prizadevali za odpravo vseh poskusov ločevanja.
<P>
Poznamo prizadevanja in načrte regionalnih sil in teženj, ki podpirajo in spodbujajo delitev. Te sile ovirajo rešitev Egipta, ki bo pomenila konec notranjih sporov in delitev. To rešitev zagovarja na arabski ravni Arabska liga in Resolucija Varnostnega sveta 1860, pri pripravi osnutka katere sem osebno sodeloval, skupaj z arabskimi in evropskimi ministri.
<P>
Rad bi poudaril, da si moramo še naprej prizadevati za doseganje našega najplemenitejšega cilja, ki je najti rešitev arabsko-palestinskega vprašanja, saj je zaradi obstoječega stanja prihodnost neznana, naši ljudje pa bodo še naprej žrtve politik vojne, agresije in ekstremizma.
<P>
Ko bomo oblikovali vlado nacionalne sprave, osnovane na programu, ki ga podpirajo arabske in mednarodne strani in ki nam bo omogočila nadzor prehodov ter obnovo, bo to v korist našega ljudstva in priprav na predsedniške in parlamentarne volitve.
<P>
Upam, da boste to podprli, kot tudi upam, da nam boste pomagali pri pripravi in spremljanju takšnih volitev, kot v letih 1996 in 2006. Prav tako upamo, da lahko računamo na vašo pomoč pri prizadevanjih za izpustitev predsednika Palestinskega zakonodajnega sveta in vseh poslancev, ki so bili aretirani in so še vedno zaporniki v Izraelu.
<P>
(Aplavz)
<P>
Bistvo konflikta v naši regiji je izraelska okupacija. Gre za konflikt med upi in težnjami našega prebivalstva, da bi se osvobodilo te okupacije in preprečilo Izraelu, da bi te težnje uničil, ter da bi oviral mednarodna prizadevanja, namenjena ustanovitvi palestinske države na miren način.
<P>
Naše ljudstvo se obrača k vam in k vsem državam, ki spoštujejo mir in pravico, ter vas poziva: prišel je čas, da mednarodna skupnost prevzame svoje pravne, politične in moralne odgovornosti, ter s tem zagotovi ustrezno mednarodno zaščito za to in omogoči odpravo te zasedbe in življenje v miru in svobodi. Še enkrat bi rad izpostavil našo in vašo zahtevo za razporeditev mednarodnih sil, ki bi varovale naše ljudstvo.
<P>
Slišali smo za mednarodna in arabska prizadevanja glede obnove Gaze. Res je, da je treba ta prizadevanja čim prej izkoristiti, da bi lahko naše ljudstvo ponovno pridobilo zaupanje in upanje, vendar pa se sprašujemo, koliko časa bo Izraelu še dovoljeno, da bo uničeval sredstva in infrastrukturo arabskega ljudstva.
<P>
Zato mora mednarodna skupnost preprečiti ponovitev teh preteklih dogajanj in mora pozvati Izrael, naj preneha s svojo uničujočo politiko. Še enkrat bi se rad zavalil Evropski komisiji za njeno pomoč pri obnovitvi prostorov in institucij palestinskih oblasti. Rad bi izpostavil, da resnih in celovitih pogajanj ni mogoče nadaljevati, dokler ne bo prišlo do popolne zaustavitve naseljevanja - vključno s tem, kar je poznano pod imenom naravna širitev - in dokler ne bodo odpravljene vse naselbine ter vse oblike embarga.
<P>
Zagotovim vam lahko, da dosežkov palestinske vlade glede krepitve miru, javnega reda in stabilnosti ne more ignorirati nobena stranka. Izrael mora spoštovati svoje časovne roke, prav tako pa bi moral prenehati spodkopavati prizadevanja palestinske vlade z vdori in aretacijami. Prav tako mora spoštovati pravni in varnostni status palestinskih oblasti, poleg tega pa omogočiti vladi, da izvede svoje ključne gospodarske projekte, ne da bi pri tem uporabljal pretveze, kot so območja G in drugi primeri.
<P>
Ne moremo se več dogovarjati o koncu okupacije. Potrebujemo takojšnje končanje okupacije - t.j. ozemlja, ki je bilo zasedeno vse od 5 junija 1967, kot je bilo navedeno v načrtu. Ne moremo se vrniti k pogajanjem o delnih in postranskih vprašanjih, medtem ko rešitve glavnega problema - konca okupacije - ni na voljo, prav tako pa prihaja do širjenja naselbin, katerega namen je krepitev in širitev te okupacije, kot tudi aretacija 11 000 Palestincev. Le tako bo mogoče našim ljudem in ljudem v celotni regiji povrniti zaupanje v verodostojnost mirovnega procesa.
<P>
Gospe in gospodje, potrebujemo obnovo Gaze, prav tako pa tudi obnovitev mirovnega procesa. To je naša kolektivna odgovornost. Evropa, ki je v preteklosti podpirala - in še vedno podpira - načela varnosti in pravičnosti v naši regiji in v svetu, mora danes, bolj kot kadar koli poprej, izpostaviti vlogo v celovitem in jasnem partnerstvu z administracijo predsednika Obame, četverice in mednarodne skupnosti. Izvolitev predsednika Obame in njegova navedena stališča, poleg njegove pobude pri imenovanju gospoda Georgea Mitchella, kot posebnega odposlanca, predstavljajo pozitivne pobude, ki bodo olajšale pogajanja in celoten politični proces.
<P>
Z vso odkritostjo bi rad zatrdil, da je naša arabska odločitev, da izvedemo arabsko mirovno pobudo - arabsko mirovno pobudo, ki je del načrta in je postala islamska mirovna pobuda, pri kateri sodeluje 57 muslimanskih držav. Ta pobuda bi morala biti v celoti dopolnjena.
<P>
Kot sem povedal že prej, je ta pobuda del načrta, ki ga je sprejel Varnostni svet v skladu z resolucijo 1515. Ne moremo izbirati in se pogajati o njegovih temeljih, ki izvirajo iz mednarodnega prava. To je naša zadnja priložnost za vzpostavitev pravega in pravičnega miru v naši regiji. Vse stranke, zlasti Izrael in četverica si morajo za to jasno in pošteno prizadevati.
<P>
Izpostaviti moramo, da je arabska mirovna pobuda postala tudi islamska pobuda. Gre za pobudo, ki poziva k območju miru. Kakor hitro se bo Izrael umaknil z vseh zasedenih ozemelj, bo vseh 57 arabskih in muslimanskih držav pripravljenih normalizirati svoje odnose z Izraelom. To je zgodovinska priložnost, ki je ne smemo zapraviti.
<P>
Gospe in gospodje, prizori smrti in uničenja so potrkali na vest in občutke milijonov ljudi po svetu, vključno z evropskimi prijateljskimi državami. Naši ljudje cenijo to človeško sočustvovanje, vendar moramo v zvezi s tem povedati, da Palestinci ne bodo izgubili volje do svobode in življenja. Veselijo se vaše podpore v prizadevanjih za dosego pravice do svobode in samostojnosti, da sami gradijo svojo prihodnost in da lahko svojim otrokom zagotovijo njihovo pravico do varnega življenja, razvitih šol in svetle prihodnosti v domovini - domovini, ki si zasluži življenje in varnost.
<P>
Gospe in gospodje, velik palestinski pesnik, Mahmoud Darwish, je vedno poudarjal: "Za to deželo je vredno živeti." V imenu ljudstva tega velikega pesnika bi se vam rad globoko zahvalil, da ste organizirali spominsko žalno slovesnost zanj. Ta pesnik je simbol palestinskega domoljubja. Je pesnik človečnosti.
<P>
Mahmoudu Darwishu izrekam besede: "Tvojo še nenapisano pesem o otrocih Gaze, njihovem trpljenju in njihovih upih, bo napisal pesnik, ki bo zrasel iz enega izmed teh otrok, ki podpirajo tvojo življenjsko voljo, prav tako kot si ti podpiral njihova prizadevanja in njihove sanje". Hvala, da ste mi prisluhnili.
<P>
(Bučen aplavz)
<SPEAKER ID="097" NAME="Predsednik">
Predsednik Abas, v imenu Evropskega parlamenta bi se vam rad zahvalil, da ste prišli v Strasbourg in nam spregovorili. Naša skupna naloga je, da si prizadevamo za mir. V Evropski uniji in Evropskem parlamentu želimo biti pošteni zagovorniki miru. Želimo, da bodo Izraelci živeli znotraj varnih mej, prav to pa želimo tudi Palestincem. Naše izhodišče je človekovo dostojanstvo. Palestinska dekleta si prav tako močno prizadevajo v šoli, kot izraelska dekleta. Izraelski fantje prav tako radi igrajo nogomet, kot palestinski fantje. Priti mora čas za takšno miroljubno sobivanje, kot ga poznamo v Evropi. To si želimo za Bližnji vzhod.
<P>
Želimo vam, predsednik Abas, veliko uspeha pri vseh prizadevanjih za vzpostavitev miru. Varna palestinska država, prav tako pa tudi varna izraelska država, in ta pripomba je naslovljena na Izrael, ne sme ostati vizija prihodnosti. To mora biti realnost, ki se mora uresničiti še v času našega življenja. Če si to res želimo, bomo to lahko tudi dosegli.
<P>
(Aplavz)
<P>
Gospod predsednik, rad bi se vam zahvalil. Če bodo okoliščine dopuščale, se bova ponovno srečala 23. in 24. februarja. Urad Evrosredozemske parlamentarne skupščine me je zaprosil, če obiščem Palestino in Izrael. Vodil bom delegacijo, ki bo odpotovala v Gazo, prav tako pa bomo obiskali območja južnega Izraela. Če vam bo delovnik to dopuščal in upam, da bo to mogoče, se bova ponovno srečala v Ramali. Seveda bom obiskal tudi Jeruzalem.
<P>
Želimo si pomagati - to prihaja tako iz našega srca, kot tudi našega razuma - pri zagotavljanju miru med Izraelom in Palestino, med Palestino in Izraelom na Bližnjem vzhodu.
<P>
Predsednik Abas, radi bi se vam zahvalili za vaše trdo delo in vas hkrati spodbudili, da nadaljujete po poti sprave, kompromisa in miru. Hvala za obisk v Evropskem parlamentu.
<P>
(Aplavz)
<SPEAKER ID="099" NAME="Urszula Gacek" AFFILIATION="PPE-DE">
Gospa predsednica, pred štirimi meseci je bil v Pakistanu ugrabljen poljski inženir. Je v ujetništvu Talibanov, ki grozijo, da ga bodo še danes usmrtili, če ne bodo izpolnjene njihove zahteve. Pozivam Parlament, da podpre Poljsko in Pakistansko vlado pri njunih prizadevanjih za izpustitev mojega sodržavljana.
