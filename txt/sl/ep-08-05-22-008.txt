<CHAPTER ID="008">
Izjava predsednika
<SPEAKER ID="905" NAME="Predsednik">
Konferenca predsednikov me je pozvala, naj kot odgovor na predlog delovne skupine za Bližnji vzhod dam izjavo o Libanonu.
<P>
Evropski parlament zelo zaskrbljeno spremlja zadnje politične dogodke v Libanonu, kjer se je napredek ustavil, nasilje in prelivanje krvi pa sta vedno bolj pogosta.
<P>
Zato se z znatnim olajšanjem in optimizmom strinjamo s celovitim in temeljnim sporazumom, ki so ga v Dohi sklenili libanonski politični vodje, medtem ko Evropski parlament sprejema resolucijo o Libanonu. Pripravljeno je kompromisno besedilo, o katerem bo kmalu potekalo glasovanje, pri čemer bo predsedoval gospod Onesta.
<P>
Ta pomemben politični napredek, ki je bil dosežen po spretnem in učinkovitem posredovanju Arabske lige in zlasti katarske vlade, omogoča izvolitev generala Michela Sulejmana za predsednika Libanonske republike v naslednjih dneh, oblikovanje vlade narodne enotnosti in sprejetje boljše volilne zakonodaje.
<P>
Glede na pozitiven odziv sosednjih držav in drugih zainteresiranih držav Evropski parlament poziva vse strani k popolnemu izvajanju sporazuma. Ponovno poudarjamo našo zanesljivo podporo legitimnim, ustavno oblikovanim političnim institucijam v Libanonu in libanonskim oboroženim silam ter njihovemu prizadevanju, da bi zagotovili stabilnost, suverenost in ozemeljsko celovitost Libanona.
<P>
Veselimo se nadaljevanja običajnih medparlamentarnih odnosov z našimi libanonskimi kolegi, z libanonskim parlamentom, ki se redno srečuje, uveljavlja svoje demokratične pravice in izpolnjuje svoje demokratične obveznosti.
<P>
(Ploskanje.)
