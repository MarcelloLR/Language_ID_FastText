<CHAPTER ID="017">
Formalnosti poročanja za ladje, ki priplujejo v pristanišča ali izplujejo iz njih (razprava) 
<SPEAKER ID="085" NAME="Predsednik">
Naslednja točka je poročilo Dirka Sterckxa v imenu Odbora za promet in turizem o predlogu Direktive Evropskega parlamenta in Sveta o formalnostih poročanja za ladje, ki priplujejo v pristanišča držav članic Skupnosti ali izplujejo iz njih in o razveljavitvi Direktive 2002/6/ES - C6-0030/2009 -.
<SPEAKER ID="086" NAME="Dirk Sterckx">
poročevalec. - (NL) Gospod predsednik, ko se vsebnik prevaža s tovornjakom iz Gdanska v Antwerpen, vsebnik ostane znotraj EU in blaga pri prihodu ali odhodu ni treba ocariniti. Toda če isti vsebnik iz Gdanska v Antwerpen potuje z ladjo, morate najprej ocariniti blago ob odhodu in potem ponovno ob prihodu, kot da bi ta vsebnik zapustil EU. To škodi obalnemu prevozu in menim, da ima Komisija prav, ko poskuša popraviti to pomanjkljivost. Menim tudi, da bi moral obalni prevoz predstavljati večji delež prevoza blaga v EU in da ga moramo spodbujati.
<P>
V tem okviru pozdravljam doseženi dogovor in se zahvaljujem ljudem v Svetu, ki so si prizadevali za to, ljudem v Komisiji in poslancem tega parlamenta. Dosegli smo dober dogovor. Sprejeta je bila osnovna smernica tega dogovora, načelo upravne poenostavitve in usklajevanja. Podatke se bo vedno izmenjevalo elektronsko in vsak bo lahko pregledal podatke ali dostopal do njih preko storitve, imenovane enotno okence. To bo računalniškim sistemom omogočilo medsebojno komunikacijo. Vse je treba vnesti samo enkrat in to je ogromna izboljšava.
<P>
Za ladje, ki pristajajo samo v pristaniščih EU, bo odobreno izvzetje iz upravnih formalnosti. Tisto, česar nismo dosegli, je dovoljenje, da se ladjam odobri izvzetje na podlagi njenega tovora za ta tovor, če ladja pristane v pristanišču v tretji državi. Komisija bo zdaj preučila, kako lahko to rešimo, namreč izvzetje zaradi tovora ladje. Komisija bo preučila tudi, kako bi lahko medsebojno povezali sistem pomorskega prevoza in ladijskega prevoza po celinskih plovnih poteh, da bi lahko vzpostavili stalno in trajnostno verigo prevoza po vodnih poteh.
<P>
Nismo dosegli dogovora o uporabi enotnega jezika komunikacije pomorskega prevoza, v tem primeru angleščine, kot smo predlagali, in menim, da je to slabo. Mnogi poslanci tu so imeli pripombe glede tega. Za Svet to vsekakor ne pride v poštev. Največ, kar smo lahko dosegli tu, je uvodna izjava v direktivi, v skladu s katero si bodo države članice prizadevale za vzpostavitev skupnih sredstev za komunikacijo za pisno in ustno komunikacijo. To bi lahko vodila k uporabi enotnega jezika in upam, da bo to končni izid.
<P>
Prav tako nismo mogli doseči uvedbe česarkoli v direktivo o pilotaži ali možnosti za kapitane obalnih ladij, ki redno pristajajo v določenem pristanišču, da se jih izvzame iz obvezne pilotaže. Komisija in Svet sta zdaj dala izjavo, da bosta preučila to vprašanje. Upam, da se bomo v zvezi s tem odločili za evropski okvir in da bo to postala resničnost v čim prejšnjem časovnem okviru.
<P>
Glede datuma smo morali skleniti kompromis. Svet je hotel datum preložiti predaleč v prihodnost, medtem ko smo ga po njegovem mnenju mi hoteli določiti prezgodaj. Na koncu smo se dogovorili za 1. junij 2015. Želel bi si zgodnejši datum, vendar menim, da lahko ta časovni okvir še skrčimo zaradi tega, ker smo dosegli kompromis v prvi obravnavi.
<P>
Gospod predsednik, menim, da smo glede na vse naredili korak naprej. To je zelo pomembno za notranji trg prevoza. Je tudi povezava v trajnosti sektorja prevoza v Evropi, sledilo pa bo še veliko stopenj, kar Komisija ve. Spodbujanje obalne trgovine je pomembna povezava. Vendar pa vedno znova opažam, da Svet vse to ovira. Pogleda samo stroške in se nikoli noče pogovarjati o tem, kakšne koristi bi lahko prinesel določen ukrep. Svet vedno hoče čim kasnejše izvajanje in nikoli noče upoštevati pomena hitrejšega dokončanja enotnega evropskega trga. Oklevanje Sveta in negativen odziv na pravo evropsko prometno politiko me presenečata in jezita. Veseli me, da je ob tej priložnosti tudi Parlament pozval, naj se najde evropske rešitve in da je treba te rešitve najti čim prej. Zato sem zadovoljenj z doseženim dogovorom in bi vas prosil, poslanci Sveta, da ga podprete.
<SPEAKER ID="087" NAME="Siim Kallas">
podpredsednik Komisije. - Gospod predsednik, najprej bi se zahvalil poročevalcu gospodu Dirku Sterckxu za njegova prizadevanja pri direktivi o formalnostih poročanja za ladje, ki priplujejo v pristanišča ali izplujejo iz njih. To je zelo pomemben korak: ne gre le za formalnost.
<P>
Ta direktiva poenostavlja upravne formalnosti za pomorski prevoz bo zmanjšala stroške za gospodarstvo in končne porabnike. Poleg tega bo pomorski prevoz na kratkih razdaljah naredila privlačnejši. Direktiva je del akcijskega načrta za vzpostavitev evropskega prostora za pomorski prevoz brez meja z razširitvijo notranjega trga na pomorski prevoz v EU s poenostavitvijo upravne rutine.
<P>
Za pomorski prevoz so potrebni zapleteni upravni postopki, četudi plovila plovejo samo med pristanišči EU in tovor predstavlja samo blago z notranjega trga. Posledica tega je, da se pomorski prevoz znotraj EU sooča z nepotrebnimi izrednimi upravnimi stroški.
<P>
Pomembno vprašanje, načeto med razpravo, je bil rok za evropska pristanišča, da sprejmejo elektronski prenos pristaniških formalnosti. Kompromis predlaga 15. junij 2015. Strinjamo se s tem, da so zahteve za uvedbo enotnega okenca strožje v trenutnem besedilu kot v splošnem pristopu Sveta. Komisija je pripravljena tudi preučiti potrebo po jasnem okviru za izdajanje potrdil o oprostitvi pilotaže v evropskih morskih pristaniščih.
<P>
Komisija bo sporočila svoje ugotovitve drugim institucijam in predlagala nadaljnje ukrepanje na podlagi teh ugotovitev. Komisija sprejema poročilo tudi zaradi številnih drugih vprašanj: morebitne razširitve direktive na notranje plovne poti, olajšanja pomorskega prevoza znotraj EU v zvezi s pristanišči zunaj EU, zbiranja statistik in posodobitev tehničnih določb v direktivi.
<P>
Za zaključek naj povem, da Komisija podpira kompromis, ki sta ga dosegla vaš poročevalec gospod Sterckx in predsedstvo Sveta. To je dober in uravnotežen kompromis na podlagi splošnih načel predloga Komisije.
<SPEAKER ID="088" NAME="Luis de Grandes Pascual" LANGUAGE="ES">
Gospod predsednik, gospod Kallas, to je direktiva, ki zadeva vse carinske formalnosti, ki veljajo za ladje, ki priplujejo v pristanišča ali izplujejo iz njih . Zato bo spodbujala pomorski promet na kratkih razdaljah in prispevala k ravnotežju vrst prevoza.
<P>
Gospe in gospodje, cilj je zmanjšati in poenostaviti količino informacij in število dokumentov ter fizični nadzor, ki ga morajo opraviti ladje v zvezi z blagom. Trenutno je treba te informacije zagotavljati in nadzor izvajati nenehno. Odnos poročevalca gospoda Sterckxa, ki bi mu rad čestital za njegovo delo, je bil premišljen in odprt za dialog. Kot poročevalec v senci se počutim zastopanega v končnem dokumentu in sem zadovoljen, da so bili upoštevani moji prispevki. To je proces, ki se je sčasoma razvijal in so bili postopno doseženi dogovori, vse od njegovega sprejetja s strani Odbora za promet in turizem do tristranskih pogovorov 7. junija.
<P>
Končni rezultat je bilo soglasje, doseženo med Parlamentom, Svetom in Komisijo. Dogovori so zajemali nekatera zelo pomembna vprašanja, ki sta jih že omenila poročevalec in komisar Kallas. Po mojem mnenju so kompromisne rešitve, dosežene v zvezi z vprašanjem uporabljenih jezikov, časovno omejitvijo za njen začetek veljavnosti in sistemom "vse na enem mestu", uravnotežene in vredne podpore. Menim, da je bilo delo dobro opravljeno.
<P>
Čestital bi gospodu Sterckxu in menim, da so bili cilji, ki jih je zastavila Komisija, v celoti doseženi. Poleg tega menim, da moramo biti zadovoljni, da smo dosegli ta dogovor med tremi stranmi, tremi institucijami.
<SPEAKER ID="089" NAME="Debora Serracchiani" LANGUAGE="IT">
Gospod predsednik, gospe in gospodje, zahvaljujem se poročevalcu gospodu Sterckxu, ki je s tem poročilom, ki obravnava vprašanje, kako povečati prosto gibanje v pomorskem sektorju za pomorski prevoz znotraj Evropske unije, opravil odlično delo.
<P>
Strinjam se z gospodom Sterckxom glede cilja te direktive, ki bo ves pomorski prevoz blaga znotraj Evropske unije izvzela iz nepotrebnih upravnih formalnosti. Da bi imeli prostor za pomorski prevoz brez mej, ni pomembno samo, da različni pristojni organi sodelujejo med seboj, ampak tudi sočasno izvajanje različnih sistemov za poenostavitev. S tem bomo zagotovili učinkovito delovanje evropskega prostora za pomorski prevoz brez mej, naredili pomorski prevoz blaga privlačnejši in zagotovili tudi, da se ga uporablja v največjem možnem obsegu.
<P>
Uskladitev upravnih postopkov med državami članicami bo zagotovila nemoten potek pomorskega prometa med različnimi pristanišči EU in bo oživila pomorski prevoz blaga, ki danes predstavlja samo 10 % celotnega prevoza. Pomorski prevoz trenutno še vedno ovirajo upravne formalnosti, ki jih mora izpolnjevati. Zato morajo čim prej začeti delovati elektronski sistemi, da bi omogočili hitrejši sistem izmenjave podatkov.
<P>
Poleg tega je za resnično poenostavitev upravljanja pomembna medobratovalnost. Dejansko pošiljanje informacij po elektronski pošti ni dobro in ni uporabno, če ni mogoča tehnična medobratovalnost informacijskih sistemov.
<P>
Glede jezika menim, da bi uporaba enotnega jezika vsekakor koristila evropskemu pomorskemu prevozu. To bi omogočilo bolj nemoteno komunikacijo in tako povzročilo manj zmede in manj upravnih zamud.
<SPEAKER ID="090" NAME="Jean-Paul Besset">
v imenu skupine Verts/ALE. - (FR) Gospod predsednik, skorajda prepovedan naslov poročila gospoda Sterckxa načenja zelo pomembno vprašanje, ki presega upravne in tehnične zadeve, na katere napeljuje naslov. Obravnava pomembno politično odločitev, in sicer, da se sektor pomorskega prevoza naredi privlačnejši, učinkovitejši in bolj konkurenčen. Po našem mnenju je to sektor prihodnosti in zagotavlja najboljši način prevoza z okoljskega stališča.
<P>
Odlično poročilo gospoda Sterckxa in prispevki vseh poročevalcev v senci nam bodo omogočili doseči pomemben napredek na tem področju. Po našem mnenju je ta direktiva zadela bistvo: povečala bo raven usklajenosti znotraj sektorja pomorskega prevoza, zaradi česar bo ta bolje usklajen in poenostavljen.
<P>
Zato bomo odločno podprli poročilo, ko bomo glasovali o njem, čeprav bi si želeli hitrejše izvajanje in večjo odločnost v zvezi z uvedbo enotnega jezika v tem sektorju. Vendar pa menimo, da so kompromisi s Svetom še vedno sprejemljivi. Zato brez pridržkov podpiramo to poročilo.
<SPEAKER ID="091" NAME="Peter van Dalen">
v imenu skupine ECR. - (NL) Gospod predsednik, odlično poročilo kolega poslanca gospoda Sterckxa je evropski trg pomorskega prevoza pripeljalo bliže k uresničitvi. Na srečo bo izmenjava podatkov o tovoru postala precej enostavnejša. Vendar pa je Odbor za promet in turizem v razpravi poudaril nekaj točk. V zvezi s prevozom po celinskih plovnih poteh smo se na primer dogovorili, da bo Evropska komisija poročala o vprašanju, ali bodo poenostavljeni postopki veljali tudi za ta sektor, in upam, da bo Komisija kmalu sprejela odločitev in pripravila spremljevalne zakonodajne predloge.
<P>
Glede izvzetja iz obvezne pilotaže upajmo, da bo pripravljen skupni okvir, saj bi ta naredil konkurenco med storitvami pilotaže naredil še poštenejšo in sočasno zagotovil kakovost pilotaže.
<P>
Kot je že poudaril gospod Sterckx, je Odbor za promet in turizem hotel, da se uporablja en, enotni jezik, države članice pa so obljubile rešitev, s katero bo komunikacija postala bolj medsebojno razumljiva. Gospod predsednik, čeprav je to morda prvi korak, je preskromen. Dokler bo prihajalo do poškodb ali celo smrti ljudi, ker zadevno osebje govori tri jezike ali več in se ne razumejo med seboj, si bom še naprej odločno prizadeval zagotoviti, da bo angleščina postala ta enotni jezik ne samo med pomorskim prevozom in prevozom po celinskih plovnih poteh, ampak tudi znotraj prevoza po celinskih plovnih poteh. Tako bomo resnično naredili korak naprej v smislu varnosti.
<SPEAKER ID="092" NAME="Dominique Riquet" AFFILIATION="PPE">
(FR) Gospod predsednik, najprej bi se iskreno zahvalil gospodu Sterckxu za njegovo delo in mu čestital za izid pogajanj s Svetom.
<P>
Besedilo, o katerem bomo glasovali na plenarnem zasedanju, predstavlja najpomembnejšo stopnjo v izvajanju evropskega prostora za pomorski prevoz brez mej. Po eni strani bo prispevalo k bolj konkurenčnemu pomorskemu prevozu, s čimer bo zagotovilo evropsko dodano vrednost, ki je zelo potrebna v tem obdobju krize, sočasno pa bo spodbudilo okolju prijaznejšo vrsto prevoza.
<P>
Kompromis, dosežen s Svetom, je ambiciozen. Njegov cilj je ne samo poenostaviti upravne formalnosti za ladje, ki priplujejo v pristanišča ali izplujejo iz njih, ampak tudi prizadevati si za njihovo uskladitev. Poleg tega bo precej olajšalo izmenjavo informacij prek sistema SafeSeaNet.
<P>
Glede občutljivega vprašanja jezika, ki je bilo načeto ob številnih priložnostih, menim, da kompromis zagotavlja ustrezno rešitev. V zvezi s tem uvodna izjava 7(a) izpostavlja pomen olajšanja pisne in ustne komunikacije brez določanja enotnega jezika, čeprav je treba enega izmed jezikov predlagati za enotni jezik. V trenutni situaciji se zdi, da stališče, ki zagovarja sprejetje enotnega jezika, ni upoštevalo vseh posebnih značilnosti in bi v določenih primerih - ko vse udeležene strani ne uporabljajo istega jezika - povzročilo negativne posledice.
<P>
Pozdravljam kompromis, dosežen s Svetom. Možnost, da se besedilo sprejme v prvi obravnavi, nam bo omogočilo hitro izvajanje zadevnih ukrepov, kar je posledica vztrajnosti gospoda Sterckxa.
<SPEAKER ID="093" NAME="Silvia-Adriana Ţicău" AFFILIATION="S&amp;D">
(RO) Direktiva o formalnostih poročanja za ladje, ki priplujejo v pristanišča držav članic Skupnosti in/ali izplujejo iz njih predvideva poenostavitev carinskih formalnosti, širšo uporabo elektronske izmenjave podatkov in uvedbo elektronskih pomorskih sistemov, oblikovanje enotnega okenca in poenostavljene predpise za nevarno blago. Izvajanje te direktive zahteva dobro raven sodelovanja med različnimi udeleženimi organi.
<P>
Komisija bo Parlament najkasneje do 31. decembra 2011 obvestila o razširitvi obsega poenostavitev, ki jih uvaja ta uredba, na prevoz po celinskih plovnih poteh. Ob upoštevanju tega bo Komisija preučila, v kakšnem obsegu je rečni informacijski sistem skladen s sistemom SafeSeaNet, platformo za elektronsko izmenjavo podatkov, ki se uporablja za izvajanje te direktive.
<P>
Poleg tega poročilo v spremembi 9 zaradi zagotavljanja učinkovitejše komunikacije priporoča uporabo člena 14 konvencije SOLAS, ki določa, da je delovni jezik angleščina.
<SPEAKER ID="094" NAME="Gesine Meissner" AFFILIATION="ALDE">
(DE) Gospod predsednik, gospod Kallas je omenil evropski prostor za pomorski prevoz brez mej. Menim, da je to nekaj, kar hočemo vsi. Prav tako to tudi nujno potrebujemo in je še en korak v pravo smer.
<P>
Dejansko se 95 % našega izvoza in 40 % blaga znotraj EU prevaža po morju in gre zato skozi pristanišča. Zaradi tega je seveda resnično nujna poenostavitev in uskladitev upravnih postopkov znotraj tega področja rasti. To poročilo bo izpolnilo oba cilja, zato ga ni mogoče prehvaliti.
<P>
Obžalujem dejstvo, da gospod Sterckx ni mogel doseči ničesar. Dve zadevi, ki sta mu bili zelo pri srcu in so ju podprle številne države članice, kot smo slišali, sta poenostavitev sistema licenc pilotov, saj bi bila to resnično pametna, praktična rešitev, in odsotnost enotnega jezika. Menim, da je angleščina vsekakor pravi jezik za to. Nesprejemljivo je, da prihaja do nesreč, v katerih lahko ljudje celo izgubijo življenje samo zato, ker mnogi pomorščaki govorijo različne jezike. Veliko bolje bi bilo uvesti enotni jezik v tem zelo okolju prijaznem področju prevoza na enak način kot v industriji letalskega prevoza.
<SPEAKER ID="095" NAME="Siim Kallas">
podpredsednik Komisije. - Gospod predsednik, najlepša hvala za vaše pripombe in vašo soglasno podporo temu predlogu.
<P>
Zelo sem zadovoljen s tem predlogom. Je pomemben korak naprej, toda pred nami bo precej večji korak v nalogi vzpostavitve enotnega pomorskega območja za evropski pomorski prevoz, namreč carinske ovire. Tam se bomo soočili s precej večjimi težavami.
<P>
Zdaj govorimo o formalnostih, kar je zelo pomembno, pomembnejše od zgolj upravnega vprašanja, vendar pa vas prosim za vašo podporo tudi, ko bomo enako storili s carinskimi formalnostmi, ki so precej bolj zapletene in sporne.
<SPEAKER ID="096" NAME="Dirk Sterckx">
poročevalec. - (NL) Gospod predsednik, ponovno bi se zahvalil vsem poslancem, ki so govorili v zvezi s to temo, in se jim zahvalil tudi za njihove prijazne besede. V svojem zadnjem govoru je komisar pritisnil na bolečo točko, in sicer carino. Ena izmed prednosti poročila, ki je bilo sestavljeno, je, da carinski sistemi ne bodo popolnoma ločeni od pomorskih sistemov. Biti morajo zmožni komunicirati med seboj, kar je po mojem mnenju ključnega pomena. Zato se vam zahvaljujem, ker ste to izpostavili, komisar, toda v tej direktivi od vas tudi precej zahtevamo, na primer v zvezi s pilotažo, kjer morajo pristanišča odigrati osrednjo vlogo kot stičišča. Pristanišča so povezave med obalnim pomorskim prevozom in preostalim zaledjem. Še vedno čakamo številne predloge Komisije o politiki o pristaniščih in pomembno je, da končno prejmemo kakšnega, saj je dober obalni pomorski prevoz kaj malo koristi brez dobrih pristanišč.
<P>
Drugič, temeljna zahteva prevoza po celinskih plovnih poteh so dobre povezave z zaledjem z drugimi vrstami prevoza. Na to ne smemo pozabiti. Seveda menim, da je škoda, da se nismo mogli dogovoriti o tem, da je angleščina enotni jezik naše komunikacije. Zelo dobro razumem občutljivost tega vprašanja v številnih državah članicah. Prihajam iz države, v kateri so razprave o jeziku in uporabi jezika skoraj na dnevnem redu. Zelo sem ponosen na svoj jezik in ga uporabljam povsod, kjer lahko, vsekakor tu v tem babilonskem stolpu. Vendar pa jezik na tej stopnji ni čustveno, ampak praktično vprašanje. Morali bi razlikovati med tema dvema stvarema. Komisar, upam, da nam bo uspelo doseči napredek glede tega vprašanja na podlagi uvodne izjave, ki smo jo vključili v direktivo. Drug pomemben vidik so naši odnosi z mednarodnimi pomorskimi organizacijami, saj so prizorišča, kjer se sklene mnoge pomembne sporazume v imenu celotnega pomorskega sektorja. Vprašanje jezika skriva vprašanje ljudi. To ste že omenili ali pa je omenil eden izmed poslancev. Vprašanje, kateri jezik naj uporabimo, je morda pomembno, toda ljudje, ki bodo uporabljali ta jezik, so zelo pomembni za razvoj dobrega pomorskega sektorja, ki je varen in učinkovit ter izpolnjuje mnoge okoljske zahteve.
<P>
Komisar, želim vam veliko poguma, moči in hitrosti pri dokončanju zadev, ki smo jih zahtevali v členu 11(a) direktive.
<SPEAKER ID="097" NAME="Predsednik">
Razprava je zaključena.
<P>
Glasovanje bo potekalo jutri (v torek, 6. julija 2010).
