<CHAPTER ID="013">
Reformirani Svetovni trgovinski organizaciji naproti (razprava)
<SPEAKER ID="330" NAME="Predsednica">
Naslednja točka je poročilo Cristiane Muscardini v imenu odbora za mednarodno trgovino z naslovom "Reformirani Svetovni trgovinski organizaciji naproti".
<SPEAKER ID="331" NAME="Cristiana Muscardini">
poročevalka. - (IT) Gospa predsednica, gospa komisarka, gospe in gospodje, najprej se iskreno zahvaljujem sekretariatu, ki je bil med pripravo tega besedila zelo dejaven in koristen vsem članom odbora. Danes Komisiji predstavljamo vrsto mnenj na podlagi temeljitih in konstruktivnih posvetovanj celotnega odbora za mednarodno trgovino.
<P>
Naš odbor si želi učinkovitejšo Svetovno trgovinsko organizacijo, ki je v okviru svojega institucionalnega delovanja sposobna opravljati pomembno nalogo v zvezi z ureditvijo mednarodne trgovine. Za to je nujno potrebna reforma.
<P>
Nedaven pristop številnih novih članic, na primer Kitajske in v prihodnje še Rusije, poudarja uspeh organa, ki ga zdaj sestavlja 152 držav. Vendar je treba prav zaradi tega povečanja preučiti preureditev STO.
<P>
V poročilu poudarjamo glavne razloge, zakaj je za STO in trgovinsko večstranskost potrebna nova, močnejša ter bolj dinamična in demokratična struktura. Največ pozornosti posvečamo krogu pogajanj v Dohi, pri čemer vemo, da smo zelo blizu sklepanju sporazuma, vendar nam to vedno spodleti. Ob upoštevanju te težave odbor za mednarodno trgovino ponovno poudarja svojo podporo tem pogajanjem, ki bi morala omogočiti bolj uravnoteženo in pravičnejšo trgovino. Vendar obenem tudi menimo, da je prišel čas, da drzno in ambiciozno razmislimo o obdobju po pogajanjih v Dohi.
<P>
Z današnjo predstavitvijo svojih mnenj Komisijo kot izvršilni organ Skupnosti pozivamo k enaki meri drznosti in ambicioznosti, in sicer prek predložitve politične pobude v Ženevi, ki bi lahko predstavljala temelj za pregled delovanja nekaterih mehanizmov, ki trenutno očitno ne delujejo pravilno.
<P>
Institucionalno strukturo STO bi bilo mogoče izboljšati, če bi razlikovali med dejavnostmi, ki so povezane s pogajanji o novih mednarodnih predpisih in obveznostih, ter dejavnostmi, ki so povezane z izvrševanjem obstoječih sporazumov. Načelo soglasja je in tudi mora ostati norma za ministrske konference, vendar bi bilo v organizaciji, ki zaradi širitve potrebuje drugačne mehanizme, mogoče oblikovati drugačne metode za postopke končnega odločanja. Takšni mehanizmi so že bili predvideni za Evropo, zdaj pa jih je treba predvideti tudi za STO.
<P>
Vodilno merilo kroga pogajanj iz Dohe je bilo vključevanje vseh članic v pogajanja o številnih različnih vprašanjih, pri čemer si je v tako obsežni organizaciji treba prizadevati za večstranski pristop, ki bi vključeval spremenljive zasnove. O pomenu takšnega pristopa za Evropo smo razpravljali že v preteklosti, zdaj pa je to potrebno tudi v STO.
<P>
Razvoj je pomembna tema, pri čemer je v zadnjih nekaj letih skupina držav v razvoju vedno večja in bolj raznolika. Ta skupina vključuje države, ki se uveljavljajo ali so se že dodobra uveljavile, kot so Kitajska, Indija, Brazilija in Južna Afrika. Zato bi bilo treba zavoljo resničnih držav v razvoju države jasneje in bolj enakomerno razvrstiti na način, ki bi ustrezal razvoju njihovih gospodarskih razmer, ter od vseh držav zahtevati, da sprejmejo odgovornosti, ki ustrezajo njihovi gospodarski moči.
<P>
Sekretariat STO je, kljub temu, da je ugleden, strokoven in sposoben organ, s katerim smo se med delom pogosto posvetovali, številčno dokaj omejen. Vlogo sekretariata bi bilo treba okrepiti tako, da bi lahko dajal pobude in predlagal kompromise. Krepitev sekretariata pomeni povečanje njegove geografske prepoznavnosti, tako da bi postal središče dejavnosti organizacije, kar bi bilo v interesu vseh članic, vključno z državami v razvoju, katerim se trenutno namenja premalo pozornosti, da bi lahko dosegli resnično gospodarsko rast.
<P>
V zvezi s preglednostjo in parlamentarno razsežnostjo STO je treba povečati preglednost postopkov reševanja mednarodnih sporov, s čimer bi se izboljšala zunanja podoba STO. Spodbujanje parlamentarne razsežnosti mora temeljiti na obstoju parlamentarne konference o STO, s čimer bi se oblikovala polnopravna parlamentarna skupščina s svetovalno pristojnostjo, ki bi zagotavljala legitimnost njenega dela.
<P>
Doslednost in usklajevanje z drugimi mednarodnimi organizacijami sta zelo pomembna. V ta namen je treba okrepiti odnose z Mednarodno organizacijo dela in določenimi agencijami ZN, saj pomembna mednarodna družbena in okoljska vprašanja ne smejo biti zunaj okvira dejavnosti STO.
<P>
Predvsem pa ne smemo pozabiti, da je sistem reševanja sporov edinstvena značilnost STO. Poiskati je treba način poenostavitve in pospešitve teh postopkov, sicer lahko spori trajajo več let, kar bi škodilo družbi, članicam in potrošnikom. Zato odločno pozivamo Komisijo, naj bo tako drzna, kot je bil parlamentarni odbor pri opredelitvi novih pravil za poenostavitev Svetovne trgovinske organizacije v prihodnosti.
<SPEAKER ID="332" NAME="Androula Vassiliou">
komisarka. - Gospa predsednica, Komisija se zahvaljuje Parlamentu za to temeljito in pravočasno poročilo.
<P>
Zagotavljanje ustreznega odziva STO na izzive hitro spreminjajočega se svetovnega gospodarstva mora biti glavna prednostna naloga Evropske unije. Poleg tega je ob upoštevanju trenutnih gospodarskih težav, s katerimi s soočajo številne članice STO, nujno potrebna močna večstranska institucija, ki se bo lahko uprla politikam protekcionizma in siromašenja svojega bližnjega.
<P>
Poročilo priznava osrednji pomen razvojne agende iz Dohe. Komisija ponovno poudarja, da bo kakršna koli pobuda iz Ženeve glede prihodnosti STO morala biti v skladu z izidi razvojne agende iz Dohe, pri čemer upamo, da bodo ti izidi uspešni.
<P>
V času morebitne zadnje faze pogajanj o razvojni agendi iz Dohe trenutno nobena članica STO nima politične volje in/ali upravnih virov za smiselno posvetovanje o reformi STO. Vendar pričakujemo in upamo, da se bo to spremenilo do podpisa končnega sporazuma o razvojni agendi iz Dohe do konca leta 2008. To bo tudi omogočilo razpravo o prihodnosti STO, pri čemer bo ta razprava zelo odvisna od uspešnosti izidov pogajanj o razvojni agendi iz Dohe.
<P>
Komisija se načeloma strinja z vsemi predlogi iz poročila, čeprav je jasno, da bodo nekaterim predlogom iz predloga resolucije nekatere članice STO zelo nasprotovale.
<P>
V zvezi z institucionalnimi vprašanji Komisija še naprej podpira krepitev parlamentarne razsežnosti STO ter tudi druge predloge, kot so dodelitev dodatnih sredstev sekretariatu STO in širitev njegovega delovanja, krepitev dejavnih mehanizmov preglednosti STO ter učinkovito spremljanje in nadzor uporabe pravil.
<P>
Upoštevamo poziv k odprtosti v zvezi s postopki reševanja sporov in poudarjamo, da dostop javnosti do nekaterih zaslišanj v primerih STO, ki zadevajo Evropsko unijo, temelji na naši pobudi.
<P>
V zvezi z bistvenimi predlogi iz poročila bo potreba po vključitvi netrgovinskih vprašanj v okvir pravil STO še naprej predstavljala glavno načelo politike Evropske unije v okviru večstranskosti, dvostranskih pogajanj, ki so se pred kratkim začela na podlagi sporočila o globalni Evropi, in enostranskih pobud v zvezi s podporo državam v razvoju. Nov enostranski sistem tarifne koncesije za države v razvoju, tj. splošni sistem preferencialov GSP Plus, je ena od takšnih pobud.
<P>
Eno od pomembnih vprašanj na področju trgovine, ki bi se lahko pojavilo na agendi, bo zagotovo odnos med trgovinsko politiko, delom in okoljem.
<P>
Oblikovanje nove večstranske politike po zaključku kroga pogajanj v Dohi bo eno od najspodbudnejših in najzahtevnejših izzivov evropske trgovinske politike. Parlament bo imel vse večjo vlogo pri oblikovanju in spodbujanju takšne politike, zlasti po začetku veljavnosti lizbonske pogodbe.
<P>
Komisija, vključno z gospodom Mandelsonom, se veseli medsebojnega sodelovala v odprtem in konstruktivnem dialogu, da bi dosegli zanesljive in izvedljive sklepe, usmerjene v krepitev STO in celotnega večstranskega trgovinskega sistema.
<SPEAKER ID="333" NAME="Johan Van Hecke">
pripravljavec mnenja odbora za razvoj. - (NL) Gospa predsednica, komisarka, naš odbor za razvoj v celoti podpira argumente poročevalke gospe Muscardini v zvezi z radikalno reformo Svetovne trgovinske organizacije. Sutherlandovo poročilo je leta 2001 v STO sprožilo zelo živahno razpravo o institucionalni reformi, ki se je na žalost prehitro končala. Nekateri menijo, da zdaj ni ustrezen trenutek za razpravljanje o reformi. Preden začnejo temeljito razpravljati o instituciji kot taki, želijo počakati na rezultate razvojne agende iz Dohe. Medtem ko mi menimo, da se ti dve stvari medsebojno ne izključujeta.
<P>
Z vidika razvoja se zavzemamo za novo razlikovanje med državami v razvoju pri STO na podlagi razvojnih potreb in ne kategorij države. Gospa Muscardini je že razložila, zakaj je to potrebno. Bistvena sta tudi večja preglednost v STO ter boljše sodelovanje z drugimi mednarodnimi organizacijami, kot sta Mednarodna organizacija dela in UNCTAD. Naš odbor meni, da je predlog iz Sutherlandovega poročila, v skladu s katerim se financiranje tehnične pomoči za najmanj razvite države obravnava kot pogodbena pravica, zato da lahko tehtno sodelujejo v večstranskem trgovinskem sistemu, bistven. Končno, pregledati je treba tudi reševanje sporov, kot je predlagal Sutherland, pri katerem so države v razvoju iz razlogov, ki so vsem znani, pogosto najbolj prikrajšane.
<P>
Na kratko, reforma STO je ključna, da se v očeh njenih članic, tudi najrevnejših, okrepi njena legitimnost ter se zaščiti večstranskost.
<SPEAKER ID="334" NAME="Gunnar Hökmark">
pripravljavec mnenja odbora za ekonomske in monetarne zadeve. - Gospa predsednica, zahvaljujem se poročevalki in odboru za mednarodno trgovino za to poročilo. Menim, da je treba v okviru razprave o STO poudariti tudi, da sta globalizacija in prosta trgovina več milijonom ljudem omogočili nove priložnosti. V zadnjih dveh desetletjih je bil dosežen tako velik napredek na področju boja proti revščini kot še nikoli do zdaj.
<P>
Zato je treba zagotoviti trden okvir pravičnih in večstranskih pravil o prosti trgovini. To je glavna naloga STO ter razlog, zakaj je pomembno okrepiti STO. Zagotoviti moramo neizkrivljanje mednarodne trgovine in konkurence. Zato je odbor za ekonomske in monetarne zadeve poudaril, da je treba zmanjšati državno pomoč, odstraniti netarifne trgovinske ovire ter pomagati državam v razvoju zagotoviti boljši položaj pri pogajanjih v zvezi z večstranskim okvirom in pravili o prosti trgovini.
<P>
Zato za sprejemanje odločitev, spoštovanje teh pravil in razvoj večstranskega trgovinskega sistema potrebujemo močno STO in močan sekretariat.
<P>
Oblikovanje močne STO in močnega sekretariat bo pomemben korak k zagotavljanju priložnosti, da se svetovna trgovina razvije v okviru pravil o prosti in pravični trgovini. To je naša naloga - nič več in nič manj.
<P>
V tem smislu je prav tako pomembno poudariti nekatere stvari, ki jih je treba narediti. Povečati moramo prosto trgovino s storitvami, okrepiti odprtost na področju finančnih storitev ter zagotoviti obsežnejše prosto trgovanje na področju kmetijstva. V zvezi z rastjo cen hrane je pomembno odpreti trge.
<P>
Vendar nam to ne bo nikoli uspelo brez močne STO ter priložnosti, da podpremo močan okvir, ki je dober za države v razvoju, lahko revnim ljudem zagotovi nove in boljše priložnosti ter lahko vsem nam omogoči izkoristiti priložnosti proste trgovine.
<SPEAKER ID="335" NAME="Georgios Papastamkos">
v imenu skupine PPE-DE. - (EL) Gospa predsednica, na prvi pogled je nenavadno, da razpravljamo o reformi STO v času zastoja kroga pogajanj iz Dohe. Kljub temu je vredno razpravljati o delovanju in prihodnosti STO, ker zastoj povzročajo strukturni in institucionalni problemi ter pomanjkljivosti sistema svetovne trgovine. To je navedeno tudi v poročilu gospe Muscardini.
<P>
Menim, da so v zvezi s predlagano reformo povezani trije izzivi. Prvič, zagotoviti je treba čim večjo liberalizacijo trgovinske menjave, ki je donosna za vse, saj je to preverjeno in preizkušeno zagotovilo za gospodarsko rast. Cilj zagotovo ostajata enaka porazdelitev koristi med članicami STO ter skladna vključitev držav v razvoju v sistem svetovne trgovine.
<P>
Drugič, izziv je oblikovati institucionalno ureditev, ki bo zagotavlja dosego soglasja, enotno zavezanost, demokratično legitimnost, preglednost in učinkovitost organiziranega vodenja svetovne trgovine. Tretjič, poiskati je treba ustrezno ravnovesje med trgovinskimi in drugimi vprašanji.
<P>
Države članice STO imajo pravico uporabiti omejevalne trgovinske ukrepe za zaščito okolja, javnega zdravja in potrošnikov. Značilen primer je tožba, ki so jo zaradi gensko spremenjenih organizmov in prepovedi uvoza govedine, ki vsebuje hormone, iz Združenih držav Amerike in Kanade proti EU na sodišču STO vložili trgovinski partnerji. Vendar je treba razumeti, da rešitev ni obremeniti STO z dodatnimi odgovornostmi, ampak da STO in druge mednarodne organizacije medsebojno podporo in usklajenost povežejo s cilji in ukrepi.
<P>
Gospe in gospodje, naloga STO ni poskrbeti za operativne pomanjkljivosti drugih specializiranih organov v okviru sistema ZN. Svetovna skupnost se spopada z zaskrbljujočo finančno in gospodarsko krizo ter katastrofo na področju hrane. Za reševanje teh dveh težav manjše spremembe, kot je odprava ovir, niso dovolj. Globalni izzivi zahtevajo globalno razumevanje, sistematično konvergenco in skladno zakonodajno ureditev. To velja za družbeno odgovornost, varstvo okolja in gospodarsko konkurenčnost.
<SPEAKER ID="336" NAME="Harlem Désir">
v imenu skupine PSE. - (FR) Gospa predsednica, komisarka, pomembno je, da končamo krog pogajanj iz Dohe, vendar je prav tako pomembno, da se znova preveri delovanje STO. Vsak dan lahko ugotovimo, da se sooča s problemi v zvezi z učinkovitostjo, legitimnostjo in sodelovanjem z drugimi organi v okviru večstranskega sistema.
<P>
Delno je bilo neizogibno, da bo treba le 10 let po njeni ustanovitvi pregledati njene mehanizme delovanja. S preoblikovanjem iz Splošnega sporazuma o carinah in trgovini v STO se ni spremenil le obseg večstranskega trgovinskega sistema, ampak tudi njegova narava. Pravila trgovanja so bila razširjena na številna nova področja: storitve, intelektualno lastnino, naložbe, netarifne ovire. Prvotnim članicam so se pridružile nove, pri čemer je ta širitev uvedla raznolikost ter neskladje med razmerami in državami članicami, ki imajo različne vire in probleme. Vse to pomeni, da je treba poleg naporov za dokončanje kroga pogajanj iz Dohe preučiti potrebne reforme.
<P>
Pozdravljam delo poročevalke gospe Muscardini ter dejstvo, da smo lahko z njo in ostalimi skupinami sodelovali. Poudaril bom več točk tega zelo pomembnega poročila, za katerega upam, da ga bo ta Parlament jutri sprejel z veliko večino.
<P>
Prvi element je ravnotežje v smislu mednarodnih standardov ter vzpostavitev novih odnosov med STO in drugimi mednarodnimi organizacijami. Iz poročila je razvidno, da omenjamo povezavo z okoljskimi vprašanji in vprašanji zdravja, pri čemer je to bistveno, kot smo se lahko prepričali v primeru generičnih zdravil, intelektualne lastnine in socialnih vprašanj. V STO moramo razpravljati o teh vprašanjih.
<P>
Sodelovanje med Mednarodno organizacijo dela in STO, ki sta ga ponovno vzpostavila generalna direktorja organizacij, je treba okrepiti, pri čemer mora Evropska unija v zvezi s tem delovati kot gonilna sila. Predlagamo dve stvari. Prvič, da se Mednarodni organizaciji dela prizna status opazovalke v STO, tako kot v primeru Mednarodnega denarnega sklada. Drugič, STO mora ustanoviti - pri čemer mora to predlagati Unija - odbor za trgovino in dostojno delo po vzoru odbora za trgovino in okolje, ki je omogočil velik napredek pri povezovanju okoljskih pravil s pravili trgovanja.
<P>
Drugič, poudariti želim točke poročila, ki spodbujajo STO, da več sredstev nameni najšibkejšim članicam, tj. najmanj razvitim državam, za zagotovitev enakopravne, učinkovite in uspešne udeležbe na pogajanjih v vseh odborih, v katerih se oblikujejo prihodnji sporazumi in trgovinske politike.
<P>
Tretjič, poudarjamo tudi, da je pomembna zunanja preglednost ter da imajo civilna družba, poslanci in resnično dinamična parlamentarna razsežnost večjo vlogo v STO. Zavzemamo se za resnično parlamentarno skupščino. Zdaj v okviru STO zaseda parlamentarna konferenca. Generalni direktor in ministri za trgovino so se je pred kratkim udeležili, vendar želimo, da bi bila priznana, zato smo predložili posebne predloge, na primer v zvezi s pritožbenim organom in reševanjem sporov. Ker so ti postopki podobni postopkom pred sodiščem, morajo biti javni, pri čemer morajo biti dokumenti dostopni javnosti. Menim, da bi to prispevalo k odpravi nekaterih mitov in večji preglednosti organizacije.
<P>
Končno, izpostavljeno je bilo tudi pomembno vprašanje v zvezi s finančnimi sredstvi sekretariata. Proračun STO zdaj znaša 153 milijonov USD, tj. šestkrat manj kot proračun Mednarodnega denarnega sklada in desetkrat manj kot proračun Svetovne banke. STO ima približno 600 zaposlenih, kar je tudi veliko manj v primerjavi z drugimi večstranskimi organizacijami. Zato menim, da je eden od pogojev za zagotovitev boljših pravil trgovanja, ki spodbujajo razvoj, povečanje sredstev STO, pri čemer mora biti STO ustrezno vključena v sistem večstranskih organizacij.
<SPEAKER ID="337" NAME="Mariela Velichkova Baeva">
v imenu skupine ALDE. - (BG) Dinamičen proces gospodarskega in finančnega povezovanja na svetovni ravni je odločilni dejavnik za težavno mednarodno gospodarsko okolje. V skladu z analizami o makroekonomskih politikah in svetovnih trendih, ki jih izvajajo vodilne svetovne organizacije, se bo politična in gospodarska negotovost v naslednjih desetih letih okrepila. Zdaj so nevarna nekatera tveganja, kot so rast cen energije, katerih dinamično gibanje vpliva na cene kmetijskih proizvodov, pri čemer ti dejavniki povečujejo inflacijski pritisk na negotovost preskrbe s hrano, omejene infrastrukturne zmogljivosti za prevoz blaga, ki je bistveno za mednarodno trgovino, ter finančni pretres. Z opozarjanjem na ta tveganja vas ne želim prestrašiti, ampak izpostaviti nekatere od teh parametrov mednarodnega gospodarskega okolja ter potrebo po izvajanju politike, da se vzpostavi ravnotežje in zagotovi podpora ranljivim gospodarstvom. Naj vas spomnim, da je liberalizacija trgovine najbolj prizadela proizvodnjo in kmetijstvo, pri čemer je rast cen hrane povzročila nasilne proteste v veliko regijah v svetu.
<P>
Da se bo lahko odzvala na gospodarske in politične razmere mora Svetovna trgovinska organizacija kot trgovinski sistem s pravili, ki urejajo mednarodno trgovino, izboljšati svoja pravila delovanja, organizacijsko strukturo in postopek odločanja ter okrepiti pragmatično institucionalno prožnost in prilagodljivost. Pri tem mora seveda upoštevati, da so pogajanja 150 držav, ki imajo različno raven razvoja, različne strukture gospodarstev in izvajajo različne reforme na področju gospodarskega sektorja, velik izziv. Medtem ko so bile v Sofiji, Cotonouju, Santiagu in Bruslju predlagane možnosti, je treba v Ženevi skleniti sporazum, ki bo odpravil ovire.
<SPEAKER ID="338" NAME="Seán Ó Neachtain">
v imenu skupine UEN. - (GA) Gospa predsednica, kmetijstvo v sporazumu Svetovne trgovinske organizacije ne sme biti v slabšem položaju. Komisar Mandelson se trenutno pogaja o zelo neuravnoteženem sporazumu, ki bi škodil evropskim kmetom in celotnemu agroživilskemu sektorju EU.
<P>
Zdi se mi, da volitve v Združenih državah narekujejo časovni razpored pogajanj STO. Takšen nesmisel ni dopusten. Vsebina sporazuma je veliko pomembnejša od kakršnih koli volitev.
<P>
Čeprav je Irska četrta največja izvoznica govejega mesa na svetu, bi jo ta sporazum zelo prizadel. Sporazumi STO bodo ogrozili domači trg govedine in jagnjetine na Irskem. Znižanje uvoznih tarif do 70 % za proizvode iz govedine ali jagnjetine, kar predlaga gospod Mandelson, ni sprejemljivo.
<P>
Prejšnji teden je na dublinskih ulicah 10 000 kmetov protestiralo proti obisku predsednika Barossa v Dublinu. Gospod Barosso je seznanjen z nasprotovanjem irskih kmetov in čas je, da ustavi komisarja Mandelsona.
<P>
Nazadnje je pomembno, da v okviru STO sklenemo sporazum, s katerim se bodo vsi strinjali, ki bo koristil Evropi, kmetom in kmetijstvu, ter ki bo ščitil vire hrane.
<SPEAKER ID="339" NAME="Caroline Lucas">
v imenu skupine Verts/ALE. - Gospa predsednica, skupina zelenih podpira splošne usmeritve tega poročila, zlasti poziv k večji usklajenosti med sprejemanjem pravil STO, delom agencij ZN ter obstoječimi socialnimi in okoljskimi dogovori ter dogovori na področju človekovih pravic. Menimo, da je treba Mednarodni organizaciji dela podeliti status opazovalke ter sprejeti ukrepe proti socialnemu in okoljskemu dampingu.
<P>
Podpiramo tudi vlogo parlamentarnega nadzora, da se ublaži pomanjkanje odgovornosti in legitimnosti STO, ter potrebo po razvoju mehanizma STO za reševanje sporov na podlagi mednarodnega okoljskega in socialnega prava, pri čemer mu je treba zagotoviti prave zmogljivosti sankcioniranja.
<P>
Vendar sem zaskrbljena, ker poročilo ne priznava, da so za neuspeh kroga pogajanj iz Dohe krive prav pomanjkljivosti STO kot organizacije. To nista dve ločeni zadevi. Zavlačevanje kroga pogajanj iz Dohe je v celoti povezano s tem, da vplivnejše države sistematično zlorabljajo proces odločanja, zaradi česar se šibkejše države odtujijo.
<P>
Menim, da poročilo prav tako ne priznava, da so se morale države v razvoju in nekatere države, ki se uveljavljajo, pred Hongkongom leta 2003 v Cancunu upreti, da se je začel konec starega fevdalnega sistema, na podlagi katerega je STO predolgo delovala. Menim, da je jasno, da ne smemo čakati na rezultate kroga pogajanj iz Dohe, ampak moramo takoj reformirati postopke in politike STO, ker reforma procesa ni dovolj. Preučiti moramo vsa pravila, ki so popolnoma zastarela v 21. stoletju, v katerem se spopadamo z novimi izzivi, kot so podnebne spremembe.
<P>
Preučiti moramo pravila, kot so tista o metodah proizvodnje in predelave, na primer: prepoved razlikovanja med izdelki na podlagi metod proizvodnje in predelave. Takšno razlikovanje je bistveno, da bomo lahko podprli in spodbujali stvari, kot sta na primer energetska učinkovitost in zmanjšanje emisij.
<P>
Zavzemamo se tudi za popolnoma drugačen pristop k postopkom reševanja sporov, pri čemer kolegom priporočam predlog spremembe zelenih, ki poziva k novemu načinu obravnavanja mehanizma reševanja sporov ter zagotavlja, da ta mehanizem temelji na načelih listine ZN in se ne izvaja v okviru STO.
<SPEAKER ID="340" NAME="Jacky Hénin">
v imenu skupine GUE/NGL. - (FR) Gospa predsednica, strinjamo se le, da je treba nujno bistveno spremeniti STO.
<P>
Kar zadeva interese ljudi, je STO, tako kot Mednarodni denarni sklad, nezakonita, nedemokratična in nevarna organizacija. Prvotno je bila ustanovljena za zagotavljanje nadvlade Združenih držav in velikih nadnacionalnih skupin.
<P>
Unija se je seveda hlapčevsko podredila temu sistemu v upanju, da ji bodo Združene države prepustile del ugodnosti. Ta neobvladljiva prosta trgovina zdaj škoduje ustanoviteljem, pri čemer se je težišče svetovnega gospodarstva prestavilo na vzhod in zlasti Azijo, kar je povzročilo najhujše svetovne finančne krize in krize glede hrane do zdaj.
<P>
Nekatere države, ki so bile pred kratkim opredeljene kot države, ki se uveljavljajo, so postale grabežljive, ampak so nato v imenu različnih dobrodelnih ciljev opustile to vlogo, pri čemer jih je celoten svetovni trgovinski sistem, ki temelji na STO, k temu spodbujal. Bistvo za vse udeležence je, da čim prej obogatijo, ne glede na način, vključno z špekulacijami v zvezi z zdravili in osnovnimi živili.
<P>
V Uniji so se neenakosti izjemno povečale, pri čemer sta delavski in srednji razred vedno revnejša. Za krizo glede hrane, ki je prizadela najrevnejše prebivalstvo, je neposredno kriva politika STO, katere namen je uničiti pridelke za samooskrbo v korist izvoznih pridelkov. Biogoriva so le grešni kozel pohlepnega sistema, ki ga je treba čim prej korenito spremeniti.
<P>
Ob tej priložnosti želim obsoditi neodgovorne pripombe gospoda Mandelsona, ki je pozval k nadaljnji deregulaciji kmetijskih trgov v času, ko svetovni program za hrano opozarja na veliko povečanje cen hrane, kar je označil za, citiram, "tihi cunami, ki bo več kot 100 milijonov ljudi pahnil v lakoto". Ali se želi gospod Mandelson v zgodovino zapisati kot nekdo, ki je bil odgovoren za lakoto?
<P>
Zato je treba STO korenito spremeniti, da se prepreči špekulacija ter podpre proizvajalce in ne manjšino dobičkarjev, ki imajo koristi od finančnih trgov, z namenom, da se prebivalstvo spodbudi k neodvisnosti v smislu hrane in industrije ter države pozove k sodelovanju in ne konkuriranju.
<SPEAKER ID="341" NAME="Derek Roland Clark">
v imenu skupine IND/DEM. - Gospa predsednica, glede na poročilo se zdi, da EU od vseh držav članic zahteva, da pri pogajanjih v STO dosežejo soglasje ali pisno utemeljijo položaj. Tako se mora Združeno kraljestvo strinjati s preostalo EU. Moramo se prilagoditi večini. Preprosto povedano to pomeni, da bo zaradi reform STO Britanija bolj prisiljena trgovati s tistimi drugimi državami, ki jih bo dovolila EU. Ampak mi smo svetovni trgovci. Trgujemo že stoletja. S svetovno trgovino imamo veliko izkušenj. Na primer, naša trgovina z Združenimi državami Amerike znaša več kot trgovina Francije in Nemčije skupaj. Vendar se zdi, da države EU ne želijo izkoristiti naših izkušenj, pri čemer nas omejujejo že trgovinski sporazumi, ki uničujejo svetovni trgovinski ugled Britanije. Ne smemo zadostno trgovati s svojimi tradicionalnimi partnerji v okviru britanskega Commonwealtha. To ni izključna trgovina. Drugim evropskim državam ne bi poskušali preprečiti, da bi skupaj z nami trgovale z našimi prijatelji v okviru Commonwealtha. To bi koristilo vsem zadevnim stranem. Države EU bi bile uspešne in izboljšal bi se življenjski standard veliko držav tretjega sveta. STO je bila ustanovljena za spodbujanje trgovine in prijateljstva, pri čemer EU vedno znova ponavlja, da želi pomagati prikrajšanim. Eden od načinov je, da se trgovinske vezi poglobijo in ne pretrgajo.
<SPEAKER ID="342" NAME="Irena Belohorská" AFFILIATION="NI">
(SK) Malo ljudi dvomi o pomembnosti STO, vendar prav tako skoraj nihče ne dvomi, da je treba reformirati to organizacijo, katere glavni namen je boj proti revščini in zagotavljanje pomoči državam v razvoju.
<P>
Podlaga za reformo bo poročilo gospoda Petra Sutherlanda. Kot vemo, je gospod Sutherland trenutno na čelu dveh nadnacionalnih podjetij: BP in Goldman Sachs International. Drugi člani njegove skupine so nekdanji diplomati, poslovneži in akademiki; nobeden od njih ni kritik sedanjega sistema.
<P>
Z vsem spoštovanjem do teh gospodov me zanima, čigave interese bo reforma STO, ki jo predlagajo, ščitila. Ali bo ščitila interese držav v razvoju ali interese nadnacionalnih podjetij? Kakšno sporočilo je to za države v razvoju in manj razvite države?
<P>
Kot vsi vemo, je zaupanje pomembno pri gospodarskih in političnih zadevah. STO je gospodarska in politična institucija, zato je zaupanje med članicami pomembno. Vendar ali bodo ljudje v državah v razvoju verjeli, da si gospodje v nadnacionalnih korporacijah prizadevajo za njihovo blagostanje? Zakaj bi delali v prid nasprotnikom STO ter ogrozili podobo te institucije?
<SPEAKER ID="343" NAME="Tokia Saïfi" AFFILIATION="PPE-DE">
(FR) Gospa predsednica, v času, ko krog pogajanj iz Dohe izgublja usmeritev in mu grozi zaustavitev, je vprašanje delovanja STO pomembnejše kot kadar koli prej.
<P>
Ali lahko z reformo STO preprečimo ta zastoj? Če sporazum o vsebini ne bo dosežen, ali je mogoče izboljšati proces za dosego takšnega sporazuma? Takšna oživitev STO se zdi mogoča, pri čemer ji bo omogočila učinkovitejše delovanje in sprejemanje odločitev.
<P>
Predvideni sta dve vrsti reform: reforme, namenjene izboljšanju postopka pogajanj, ter tiste, namenjene izboljšanju legitimnosti STO, ki je ključni dejavnik njene ureditve. Za ta namen je pomembno poudariti parlamentarno razsežnost v STO, pri čemer je treba čim bolj izkoristiti nas, zakonite predstavnike državljanov, ter s tem zagotoviti, da bodo vprašanja globalizacije preglednejša in bolj demokratična.
<P>
Za zagotovitev usklajenosti mednarodnih politik je potrebno veliko dela. Nesmiselno je odpraviti ovire na mejah, če se za njimi skrivajo ovire za vlaganje, zavračanje socialnih pravic in kršitve okoljskih standardov. Zato je učinkovita STO bistvena, da se zagotovi cilj obsežnejše trgovine in liberalizacije, ki ju urejajo trgi. Vendar pravila ne omogočajo protekcionizma. Pravzaprav liberalizacija brez zaščitnih ukrepov ni rešitev za vse težave, zlasti tiste, s katerimi se zdaj spopadamo zaradi povečanja cen kmetijskih surovin in posledičnega širjenja lakote.
<P>
Predlog gospoda Falconerja v zvezi z znižanjem carin je zato za naše evropsko kmetijstvo nesprejemljiv, pri čemer bi imel hude posledice za kmetijsko proizvodnjo najrevnejših držav.
<P>
Poleg tega je za končanje kroga pogajanj iz Dohe bistveno, da se ponovno vzpostavi ravnovesje pogajanj in doseže resnično vzajemne sporazume o dostopu na trg. Nismo še pripravljeni žrtvovati našega kmetijstva in vlogo varuha varnosti preskrbe s hrano, samo zato, da bi sramotno dosegli zmanjšanje industrijskih tarif.
<SPEAKER ID="344" NAME="Kader Arif" AFFILIATION="PSE">
(FR) Gospa predsednica, komisarka, gospe in gospodje, pozdravljam razpravo to popoldan o poročilu gospe Muscardini o reformi Svetovne trgovinske organizacije.
<P>
Kriza glede hrane, ki je zdaj prizadela države v razvoju, odlično dokazuje, da je treba nujno izboljšati ureditev svetovne trgovine. To mora zagotoviti reformirana STO, ki je sposobna nadzirati cene, ki so posledica globalizacije, ter spodbujati pravičnejša pravila trgovanja. To je strukturna kriza in ne ciklična. Kaže, da resne težave svetovno trgovino odvračajo od njenega glavnega cilja: zagotoviti razvoj vseh, zlasti najrevnejših držav v svetu.
<P>
Številne predložene teorije so poskušale razložiti vzroke za to krizo, pri čemer ne dvomim v njihovo verodostojnost. Vendar menim, da bi si morali zastaviti številna vprašanja. Ali bi bila ta kriza tako huda, če bi v STO bolj upoštevali prednostne naloge držav v razvoju? Če bi bile STO in druge mednarodne organizacije, kot sta razvojni program Združenih narodov (UNDP) in Organizacija ZN za prehrano in kmetijstvo (FAO), bolje usklajene? Če naši sporazumi o prosti trgovini ne bi spodbudili držav v razvoju, da se specializirajo za pridelovanje edinih posevkov za izvoz? Če bi prisluhnili afriškim državam in jih v STO podprli, ko so pozvali k vključitvi ukrepov v zvezi s ceno osnovnih proizvodov v sedanji krog pogajanj? V zvezi s tem moram poudariti, da člen 38 sporazuma GATT določa, da morajo članice STO stabilizirati in izboljšati razmere na trgih za osnovne proizvode, ki so zlasti pomembni za države v razvoju.
<P>
To poročilo predlaga številne ukrepe za reševanje sedanjih težav ter izboljšanje učinkovitosti in legitimnosti STO. Poudarja, da je treba za zagotovitev, da bodo mnenja, stališča in interesi držav v razvoju bolje slišani in zlasti upoštevani, uvesti bolj demokratičen sistem odločanja ter ustreznejše predstavljanje v okviru sekretariata STO.
<P>
Za zagotovitev večje preglednosti razprav in dela organizacije je treba omogočiti boljše informacije, dialog med organizacijo in predstavniki civilne družbe ter javni dostop do zasedanj, zlasti v primeru postopka reševanja sporov.
<P>
Nenazadnje je treba okrepiti parlamentarno razsežnost STO, ki zagotavlja demokratično legitimnost in preglednost pogajanj. To vključuje zlasti ustanovitev parlamentarne skupščine STO, ki bi imela posvetovalno vlogo.
<P>
Poleg teh ukrepov je treba pregledati cilje večstranskega trgovinskega sistema, da se zagotovi usklajenost z drugimi mednarodnimi organizacijami. Le s predano reformo v zvezi s tem bomo lahko končali krog pogajanj iz Dohe, katerih cilj je razvoj in uresničevanje razvojnih ciljev novega tisočletja. V zvezi s tem poudarjam, da je prvi od teh ciljev izkoreninjenje revščine in lakote, pri čemer nas na žalost sedanje razmere opozarjajo, da naše zaveze ostajajo neizpolnjene.
<SPEAKER ID="345" NAME="Daniel Dăianu" AFFILIATION="ALDE">
Gospa predsednica, poudarjam, da mora reforma STO vključevati preoblikovanje celotne institucionalne ureditve, ki je odgovorna za upravljanje globalnih izzivov.
<P>
Le poglejte učinke globalnega segrevanja in finančno krizo zaradi ogromnega gospodarskega neravnovesja. Odprta trgovina mora biti pravična. Poleg tega mora biti povezana s politikami, ki revnim državam pomagajo pri razvoju, zlasti s kmetijstvom. Če se ne bomo osredotočili na razvoj proizvodnje hrane v svetu, bo znatno zvišanje cen hrane spodbudilo protekcionizem in omejitve.
<P>
Zvišanje cen osnovnega blaga je povzročilo zelo zapletene razmere. Hrana bo vedno bolj obravnavana kot problem nacionalne varnosti v bogatih in revnih državah. Zato je treba ob upoštevanju velikih sprememb v mednarodnem okviru preučiti reformo skupne kmetijske politike, politike razvojne pomoči in energetskih politik.
<SPEAKER ID="346" NAME="Zbigniew Krzysztof Kuźmiuk" AFFILIATION="UEN">
(PL) Gospa predsednica, komisarka, v tej razpravi želim opozoriti na tri vprašanja.
<P>
Prvič, veliko držav članic STO ne izpolnjuje socialnih in okoljskih standardov ter standardov za dobro počutje živali. Zato imajo nižje proizvodne stroške. Vendar je na žalost nemogoče konkurirati izdelkom, proizvedenim v teh gospodarstvih. Ta vidik je treba upoštevati pri izboljšanju dostopa na evropski trg za blago iz tretjih držav, sicer bo veliko evropskih proizvodnih sektorjev izginilo.
<P>
Drugič, evropski trg se še naprej odpira za kmetijske proizvode iz tretjih držav, medtem ko v zameno te države podeljujejo koncesije za izvoz industrijskih izdelkov in storitev iz Evrope. Zato je evropski kmetijski potencial oslabljen.
<P>
Tretjič, v celoti podpiram predloge gospe Muscardini v zvezi z ustanovitvijo parlamentarne skupščine STO, spremembami pri razvrščanju držav med razvite države in države v razvoju, potrebo po tesnejšem sodelovanju med STO in ZN ter opustitvijo načela soglasja, zlasti na ravni delovnih skupin in odborov v okviru STO.
<SPEAKER ID="347" NAME="Kartika Tamara Liotard" AFFILIATION="GUE/NGL">
(NL) Gospod predsednik, čeprav imam veliko pripomb v zvezi z reformo STO, bom raje Komisiji zastavila nekaj posameznih vprašanj, na katera pričakujem odgovore. Vprašanja ponazarjajo točke, ki so bile že omenjene, kot na primer preglednost in reforme postopkov, ki jih moramo upoštevati pri razpravi o reformi STO.
<P>
V okviru podnebnih sprememb je pritisk glede uporabe biogoriv vedno večji. Ne želim razpravljati o tem, ali je to dobro ali slabo, ampak imam v zvezi z obveznostmi Evropske unije v okviru STO naslednja vprašanja. Paket EU o podnebnih spremembah vključuje številna okoljska merila, ki jih morajo biogoriva izpolnjevati. Vendar se veliko mojih kolegov in jaz zavzemamo za uporabo socialnih merilih, kot sta minimalna plača in preprečevanje dela otrok. Ali je to skladno z zahtevami STO? Če ni, ali to ne pomeni, da smo prisiljeni sprejeti delo otrok in nezadostno plačilo? Drugo vprašanje zadeva trgovino z gensko spremenjenimi živili. Če se ne motim, se v skladu s Kartagenskim protokolom države članice same odločijo, ali bodo odobrile gensko spremenjene organizme. Je to združljivo s STO, če ne, kako boste to rešili? Parlament je navedel, da večina poslancev nasprotuje trgovini s tjulnjevo kožo. Kanada zdaj grozi, da bo to izpodbijala pri STO. Kako menite, da je mogoče v zvezi s tem vprašanjem podpreti želje večine prebivalstva? Menim, da so to zelo pomembna vprašanja, ki jih je treba upoštevati pri reformi.
<SPEAKER ID="348" NAME="Patrick Louis" AFFILIATION="IND/DEM">
(FR) Gospa predsednica, gospe in gospodje, trgovina med državami je koristna. Prosta trgovina je zaželena, vendar svet se je spremenil in pravila STO so slabo prilagojena na nove razmere, pri čemer jih je treba v veliko primerih spremeniti.
<P>
Spremenila se je narava mednarodne trgovine. V preteklosti je trgovina temeljila na dopolnjevanju: iskali smo blago, ki ga nam je primanjkovalo, ter izvažali presežke. Zaradi takšne ureditve so države cvetele. Medtem ko zdaj vlada socialni damping. Opuščamo, kar znamo, zato da uvažamo, kar nekdo drug dela ceneje, ne zato, ker je donosnejše, ampak ker vključuje manj stroškov, davkov in socialnih omejitev.
<P>
Ta ureditev STO omogoča, da so na račun revnih v bogatih državah bogati v revnih državah še bogatejši. Vedno manj temelji na solidarnosti ali vzajemnih sporazumih med državami; to je ureditev, ki ločuje države in povzroča spore med zmagovalci in poraženci.
<P>
Zato je treba spremeniti pravila STO. Ponovno morajo vzpostaviti preferenciale Skupnosti in oživiti duh rimske pogodbe, s katero je bila oblikovana skupna zunanja tarifa. To ni bila pretirana zaščita, ampak pravično nadomestilo za socialni damping. Ustanovni očetje se niso vedno motili. STO mora v svojo oceno trgovinskih omejitev vključiti nepredvidljiva nihanja menjalnih tečajev. Nesprejemljivo je, da je ob tako visokem zunanjetrgovinskem presežku juan tako nizek. Nezaslišano je, da vsakič, ko vrednost dolarja v primerjavi z ideološkim eurom pade za 10 centov, Evropski proizvajalec vesoljske, letalske opreme in orožja EADS izgubi milijardo eurov.
<P>
Na koncu naj povem, da nas prihodnost resnično svobodne trgovine opominja, da nas čaka še veliko dela. Vzpostaviti moramo mejo kot pogoj politike in s tem svobodo za ljudi ter pravo in uspešno gospodarstvo postaviti pred monetarno in finančno politiko, saj samo takšno gospodarstvo ljudem omogoča živeti v miru.
<SPEAKER ID="349" NAME="Jim Allister" AFFILIATION="NI">
Gospa predsednica, STO ima veliko pomanjkljivosti, vendar je najbolj absurdna zagotovo ta, da Kitajski, Indiji in Braziliji s podelitvijo ugodnega statusa držav v razvoju zagotavlja nepravično prednost. V preteklosti so se ta gospodarstva uveljavljala, vendar so se zdaj zagotovo že uveljavila, pri čemer lahko tekmujejo z najboljšimi. Dejansko so tako uspešna, da so na številnih področjih najboljša na svetu. Vendar jim kljub temu zagotavljamo status držav v razvoju ter jim posledično dovolimo, da izpolnjujejo nižje standarde in obveznosti.
<P>
Zato ni presenetljivo, da moji volivci pogosto menijo, da STO ne izpolnjuje in ne zastopa njihovih interesov, zlasti ko spremljajo, kako komisar Mandelson podeljuje enkratne ugodnosti v zvezi s kmetijskimi vprašanji.
<P>
Komisar, pomembno je doseči ustrezen dogovor in ne le kakršen koli dogovor. Dogovor ne bo ustrezen, če bo zaradi poceni uvoza iz držav, ki jih obravnavamo ugodneje kot to zahteva njihova velika gospodarska zmogljivost, naša agroživilska industrija propadla.
<SPEAKER ID="350" NAME="Zbigniew Zaleski" AFFILIATION="PPE-DE">
(PL) Gospa predsednica, institucijo, ki ne deluje ustrezno, je treba reformirati, da ustrezno koristi vsem zainteresiranim stranem in potrošnikom. Podpiramo prosto trgovino, vendar jo pogosto spremlja pohlep. Ob liberalizaciji trgovine je treba vzpostaviti mehanizem za nadzor, kar je namen močne Svetovne trgovinske organizacije, ki deluje pravilno. Mednarodna trgovina se je zdaj razvila v takem obsegu ter postala tako hitra in obsežna, da je potrebno dobro usklajevanje. Evropski parlament ne sme sedeti križem rok. Zato sem trdno prepričan, da bo delo gospe Muscardini v zvezi z reformiranjem te organizacije izpolnilo ta pričakovanja, pri čemer bo oblikovan mednarodni organ, ki bo sposoben usmerjati trgovino po jasni in natančno določeni poti.
<SPEAKER ID="351" NAME="David Martin" AFFILIATION="PSE">
Gospa predsednica, najprej čestitam gospe Muscardini za izvrstno poročilo.
<P>
STO ima še vedno pomembno vlogo v svetu, ki jo dobro opravlja, vendar jo je treba posodobiti in reformirati. Menim, da je ena od ključnih reform zagotoviti parlamentarno demokracijo v okviru STO. Potrebujemo parlamentarno skupščino, ki redno zaseda in spremlja delo v okviru pogajanj v STO.
<P>
Posodobiti moramo tudi pravila STO, da se zagotovi okoljska trajnost, doslednejše upoštevanje podnebnih sprememb na pogajanjih v STO ter vključitev socialnih in delovnih klavzul v pogajanja v STO. Zlasti se zavzemam, da bi Mednarodna organizacija tesneje sodelovala s STO.
<P>
V zvezi s poročilom kot celoto podpiram delo gospe Muscardini, ki ga je opravila v odboru za mednarodno trgovino.
<SPEAKER ID="352" NAME="Czesław Adam Siekierski" AFFILIATION="PPE-DE">
(PL) Gospa predsednica, skupni trg in neomejena trgovina sta ključna pogoja za gospodarski razvoj. Vendar izraz neomejena ne pomeni neregulirana in brez kakršnih koli načel, ki ob zagotavljanju konkurenčnosti določajo pogoje za trgovinsko menjavo. Ustrezna ureditev trgovine je potrebna zlasti zaradi globalizacije. Zato je vloga Svetovne trgovinske organizacije tako pomembna. Slednja je obsežen organ, ki združuje več kot 150 držav članic. STO bo lahko delovala učinkoviteje, če bodo njene pristojnosti jasno določene in omejene na trgovinsko politiko.
<P>
Predvsem je treba v zvezi z jasnostjo in konkurenčnostjo zagotoviti, da bo proces proizvodnje izpolnjeval veljavne standarde in zahteve glede kakovosti, na primer v zvezi z varstvom okolja, delovnimi in plačilnimi pogoji ter dobrim počutjem živali. Konkurenčnost se ne meri izključno v smislu proizvodnih stroškov in cen. Na koncu naj povem, da je reforma STO izraz želje po sodelovanju v interesu razvoja ter za boj proti revščini.
<SPEAKER ID="353" NAME="Avril Doyle" AFFILIATION="PPE-DE">
Gospa predsednica, najprej čestitam vsem, ki so sodelovali pri pravi tega poročila, zlasti poročevalki.
<P>
Kot je razvidno iz obrazložitve, bo analiza celotne Svetovne trgovinske organizacije, ki jo bo izvedel odbor za mednarodno trgovino, temeljila zlasti na zaključkih poročila gospoda Sutherlanda, na katerem se že več let nabira prah. Ko bo odbor sestavil svoje poročilo bo očitno naloga Komisije, da v Genovi sprejme potrebne ukrepe za izvedbo predlaganih izboljšav.
<P>
Kako nam lahko zagotovite, da bo v zvezi z novim poročilom sprejetih več ukrepov kot v primeru odličnega poročila gospoda Sutherlanda? Ali bodo okoljski vidiki in vidiki glede podnebnih sprememb vključeni v nov paket STO? V zvezi s vprašanjem, ki je že bilo izpostavljeno, glede pomanjkanja homogenosti med državami v razvoju ter sedanjega položaja Kitajske, Brazilije in Indije me zanima, ali bomo jasneje razlikovali med različnimi ravnmi razvoja na tej ravni?
<P>
Moje zadnje vprašanje je naslednje: ali bo regionalna varnost preskrbe s hrano upoštevana za vse regije?
<SPEAKER ID="354" NAME="Androula Vassiliou">
komisarka. - Gospa predsednica, najprej se zahvaljujem vsem poslancem za pripombe in predloge, ki jih bo Komisija upoštevala pri razmišljanju o reformi STO.
<P>
Komisija se strinja z veliko pomisleki, izraženimi med razpravo, ter podpira veliko predlogov poročila gospe Muscardini. Kljub temu se je treba zavedati, da bodo nekaterim ostro nasprotovali, vendar si bo Komisija zagotovo prizadevala za njihovo uveljavitev.
<P>
Komisija v celoti podpira zlasti poziv k usklajenosti med STO in drugimi mednarodnimi organizacijami ter poziva k večji preglednosti in okrepljeni vlogi parlamentov, zlasti v zvezi s spremljanjem in pregledi trgovinske politike. Komisija meni, da je močna STO v interesu držav v razvoju.
<P>
Odgovorila bom tudi na vprašanja gospe Liotard, ki presegajo reformo STO. Na tej stopnji ne morem navajati podrobnosti, vendar vam zagotavljam, da z našimi partnerji že sodelujemo na področju dela otrok in drugih vprašanj ter podpiramo sodelovanje med Mednarodno organizacijo dela in STO.
<P>
Na koncu želim povedati, da bom svojega kolega, gospoda Mandelsona, seznanila z vašimi pripombami, ki bodo v celoti upoštevane v razpravah z drugimi člani STO.
<SPEAKER ID="355" NAME="Cristiana Muscardini">
poročevalka. - (IT) Gospa predsednica, gospe in gospodje, Komisiji se zahvaljujem, da ceni delo odbora. Prav tako se za pomoč zahvaljujem pripravljavcema osnutka iz odbora za razvoj in odbora za ekonomske in monetarne zadeve ter veliko kolegom, ki so govorili v tem parlamentu. Njihovo politično in tehnično podporo bom najbolje izkoristila tako, da Komisijo znova opozorim, da je treba ukrepati takoj. Gorje tistim, ki imajo čas in ga zapravijo. Z drugimi besedami, drži, da lahko krog pogajanj iz Dohe na koncu najde rešitev, vendar je bila ta odločitev v zadnjih letih prepogosto preložena. Zdaj, ko se spopadamo s hudo krizo glede hrane, ne smemo pozabiti, da so za to odgovorne tudi nekatere prakse, vključno s praksami Evropske unije, ki so dolgo nazaj predvidele drugačne razmere v zvezi s kmetijstvom in hrano.
<P>
Če se želimo izogniti spopadu med resnično revnimi državami v razvoju in državami, ki so se že razvile, če želimo oblikovati pošten trg, ki je lahko pošten in prost le na podlagi pravil, moramo biti drzni, ker se ne smemo strinjati z nadaljnjo preložitvijo, če želimo braniti koncept dostojnega dela in pospešiti reševanje sporov.
<P>
Odbor za mednarodno trgovino se zaveda težav v zvezi z reformo STO, v kateri so se sčasoma uveljavili določeni načini dela. Vendar se poleg tega zaveda, da se mora STO nekako opogumiti in zbrati moči za izvedbo reforme, če želi izpolniti različna pričakovanja in postati sodobna organizacija tretjega tisočletja. Od Komisije je odvisno, ali bo upoštevala naša mnenja, ki jih bo ta parlament z veliko večino jutri uradno izrazil kot politično zahtevo.
<SPEAKER ID="356" NAME="Predsednica">
Ta razprava je končana.
<P>
Glasovanje bo potekalo jutri ob 12.00.
<P>
Pisna izjava (člen 142)
<SPEAKER ID="357" NAME="Kathy Sinnott  " AFFILIATION="IND/DEM">
v pisni obliki. - Cilj kroga pogajanj iz Dohe leta 2001 je bil znižati trgovinske ovire v svetu ter s tem omogočiti prosto trgovino med različno razvitimi državami.
<P>
Leta 2005 je EU skoraj za 40 % znižala cene, ponujene kmetom EU, ki proizvajajo sladkor, ker je bila Svetovna trgovinska organizacija prepričana, da bo to koristilo revnejšim državam, kot so Avstralija, Brazilija in Tajska, na svetovnem trgu. Na žalost je imel ta ukrep zelo negativen učinek na države v Evropski uniji, kot je Irska, katere industrija sladkorja je bila uničena, ter na najrevnejše proizvajalke sladkorja od afriških, karibskih in pacifiških držav, kot so Mauritius, Belize in Fidži.
<P>
V letu 2008 se veliko od teh najrevnejših držav, ki jih je prizadelo prestrukturiranje sektorja sladkorja EU, znova spopada z državljanskimi nemiri zaradi cen osnovnih živil, kot sta riž in koruza, ki si jih ne morejo privoščiti, ker nimajo več dohodka od pridelave sladkorja.
<P>
Pred sprejetjem novih ukrepov v zvezi z zmanjševanjem trgovinske zaščite, moramo opraviti oceno učinka v zvezi z učinkom, ki bi ga lahko EU imela na nekatere njene najrevnejše sosede, zato da takšne spremembe ne bi imele več uničujočih posledic.
