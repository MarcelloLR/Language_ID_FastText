<CHAPTER ID="019">
Zagotavljanje evropskih zalog redkih zemeljskih elementov (razprava) 
<SPEAKER ID="734" NAME="Predsednica">
Naslednja točka je razprava o:
<P>
vprašanju za ustni odgovor o zagotavljanju evropskih zalog redkih zemeljskih elementov, ki so ga Komisiji v imenu skupine PPE postavili gospa Cukalas, gospod Rübig, gospod Caspary in gospa Schnieber-Jastram - B7-0017/2011),
<P>
vprašanju za ustni odgovor o zagotavljanju evropskih zalog redkih zemeljskih elementov, ki so ga Komisiji v imenu skupine ALDE postavili gospa Ek, gospod Panajotov, gospa Hall, gospa de Sarnez, gospod Rinaldi, gospa Schaake in gospod Theurer - B7-0020/2011),
<P>
vprašanju za ustni odgovor o strategiji o surovinah za Evropo, ki ga je Komisiji v imenu skupine ECR postavil gospod Szymański - B7-0207/2011).
<SPEAKER ID="735" NAME="Ioannis A. Tsoukalas">
avtorica. - (EL) Gospa predsednica, komisar, gospe in gospodje. Redki zemeljski elementi so bistvenega pomena za stotine naprednih tehnoloških aplikacij in ključ do razvoja zelenih tehnologij. Industrija EU je popolnoma odvisna od uvoza redkih zemeljskih elementov iz Kitajske, ki ima monopol nad 97 % svetovne proizvodnje in 36 % svetovnih gospodarskih zalog. Kitajska ima močne znanstvene raziskave na tem področju in je dosegla občutno konkurenčno prednost pri proizvodnji zlitin in končnih proizvodov.
<P>
Obenem pa ima industrija EU pomanjkljiv dostop do surovin ter tudi pomanjkljivo znanje in izkušnje za njihovo predelavo. Čeprav redki zemeljski elementi niso tako redki, kot namiguje njihovo poimenovanje, strokovnjaki ocenjujejo, da je potrebnih približno 10 do 15 let za reorganizacijo proizvodne linije. Evropska unija razvija srednjeročno strategijo o surovinah; vendar pa je problem redkih zemeljskih elementov veliko bolj pereč. Povečane domače potrebe na Kitajskem in njena prizadevanja za omejitev okoljskega vpliva so že povzročili zelo stroge omejitve za izvoz v času, ko se svetovno povpraševanje povečuje. Kitajska je določila spodnje izvozne omejitve za prvo polovico leta 2011, ki so se v primerjavi z lanskim letom zmanjšale na 35 %, vendar pa se v drugi polovici leta pričakuje strožje omejitve. Pričakuje se, da se bo primanjkljaj v naslednjih šestih mesecih močno poznal, dvignile pa se bodo tudi cene redkih zemeljskih elementov in prišlo bo do prekinitve proizvodnih linij. Strokovnjaki ocenjujejo, da bo v letu 2014 primanjkljaj svetovne proizvodnje redkih zemeljskih elementov znašal 40.000 ton.
<P>
Vprašanja Komisijo so neposredna in nujna:
<P>
Sprejetje katerih kratkoročnih ukrepov skupaj s svojimi partnerji predlaga Komisija, da bi zagotovila alternativne vire redkih zemeljskih elementov?
<P>
Kako potekajo pogovori s Kitajsko in našimi mednarodnimi partnerji?
<SPEAKER ID="736" NAME="Lena Ek">
avtorica. - Gospa predsednica, včasih se sprašujem, ali je odziv Evrope spričo vsakega izziva, da v strahu otrpne pred Kitajsko in poziva k trgovinskim sankcijam in posredovanju države.
<P>
Cilj uspešne strategije EU o surovinah mora biti spodbujanje proste trgovine. Zajemati mora trajnostno upravljanje in učinkovito upravljanje z viri, inovacije in dostop do surovin za evropska podjetja. Ne sme vsebovati kopičenja zalog z denarjem davkoplačevalcev.
<P>
Evropa je vse bolj odvisna od majhnega števila ključnih virov in zaostaja v tekmi za zagotavljanje alternativnih virov, vendar pa so zasebna podjetja in ne politiki tista, ki lahko opredelijo potrebo po kopičenju zalog. Če gre za učinkovito uporabo virov, bodo storila tako. Namesto tega potrebujemo celovito strategijo o surovinah, ki vključuje vse vidike dostopa do redkih zemljin. To zajema trgovino, raziskave in inovacije, recikliranje in razvoj prometa in infrastrukture, da se omogoči razvoj domačih virov. Potrebujemo boljše upravljanje oskrbe s surovinami znotraj Evrope in učinkovite ukrepe za spodbujanje recikliranja in zmanjševanja odpadkov.
<P>
Evropa je bogata z naravnimi viri in ima tudi strateško lego, saj je v bližini regije Barentsovega morja, ki je bogata z viri. Z rudninami, kovinami in gozdovi ima severna Evropa potencial, da se na trajnosten način odzove na potrebe EU po surovinah.
<P>
Spodbujati moramo tudi inovacije in raziskave alternativnih rešitev in najti načine, da zaobidemo materiale, ki se evropskim podjetjem zdijo predragi. Strategija EU mora temeljiti na prosti trgovini in mora zagotavljati, da lahko imajo razvite države in države v razvoju koristi od trajnostne oskrbe s surovinami. Uporabiti moramo tudi mehanizem pomoči za trgovino.
<P>
Evropa potrebuje ukrepe, katerih namen so inovacije in odprava ovir v trgovini v tretjih državah, in ne politiko kopičenja zalog redkih in kritičnih surovin ter spodkopavanja demokracije v tujini. Glede surovin in redkih zemeljskih elementov potrebujemo predloge Komisije. Še vedno čakamo nanje.
<SPEAKER ID="737" NAME="Konrad Szymański" LANGUAGE="PL">
Gospa predsednica, dostop do redkih zemeljskih elementov bo določil položaj in konkurenčnost evropske industrije. Če ne bomo zagotovili razpoložljivosti teh materialov, bomo izgubili tehnološko najnaprednejše sektorje našega gospodarstva. Zato ne smemo zanemariti nobenega področja naše politike. Spretno moramo uporabiti vire, ki jih že imamo in ki smo jih po nepotrebnem opustili. Uporabiti moramo instrumente trgovinske politike, da zagotovimo učinkovito preprečevanje kršitev proste trgovine. Zato se ne moremo omejiti samo na uporabo dragih in še vedno zelo omejenih možnosti, ki so nam odprte, za predelavo materialov iz rabljenih aparatov.
<P>
V okviru sporočila o surovinah bi bilo treba Komisiji zastaviti številna vprašanja. Prvič, je Komisija ocenila vpliv kitajske protekcionistične politike o surovinah na evropsko industrijo? Drugič, kakšno vlogo lahko ima recikliranje v primerjavi s priložnostmi, ki jih zagotavljajo trgovinska politika in lastni viri? Kakšno je razmerje med temi tremi možnostmi? Tretjič, ima Komisija na razpolago oceno stroškov, ki bi jih povzročilo povečanje deleža recikliranja v evropski politiki o surovinah?
<SPEAKER ID="738" NAME="Antonio Tajani" LANGUAGE="IT">
Gospa predsednica, spoštovani poslanci, kot veste je Komisija v začetku februarja odobrila posodobitev strategije EU o surovinah, ki temelji na treh stebrih.
<P>
Prvi zadeva oskrbo s surovinami iz držav zunaj Evropske unije prek sporazumov z Afriško unijo. Vprašanje surovin smo postavili na dnevni red naših srečanj z Rusko federacijo. Poleg tega bom, kot sem povedal v predhodni razpravi, junija odpotoval v Brazilijo, Argentino in Čile, da bi začel diplomatske dejavnosti tudi s temi latinskoameriškimi državami. Potem bom govoril o odnosih s Kitajsko.
<P>
Pri drugem stebru gre za zagotavljanje bolj trajnostne oskrbe znotraj EU. Zato smo v dogovoru s komisarjem Potočnikom posodobili izvedbene določbe Nature 2000. Zagotoviti hočemo, da se jih razlaga na način, ki ne bo škodil ekstrakciji, obenem pa hočemo zagotoviti, da se še vedno spoštuje okolje.
<P>
Tretji steber zadeva recikliranje in učinkovito uporabo virov. Ponovil bi, kar sem povedal v predhodni razpravi: kot del naše inovacijske politike načrtujemo vrsto partnerstev za inovacije v različnih sektorjih, eden izmed katerih je sektor surovin. Eno izmed partnerstev za inovacije se bo osredotočalo predvsem na dejavnosti, ki jih lahko izvajamo v sektorju recikliranja in zamenjave surovin.
<P>
Novo sporočilo poudarja predvsem razmere v zvezi z oskrbo z redkimi zemljinami in drugimi osnovnimi surovinami. Nobenega dvoma ni, da zmanjšanje izvoznih kvot redkih zemeljskih elementov, o katerem je odločila Kitajska, pomembno omejuje svetovno oskrbo. Ocenjujemo razmere, da bi opredelili najprimernejše večstranske instrumente, vključno s Svetovno trgovinsko organizacijo in našimi dvostranskimi odnosi s Kitajsko.
<P>
V STO smo sprožili postopek za reševanje sporov proti Kitajski, ki zadeva dostop do devetih najpomembnejših surovin v letu 2009. Preiskava zadeve je že stekla, sklepi pa bodo seveda zelo pomembni za naše razprave o sprožitvi postopka STO o redkih zemljinah.
<P>
Na dvostranski ravni je Komisija vprašanje večkrat načela s kitajsko vlado s političnega in tudi tehničnega vidika. Konec leta 2010 je bila oblikovana delovna skupina med EU in Kitajsko, da bi omogočila dialog o vprašanjih v zvezi z redkimi zemljinami in drugimi surovinami.
<P>
EU bo v okviru strateških partnerstev in dialogov o prihodnji politiki vodila dejavno diplomacijo o surovinah z namenom zagotovitve dostopa do teh materialov in predvsem osnovnih materialov. En primer je, kot sem dejal, začetek dvostranskega dialoga v okviru skupne strategije Afrika-EU za obdobje 2011-2013, ki zajema del, ki je posvečen izključno surovinam. O odnosih z Rusijo in Latinsko Ameriko sem vam že povedal.
<P>
Znotraj EU Komisija podpira iskanje nahajališč osnovnih surovin, ta cilj pa spodbuja predvsem projekt ProMine za obdobje 2009-2013, ki sodi v okvir sedmega okvirnega programa.
<P>
Recikliranje predstavlja velik tehnološki izziv, zlasti ker je količina surovin v številnih proizvodih neznansko majhna. Namen naše strategije je spodbujanje recikliranja z ukrepi, katerih cilj je izboljšanje izvajanja in uporabe zakonodaje EU o ravnanju z odpadki.
<P>
Poleg tega bomo še naprej spodbujali raziskave in inovacije v sektorju recikliranja in zamenjave materialov, kot je že bilo storjeno v okviru sedmega okvirnega programa za financiranje projektov v zvezi z zamenjavo redkih zemljin. V tem okviru Komisija preučuje možnost partnerstva za inovacije na področju surovin in upa, da bo v naslednjih nekaj mesecih predložila predlog. Začeli smo tudi sodelovanje z Združenimi državami na področju inovacij in preučujemo tudi možnost sodelovanja z Japonsko.
<P>
Seveda bomo pozorno spremljali problem osnovnih surovin, da bi opredelili potrebne prednostne ukrepe, in menimo, da je zanesljiva oskrba s surovinami predvsem odgovornost podjetij. Vendar pa smo pripravljeni v tesnem sodelovanju držav članic razpravljati o stroških, morebitnih koristih in dodani vrednosti programa za kopičenje zalog surovin.
<P>
To je tisto, za kar si prizadevamo, seveda pa sem vedno pripravljen prisluhniti predlogom Parlamenta, da bi zagotovil, da si Komisija še naprej dejavno prizadeva za to zadevo, ki je ključna za konkurenčnost našega evropskega podjetniškega sistema.
<SPEAKER ID="739" NAME="Paul Rübig" LANGUAGE="DE">
Gospa predsednica, gospod Tajani, najlepša hvala za vašo pobudo. Surovine bodo pomagale v prihodnosti zagotoviti zdrav industrijski sektor, zato je za nas pomembno, da sklenemo dvostranski sporazum s Kitajsko in številnimi drugimi državami, in sicer ne samo na področju trgovinske politike. Osredotočiti se moramo na primer tudi na sporazume o zaščiti naložb, saj lahko na tem področju podpišemo dolgoročne sporazume, ki bodo ščitili vračilo naložb v nove rudnike, ki jih nujno potrebujemo. Z drugimi besedami, dolgoročni sporazumu bodo zagotovili zaščito za naše naložbe, tako da lahko novi rudniki, ki bodo konkurirali obstoječim, prejmejo finančno podporo, ki jo potrebujejo.
<P>
V okviru konference Svetovne trgovinske organizacije (STO), ki se navezuje na krog pogajanj v Dohi, lahko raziščemo položaj singapurskih zadev. V Singapurju smo že pripravili dober sveženj ukrepov in s tem moramo nadaljevati, morda celo vzporedno s sedanjimi pogajanji v Dohi.
<P>
Ugotoviti moramo, ali je prišlo do kršitve protidampinških predpisov v zvezi s cenami, ki jih industrija na Kitajskem v nekaterih primerih plačuje za predelavo surovin, in dodatnimi dajatvami, ki so bile naložene evropski industriji. Delo v zvezi s pojasnitvijo tega že poteka. Vendar pa ne gre samo za redke zemeljske elemente, ampak na primer tudi za magnezit, ki je najpomembnejša surovina za ognjevarne proizvode in je bistven za proizvodnjo jekla, stekla, cementa in drugih materialov. Preučiti moramo morebitne nadomestne proizvode, ki jih je mogoče uporabiti v prihodnosti, in morda oblikovati lasten raziskovalni program za te proizvode.
<P>
Pozdravljam tudi predlog gospe Hedegaard o davku na ogljikov odtis, ki bi omogočil zaračunavanje dodatnega DDV za proizvode, izdelane z velikimi stopnjami emisij CO2 in ki se jih prevaža na velikih razdaljah.
<SPEAKER ID="740" NAME="Marita Ulvskog" LANGUAGE="SV">
Gospa predsednica, komisar, menim, da ta razprava kaže, kako pomembno je, da ima strategija o surovinah dolgoročen in obsežen učinek. Redki zemeljski elementi so seveda redki na trgu, vendar ne v tleh. Za to obstaja vrsta razlogov. Povsem enostavno niso bili zadostnega gospodarskega interesa, da bi jih pridobivali na vseh mestih, kjer vemo, da se nahajajo. Prišlo je tudi do okoljskih sporov in sporov glede delovnega okolja.
<P>
EU mora veliko vložiti v raziskave in razvoj. Vlagati mora v učinkovitost virov in predvsem v recikliranje, kot je bilo tu povedano danes zvečer. To seveda zahteva vse od inteligentnih, enostavnih in pametnih strategij za zbiranje do okoljsko primerne zasnove, ki omogoča enostavno odstranitev baterij iz aparatov, ki so namenjeni za recikliranje. Vendar pa se moramo premakniti tudi stran od naših kolonialnih teženj v sodelovanju z drugimi državami v drugih delih sveta. To nam doslej še ni posebno dobro uspelo.
<SPEAKER ID="741" NAME="Niccolò Rinaldi" LANGUAGE="IT">
Gospa predsednica, komisar, gospe in gospodje, zagotovili ste že nekaj informacij, komisar, vendar pa si želim več podrobnosti.
<P>
Prvič, STO. Kaj točno delamo v STO glede pobude, ki je bila sprejeta že leta 2009, ki pa je, kolikor vem, zadevala magnezij in boksit? Imamo postopek v STO v zvezi z redkimi zemljinami? Je takšen postopek mogoč in ali ga sprožimo sami ali pa ga lahko sprožimo skupaj z Združenimi državami in Japonsko, kot bi bilo po mojem mnenju zaželeno?
<P>
Drugič, rekli ste, da moramo povečati oskrbo iz drugih nahajališč, vključno evropskih. Bo Grenlandija imela kakšno vlogo? Kakšno točno je razmišljanje v zvezi s tem?
<P>
Tretjič, ponovno pridobivanje redkih zemeljskih elementov iz recikliranja. Ali se premikamo v smeri vrste evropskih pravil o tako imenovanem pridobivanju surovin iz proizvodov, stavb in odpadkov (urbanem rudarstvu)? Bomo imeli direktivo ali uredbo? Kaj se načrtuje v zvezi s tem?
<P>
Četrtič, ali bomo v zvezi s študijami in raziskavami, razvojem raziskav v osmem okvirnem programu imeli posebne določbe? Ali bomo poleg tega v zvezi s sistemom kopičenja zalog imeli skupna evropska pravila o kopičenju zalog tudi v tem primeru?
<P>
Nazadnje, v kakšnem obsegu se zadevo obravnava dvostransko s Kitajsko kot del gospodarskega in trgovinskega dialoga na visoki ravni in v pogajanjih o novem sporazumu o partnerstvu in sodelovanju s to državo?
<SPEAKER ID="742" NAME="Reinhard Bütikofer">
v imenu skupine Verts/ALE. - (DE) Gospa predsednica, kratkoročno in srednjeročno naša odvisnost od uvoza redkih zemeljskih elementov iz Kitajske vsekakor predstavlja problem. Ne prepoznam strateške slabosti Evrope in zato ne sme ostati odvisna. Če povem preprosteje, nam Kitajci na nek način delajo uslugo, ker so nam povsem jasno pokazali, da moramo pobegniti iz našega sedanjega odvisnega položaja.
<P>
Zato ne smemo storiti dodatne napake in ustvariti nasprotovanja med Evropo in Kitajsko. Obstajajo priložnosti za sodelovanje na tem področju. Toda ko se oziramo proti Aziji, moramo upoštevati tudi Japonsko. V zadnjem letu je bila Japonska v težjem položaju glede dostopa do redkih zemeljskih elementov kot Evropa. Japonska se je tudi hitreje in učinkoviteje odzvala. Japonska vlada je v raziskave zamenjave in recikliranja redkih zemeljskih elementov vložila 1 milijardo USD. Koliko smo v okviru sedmega okvirnega programa dali na razpolago mi?
<P>
Seveda potrebujemo trgovinsko politiko. Razviti moramo tudi svoje zaloge, kjer so na voljo. Vendar pa mora biti po mojem mnenju naša politika o redkih zemeljskih elementih strateško osredotočena na inovacije, učinkovitost surovin in tehnološko vodstvo. Potrebujemo obvezne cilje za učinkovitost surovin. Potrebujemo tudi posebne, konkretne načrte za recikliranje redkih zemeljskih elementov. Sporočilo Komisije recikliranja ne omenja neposredno. To ni več rešitev za prihodnost, ampak rešitev, ki jo potrebujemo zdaj. Številna podjetja to delajo že nekaj časa, vključno s podjetji Rhodia, BASF, Osram in številnimi drugimi.
<P>
Zamenjava je drug ključni dejavnik. Celo Kitajska začenja zdaj vlagati v zamenjave za redke zemeljske elemente, saj je očitno, da ne more nadaljevati z uporabo teh snovi s sedanjo hitrostjo, tudi ne za izpolnjevanje svojih potreb.
<P>
Biti moramo hitri, da kar najbolje izkoristimo priložnosti, ki jih ponujajo sedanje razmere, in ne smemo se pritoževati, da imamo te priložnosti.
<SPEAKER ID="743" NAME="Zbigniew Ziobro" LANGUAGE="PL">
Gospa predsednica, redki zemeljski elementi so odločilnega pomena za stotine tehnoloških rešitev. Potemtakem so bistveni dejavnik v nenehnem tehnološkem napredku in večji inovativnosti v Evropski uniji. Dejstvo, da se tako obsežno uporabljajo, pomeni, da se je povpraševanje povečalo, medtem ko so možnosti za povečanje pridobljenih količin vse redkejše.
<P>
Sedaj se po svetu letno pridobi 124.000 ton redkih zemeljskih elementov, povpraševanje po njih pa bo do leta 2012 naraslo celo za 50 %. Približno 97 % svetovne oskrbe se pridobi na Kitajskem, kar je ključnega pomena, saj Kitajska zmanjšuje pridobivanje in izvoz od leta 2006. Avgusta je napovedala, da bo izvoz zmanjšala za več kot 50 % in ustvarila strateške rezerve. Poleg tega so številna podjetja, ki pridobivajo redke zemeljske elemente v drugih delih sveta, pravzaprav v lasti Kitajske. Prevzem rudnika redkih zemeljskih elementov s strani kitajskega rudarskega podjetja je bil nedavno onemogočen v Avstraliji. To je zelo resen problem v zvezi z monopolom nad pridobivanjem teh surovin. Storiti moramo vse, kar je v naši moči, da preprečimo tveganja v zvezi s tem ključnim gospodarskim sektorjem, ki zagotavlja rast in prihodnost Evrope.
<SPEAKER ID="744" NAME="Helmut Scholz">
v imenu skupine GUE/NGL. - (DE) Gospa predsednica, gospod Tajani, lani jeseni je Evropski parlament posebno pozdravil dejstvo, da so voditelji držav in vlad Evropske unije v izjavi vrha v Madridu izrecno priznali suvereno pravico držav, da upravljajo s svojimi naravnimi viri in nadzorujejo njihovo uporabo. Izjava je vsebovala tudi posebno omembo pomembnosti trajnostnih meril. Vrha so se udeležile latinskoameriške države, vendar pa enaki predpisi veljajo za Kitajsko in druge države.
<P>
Pridobivanje redkih zemeljskih elementov je na Kitajskem vodilo do resne okoljske škode, tako kot v preteklosti v ZDA in drugod. To se ne sme nadaljevati. Potrebujemo mednarodni sporazum. Kitajska in drugi morebitni proizvajalci potrebujejo naše strokovno znanje in prenos tehnologije, da bi zagotovili, da so njihovi rudarski procesi okolju prijazni in da lahko njihovi rudarji delajo v veliko varnejših pogojih.
<P>
Kitajska je zainteresirana tudi za vlaganje v visokotehnološke proizvodne obrate za obdelavo redkih zemeljskih elementov, ker noče biti samo dobaviteljica surovin. Komisija mora zato tu igrati vlogo posrednice.
<P>
Moderno politiko o surovinah mora zaznamovati partnerstvo. Obenem je treba poudariti razvoj izboljšanih tehnologij za recikliranje in zamenjavo, saj bodo v prihodnosti kovine, ki jih je najti v redkih zemeljskih elementih, postale še redkejše: preredke, da bi jih uporabili samo enkrat.
<SPEAKER ID="745" NAME="Daniel Caspary" LANGUAGE="DE">
Gospa predsednica, gospod Tajani, danes ste povedali nekaj več o tem, gospod Tajani, kaj namerava v naslednjih nekaj mesecih glede oskrbe s surovinami storiti Komisija. Leta 2007 je Komisija napovedala in predstavila svojo strategijo o surovinah. Moja težava je, da so napovedi, ki smo jih slišali v zadnjih dneh, in napovedi, ki smo jih slišali v zadnjih tednih, zelo podobne napovedim iz leta 2007. Zdi se mi, da se je od takrat zgodilo zelo malo.
<P>
Malo se je zgodilo vsaj, ko gre za uveljavljanje naših interesov. Zdi se mi, da številne druge države svoje interese uveljavljajo zelo napadalno. To je znano kot "kolonialni refleks". Vidim, da se to dogaja ne v državah Evropske unije, ampak predvsem na Kitajskem, ki uporablja vprašanje surovin in redkih zemeljskih elementov zlasti za to, da ohrani svoj monopol in druge države postavi v neugoden položaj.
<P>
Vse pogosteje se sprašujem, gospod Tajani, kdo mora biti odgovoren za to, da zagotovi, da bo dejansko nekaj narejeno. Je to vaš generalni direktorat? Vi? Je to Generalni direktorat za trgovino? Gospod De Gucht? Ali morda drugi komisarji? Kdo je v resnici splošno pristojen? Katere konkretne ukrepe je treba sprejeti? Čigava dejanja moramo meriti in kdaj, da bi zagotovili, da bo Evropska unija dejansko sprejela ukrepe? Zelo bi bil hvaležen, če bi lahko preučili to vprašanje, saj se vsi zavedamo, da Kitajci še naprej igrajo aktivno vlogo in uveljavljajo izvozne omejitve in dajatve, kar za naša podjetja predstavlja velik problem.
<P>
Je Komisija končno sestavila seznam vseh proizvodov, v zvezi s katerimi imajo Kitajci sedaj konkurenčno prednost zaradi svojih izvoznih omejitev? Ali namerava Komisija sprejeti protidampinške ukrepe, kjer je to ustrezno, da bi odpravila slabši konkurenčni položaj za naša podjetja? Zelo bi vam bil hvaležen, če bi lahko svojo pozornost posvetili tem vprašanjem.
<SPEAKER ID="746" NAME="Silvia-Adriana Ţicău" AFFILIATION="S&amp;D">
(RO) Gospa predsednica, redki zemeljski elementi so ključnega pomena za proizvodnjo monitorjev in mobilnih telefonov ter tudi za proizvodnjo visokozmogljivih trajnih magnetov, ki se jih uporablja v vetrnih turbinah ali električnih avtomobilih, avtomobilskih katalizatorjih, tiskanih vezjih in optičnih vlaknih. Pomembni so torej tudi za nove čiste energije. Čeprav se s temi elementi trguje po vsem svetu, trg za nekatere surovine in redke zemeljske elemente ni preveč pregleden, količine, s katerimi se trguje, pa so majhne.
<P>
Evropska unija je skoraj v celoti odvisna od uvoza redkih zemeljskih elementov, 97 % njihove svetovne proizvodnje pa je na Kitajskem. Povpraševanje po surovinah bosta spodbudila rast gospodarstev v vzponu in hitro širjenje novih tehnologij. Postopki za kopanje, rafiniranje in recikliranje redkih zemeljskih elementov imajo hude posledice za okolje, če se jih ne upravlja ustrezno. Evropska unija mora svoja prizadevanja osredotočiti na racionalizacijo postopkov za uporabo in recikliranje redkih zemeljskih elementov in na raziskave, namenjene zamenjavi kritičnih surovin z drugimi manj kritičnimi materiali.
<P>
Komisar, pozivamo, naj se seznam surovin redno posodablja.
<SPEAKER ID="747" NAME="Charles Goerens" AFFILIATION="ALDE">
(FR) Gospa predsednica, pripombe, ki jih vsebujejo vprašanja za ustni odgovor, na katerih temelji ta razprava, so še en dokaz pomanjkanja virov in predvsem naraščajočega pomanjkanja nekaterih osnovnih rudnin. Poleg tega nam razkrivajo ranljivost držav, ki uvažajo, v primerjavi z državami, ki imajo monopol.
<P>
Odziv Evropske unije mora biti dvostranski: po eni strani mora zagotoviti, da nas ne bo oviralo zagovarjanje našega položaja v vseh pomembnih forumih (STO, G20, Združeni narodi), medtem ko mora po drugi strani ukrepati v okviru lizbonske strategije, da bi zmanjšala našo odvisnost od redkih zemeljskih elementov. Naše ključne besede morajo biti učinkovito recikliranje že uporabljenih materialov in spodbujanje raziskovalnih in razvojnih programov alternativnih proizvodov.
<P>
Nazadnje mora EU s svojimi partnerstvi z državami v razvoju pripomoči k preprečevanju plenjenja redkih zemeljskih elementov, ki pripadajo tem državam.
<P>
(Aplavz)
<SPEAKER ID="748" NAME="Teresa Riera Madurell" AFFILIATION="S&amp;D">
(ES) Gospa predsednica, komisar, položaj je jasen: EU si mora zagotoviti oskrbo z redkimi zemeljskimi elementi, vendar pa se na tem trgu soočamo z vse močnejšo konkurenco.
<P>
Kitajska nadzoruje 95 % svetovne proizvodnje in njena nenehna zmanjševanja izvoznih kvot so to zadevo postavila v središče dnevnega reda G20.
<P>
Zato razpravljamo o kritični zadevi za celotno evropsko gospodarstvo, zadevi, ki se jo je treba lotiti s sodelovanjem z državami, ki imajo zaloge, vendar pa tudi in predvsem z raziskavami, razvojem in inovacijami.
<P>
Povedano je že bilo, da so naložbe v raziskave in razvoj ključne, če naj se spopademo s tehnološkimi izzivi, ki so povezani z iskanjem učinkovitejših tehnik pridobivanja, iskanjem alternativnih surovin, da bi zmanjšali odvisnost in recikliranje, ki je nadvse pomembno, saj bi lahko bili tako imenovani urbani rudniki pomemben vir surovin za Evropsko unijo.
<P>
Zato komisarju čestitamo za njegovo zavezanost temu vprašanju in bomo pozorno spremljali vse ukrepe, ki jih bo Komisija sprejela v zvezi s tem.
<SPEAKER ID="749" NAME="Seán Kelly" AFFILIATION="PPE">
Gospa predsednica, povedati moram, da sem zelo zaskrbljen zaradi nekaterih razmišljanj, ki sem jim v zadnjem času slišal tu v Parlamentu - danes zvečer pomanjkanje redkih zemeljskih elementov; včeraj zvečer 80-odstotno pomanjkanje beljakovin; pred nekaj tedni zapiranje tovarn za predelavo sladkorne pese, zaradi česar imamo zdaj pomanjkanje sladkorja. Menim, da je čas, da začne Evropska unija sebe postavljati na prvo mesto in si predvsem prizadevati za spodbujanje svojih industrij.
<P>
Ko gre za redke zemeljske elemente, pozdravljam zavezanost komisarja, da se preuči inovacije v smislu tega, da najdemo zamenjavo itd., in tudi v smislu recikliranja, toda predvsem, da se preuči nove tehnologije. Pred nekaj tedni sem se udeležil seminarja v Bruslju, ki je opisoval nove tehnologije, razvite za pridobivanje redkih elementov z morskega dna.
<P>
Na koncu moramo zagotoviti, da bomo samozadostni. Dobro je, da gre komisar v Brazilijo in na pogovore s Kitajsko, toda če bo diplomacija neuspešna in nam ne bodo dali, kar hočemo, kam bomo šli potem? Če ne bomo imeli močnega gospodarstva, bomo politično nepomembni.
<SPEAKER ID="750" NAME="Zigmantas Balčytis" AFFILIATION="S&amp;D">
(LT) Gospa predsednica, vprašanje surovin je neločljivo povezano z rastjo in gospodarskim napredkom Evropske unije. Zato lahko Komisiji čestitamo za strategijo o surovinah. Vendar pa bi se morali zaradi morebitnega pomanjkanja surovin v prihodnosti osredotočiti ne samo na reševanje vprašanja dostopa do surovin. Strinjam se, da je to lahko zelo dobra priložnost, da gospodarstvo Evropske unije usmerimo k modelu, utemeljenemu na učinkovitejši uporabi virov. Zmanjšanje uporabe surovin in večje osredotočanje na učinkovito predelavo surovin sta verjetno najhitrejša pot do zmanjšanja uvoznih potreb Unije. Ustrezno vlaganje v nove tehnologije predelave in proizvodnja nadomestnih surovin bi omogočila znatno zmanjšanje odvisnosti od uvoženih redkih zemeljskih elementov. To bi lahko zagotovilo vodilno vlogo Evrope na tem področju in bi pomembno prispevalo k izvajanju ciljev, zastavljenih v strategiji Evropa 2020.
<SPEAKER ID="751" NAME="João Ferreira" AFFILIATION="GUE/NGL">
(PT) Gospa predsednica, ta razprava o težavah pri dostopu do blaga, kot so redki zemeljski elementi, je neposredno povezana s sedanjim stanjem razvoja svetovnega gospodarstva in sistemsko krizo, v kateri smo se znašli. Kriza, ki je bila poimenovana finančna, je v resnici precej obsežnejša, svetovna kriza. Je kriza, ki izvira tudi iz spopada med gospodarsko rastjo, kot jo pojmuje kapitalizem, in planetom Zemljo, ki je radodaren, vendar omejen. Korenine sistema, kapitalizma, ki vse podreja dinamičnosti dobička in kopičenja, se nahajajo tudi v tej nezmožnosti razumeti naravo in njene omejitve; toda narava ima dejansko omejitve.
<P>
Premik v smeri sveta, ki je policentričen z gospodarskega in političnega vidika, odpira pot naraščajoči konkurenci za vire: povzroča in spodbuja spore. Boji, povezani z deviznimi sredstvi in trgovino, ki smo jim priča, so zaskrbljujoči znaki, vendar ne osamljeni. Čakajo nas tudi drugi boji, ki ogrožajo sedanjost in prihodnost, zatorej govorimo tudi o vseh teh zadevah, ko razpravljamo o tem, kar je danes na dnevnem redu.
<SPEAKER ID="752" NAME="Edit Herczog" AFFILIATION="S&amp;D">
Gospa predsednica, komisar, ko je bila rojena moja babica, je bila ena izmed dveh milijard na svetu; ko sem bila rojena jaz, sem bila ena izmed petih milijard na svetu; in ko bo rojena moja vnukinja, bo ena izmed devetih milijard na svetu. Zato morajo ekstenzivne tehnologije zamenjati intenzivne tehnologije za vse vire, vključno z redkimi materiali. Zato bi rada spomnila na neko osebo, ki je pred stotimi leti prejela Nobelovo nagrado za kemijo za ločevanje in prečiščevanje radija in polonija: Mario Skłodowsko, znano kot gospa Curie. Potrebujemo gospe Curie, potrebujemo znanstvenike, potrebujemo prodorne tehnologije. Zato bi vas pozvala, komisar, da storite vse, kar je v vaši moči, da bi kemija ostala področje za mlade talente v Evropi.
<SPEAKER ID="753" NAME="Judith A. Merkies" AFFILIATION="S&amp;D">
(NL) Gospa predsednica, komisar, gospe in gospodje, da, lahko bi uvažali surovine, vendar pa bi jih morali namesto tega ohranjati. Morda bi jih lahko začeli tudi sami proizvajati. Pozdravljam vašo pobudo za novo partnerstvo, ki vključuje zamenjavo, vendar mislim, da so drugi poslanci to že omenili in imajo prav: prizadevati si moramo za ohranitev surovin tu v Evropi. To je zelo pomembno. Povečati moramo zbiranje. Preiti moramo na druge poslovne modele, da bi predelali redke zemeljske elemente za recikliranje, kjer koli je to mogoče. To lahko storimo z inovacijami, v ta namen pa potrebujemo večjo učinkovitost.
<P>
Vendar pa imam pomemben pomislek: ali boste zagotovili, da bodo ti redki zemeljski elementi, če bodo postali še redkejši, prihranjeni za najpomembnejše aplikacije? Ali boste zagotovili, če bodo te kovine postale še redkejše, da bodo aplikacije, ki jih vsi najbolj potrebujemo, tiste, ki so najnujnejše, lahko še naprej delovale? Boste na primer zagotovili, da se bo te kovine, namesto da končajo kot del tega ali onega, dodelilo mlinom na veter? Boste preučili tudi to vprašanje? To se mi zdi zelo pomembno.
<SPEAKER ID="754" NAME="Adam Gierek" AFFILIATION="S&amp;D">
(PL) Gospa predsednica, zaradi konkurenčnosti se akterji na trgu nagibajo k naložbam, ki dajejo hitra vračila, ali z drugimi besedami, k naložbam v tovarne, katerih proizvodi dosežejo neposredno potrošnike. Naložbe v iskanje surovin, zlasti v rudninah, zajemajo dolg in drag proces z dolgim čakanjem na vračila. Zato si to lahko privoščijo samo največji vlagatelji. So predvsem monopolisti in lahko postavijo svoje pogoje, tako kot v primeru redkih zemeljskih elementov. Zdaj se je izkazalo, da je rast Evrope omejena zaradi pomanjkanja lantanidov, predvsem samarija in neodima, ki se jih uporablja za proizvodnjo visokozmogljivih trajnih magnetov in uporablja v vetrni energiji in za napajanje električnih vozil.
<P>
Čas je, da Evropska unija posveti pozornost varni oskrbi s surovinami, tako kot pozornost namenja varni oskrbi z energijo. To zadeva en samo redke zemeljske elemente, ampak tudi druge redke surovine in materiale, ki se jih uporablja kot katalizatorje, na primer renij in platino, volfram, molibden, litij, selen in tako dalje. Hvala.
<SPEAKER ID="755" NAME="Antonio Tajani" LANGUAGE="IT">
Gospa predsednica, spoštovani poslanci, zahvalil bi se Parlamentu, ker s to razpravo daje moč ukrepanju Evropske komisije - in predvsem Barrosovi II. Komisiji - v zvezi s prizadevanji za rešitev tega občutljivega vprašanja redkih materialov.
<P>
Kot je poudaril gospod Scholz, Evropska komisija vse od zasedanja v Madridu odločno ukrepa. Z drugimi besedami, ni samo napovedovala; sprejela je posebne ukrepe. Ko pravim posebne ukrepe, mislim pripravo seznama 14 redkih surovin, glede katerih je potrebno ukrepanje - seznam, ki ga bo treba žal razširiti.
<P>
Poleg tega je prvi sporazum z Afriško unijo zahteval nekaj mesecev dela, ki se je končalo s sporazumom v okviru akcijskega načrta Afriške unije/Evropske unije, s katerim je Afrika neposredno udeležena v skupnih prizadevanjih z Evropsko unijo in Komisijo. Ta prizadevanja vključujejo vse, kar lahko storimo znotraj EU, da bi analizirali svoje potrebe, in analizo resnične možnosti pridobivanja v Afriki, morebitno izvajanje geoloških storitev in načrt vzpostavitve vseafriškega infrastrukturnega omrežja za podporo rudnikom, na podlagi česar bo mogoče razširiti industrijo pridobivanja surovin.
<P>
Pomemben dosežek je tudi dogovor z Rusko federacijo, da se na dnevni red uvrsti tudi sporazum o surovinah - ne samo napoved -, potekali pa sta tudi že dve srečanji.
<P>
Enako tudi dokument Evropske unije o surovinah ni samo napoved, ampak besedilo, ki ga je odobrila Komisija in ki opredeljuje jasno in natančno strategijo, kot sem vam povedal, ki temelji na treh posebnih stebrih, na katerih nameravamo nadaljevati naše delo.
<P>
Odločitev o oblikovanju partnerstva za inovacije, povezanega z ukrepanjem, zaradi katerega bo zasebni sektor - in, upam, tudi Parlament in druge institucije - sodeloval v inovacijah in raziskavah z namenom, da se opredeli trdne ukrepe za recikliranje in zamenjavo, ki bodo dali prave rezultate, ni samo napoved, ampak poseben ukrep Evropske komisije. Gre za zahtevo, ki jo je odobril kolegij in ki je tako del inovacijske strategije Komisije.
<P>
V zvezi s STO si bomo seveda še naprej prizadevali zadevo rešiti z diplomatskimi sredstvi. Potovanje v Latinsko Ameriko je drug posebni ukrep, ne samo še ena napoved, saj obiski, povezani s tako občutljivimi vprašanji, zahtevajo predano pripravo, ki mora dati prave rezultate. Seveda bom Parlament obvestil o tem, kar je bilo storjeno.
<P>
V zvezi z nekaterimi območji v Evropi, kjer je mogoče preveriti, ali se v podtalju nahajajo surovine - v mislih imam Grenlandijo, Barentsovo morje in druga območja v severni Evropi -, moramo ugotoviti, ali je mogoče črpanje in ali je gospodarsko sprejemljivo. Vendar pa smo pripravljeni podpreti vse pobude, namenjene izvedbi morebitnih raziskav.
<P>
Naslednji teden bo v stavbi Evropskega parlamenta v Bruslju potekala politična razprava, ki bo vključevala tudi tehnične vidike. Osredotočila se bo na priložnosti, ki obstajajo v regiji Barentsovega morja, sam pa bom prisoten, da bi z nekaterimi švedskimi ministri in strokovnjaki razpravljal o tem, ali se te priložnosti splačajo z gospodarskega vidika - še eno področje, na katerem moramo ugotoviti, ali je prav in ustrezno izvesti raziskave.
<P>
V zvezi s STO sem odgovoren za del vprašanja surovin, ki zadeva industrijo. Komisar De Gucht je odgovoren za trgovinski del. Zelo jasno je povedal, da namerava zaščititi interese EU. To bom povedal tudi za tiste, ki jih zanima, vključno z gospodom Casparyjem, ki je, če se ne motim, postavil vprašanje - če želi, mu lahko to jutri zjutraj posredujem - odstavek 5(2) dokumenta v sporočilu o surovinah omenja morebitne protidampinške ukrepe in trgovinsko ukrepanje.
<P>
Vendar pa smo v zvezi z ukrepanjem v STO, za katerega je odgovoren komisar De Gucht - kot sem povedal v svojem govoru -, začeli postopek z Mehiko in Združenimi državami glede devetih surovin, ki ne vključujejo redkih zemeljskih elementov. Pregled je že zelo napredoval in se zaključuje. Ugotovitve bodo ključne tudi v smislu ukrepov, ki jih mora Komisija posledično sprejeti v zvezi z redkimi zemeljskimi elementi. Natančno ocenjujemo razmere, da bi opredelili najprimernejše instrumente na tem področju.
<P>
Vendar pa v zvezi z recikliranjem redkih zemeljskih elementov in vprašanjem, ki ga je postavil gospod Rinaldi v svojem govoru, lahko odgovorim z razlago ukrepov za recikliranje, ki jih bomo sprejeli kot Evropska komisija. Veljavna zakonodaja zajema 40 % odpadkov, ki nastanejo v EU.
<P>
Komisija je predlagala znatno razširitev predloga komisarja Potočnika, ki ni moj predlog, v zvezi s cilji za recikliranje odpadne električne in elektronske opreme, ki vsebuje redke zemeljske elemente. Načrtovani so tudi drugi ukrepi za izboljšanje ukrepanja v zvezi s proizvodi in omogočanje njihovega recikliranja po izrabi. Zakonodajo se že pripravlja, komisar Potočnik pa namerava nadaljevati v skladu s tem.
<P>
V zvezi z industrijsko politiko o redkih zemljinah in surovinah je moj namen napredovati in ne dajati obljub, saj jih nisem vajen dajati - vajen sem spoštovati obveznosti, ki jih prevzamem, zlasti zaveze, ki jih dam Parlamentu, kot sem delal vse odkar sem prejel zaupnico odborov, ki sem se jim predstavil. Nameravam napredovati in spoštovati vse obveznosti, ki sem jih prevzel, ne z najavljanjem, ampak z zagotavljanjem posameznih odzivov na potrebe evropskih podjetij in državljanov, vključno na tem občutljivem področju industrijske oskrbe.
<SPEAKER ID="756" NAME="Predsednica">
Razprava je zaključena.
<P>
Pisne izjave (člen 149 poslovnika)
<SPEAKER ID="756" NAME="Elisabetta Gardini" AFFILIATION="PPE">
v pisni obliki. - (IT) Redke zemljine so ključni element evropskega gospodarstva. V skladu s sporočilom Komisije o pobudi za surovine si moramo prizadevati zagotoviti, da bo kmalu opredeljena ambiciozna skupna strategija za ta sektor. Resnično moramo preprečiti, da bi Evropa postala povsem odvisna od sedanjega monopola Kitajske, ki danes proizvede 97 % teh kovin, ki so nepogrešljive za visokotehnološke industrije. Zato je treba ne samo ponovno oceniti potencial pridobivanja znotraj Evrope, ampak tudi z učinkovitejšim recikliranjem predelati te dragocene elemente iz odpadkov. V zvezi s tem mora Evropska unija nujno vlagati več sredstev v tehnološke raziskave, namenjene predvsem lažjemu in bolj ekonomičnemu pridobivanju redkih zemeljskih elementov iz elektronske odpadne opreme. Pomislimo na primer, da je mogoče iz ene tone mobilnih telefonov pridobiti 350 gramov zlata, če se jih pravilno reciklira. Pot do zagotavljanja trajnostne oskrbe s temi elementi je še vedno dolga in se ne more razviti brez večjega sodelovanja držav, bogatih z viri, prek strateških partnerstev in stalnih odnosov. Nazadnje si želim pravočasno sprejetje ukrepov za obravnavanje povečanja cen teh materialov, ki so strateškega pomena za evropsko industrijo.
<SPEAKER ID="756" NAME="Jarosław Leszek Wałęsa" LANGUAGE="PL">
Nedavno smo se začeli vse bolj zavedati, da so redki zemeljski elementi odločilnega pomena za tehnološke aplikacije in temeljnega pomena za razvoj okolju prijaznih tehnologij, kot so vetrne turbine, hibridna vozila itd. Omeniti je treba, da je pridobivanje izredno zapleteno. Industrija EU je povsem odvisna od uvoza redkih zemeljskih elementov iz Kitajske, ki ima monopol na tem področju, saj nadzoruje 97 % svetovne proizvodnje. Kitajska ima 36 % znanih svetovnih zalog redkih zemeljskih elementov in 59 % ocenjenih skupnih zalog ter si obenem prizadeva za sklenitev dvostranskih sporazumov, da bi si zagotovila potrjene zaloge po vsem svetu. Industrija EU ima pomanjkljiv dostop do redkih zemeljskih elementov kot surovin ter tudi do strokovnega znanstvenega in industrijskega znanja, ki je potrebno za njihovo predelavo. Poleg tega je Kitajska, medtem ko svetovno povpraševanje po redkih zemeljskih elementih še vedno narašča, napovedala drastična zmanjšanja svojega izvoza, kot je odločno opisala skupina japonskih strokovnjakov med zelo zanimivo predstavitvijo ob obisku Evropskega parlamenta februarja 2011. V zvezi z nesporno potrebo po pridobivanju redkih zemeljskih elementov s strani industrije v državah članicah EU in potrebo po raziskavah v zvezi z njimi, bi pozval k dialogu z Ljudsko republiko Kitajsko o povečanju izvoza teh surovin in k osredotočanju naših prizadevanj na iskanje alternativnih virov za njihovo pridobivanje.
