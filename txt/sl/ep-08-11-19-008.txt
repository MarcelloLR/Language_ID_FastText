<CHAPTER ID="008">
Obrazložitev glasovanja
<P>
Ustna obrazložitev glasovanja
<SPEAKER ID="091" NAME="Laima Liucija Andrikien" AFFILIATION="PPE-DE">
Gospod predsednik, rad bi se zahvalil gospe Kauppi za njeno poročilo o elektronskem registru podjetij, ki ga popolnoma podpiram. Zamisel je čudovita in poročilo je odločno, Parlament pa je enoten v tem, da podpre njegovo izvedbo.
<P>
Upam, da bomo čim prej imeli elektronske registre podjetij v državah članicah, prav tako pa tudi celotno evropsko elektronsko platformo, ki bo vsebovala vse informacije, ki jih podjetja morajo razkriti. Predlogi, če bodo uresničeni, bodo pomenili manj birokracije, več preglednosti, zmanjšano upravno breme, nižje stroške za podjetja in kot rezultat, pospešeno konkurenčnost evropskih podjetij.
<SPEAKER ID="093" NAME="Laima Liucija Andrikien" AFFILIATION="PPE-DE">
(LT) Glasovala sem za poročilo glede Uredbe o evropski statistiki, ki ga je pripravil Andreas Schwab. Razlog, da sem glasovala zanj, je v tem, da je vsebina nove uredbe resnično pomembna in bistveno izboljšuje obstoječo uredbo. V mislih imam opredelitev evropskega statističnega sistema, njegovo mesto v pravu Skupnosti. Uredba prav tako določa naloge nacionalnih statističnih ustanov v evropskem statističnem sistemu pri reševanju zadev statistične zaupnosti in statistične kakovosti. To je prav gotovo korak naprej od sedanjih razmer in veljavne ureditve.
<P>
Pravzaprav se mi zdi predlog Evropske komisije, da se loči odbor za evropski statistični sistem na dva dela, kontroverzen, in stališče poročevalca, da naj se ne bi ločevale naloge, se mi zdi bolj sprejemljiv in vreden podpore. Toda verjamem, da če bodo v prihodnosti Evropski parlament, Svet in Komisija sodelovali, bomo ta nestrinjanja rešili.
<SPEAKER ID="095" NAME="Albert Deß" AFFILIATION="PPE-DE">
(DE) Gospod predsednik, rad bi razložil glasovanje glede poročila v zvezi z modulacijo. V najnovejši kmetijski reformi je bilo odločeno, da bodo imeli kmetje gotovost pri načrtovanju do leta 2013. Iz tega razloga sem bil proti uresničevanju modulacije v takšnem obsegu, ki bi vplival na to, da bi kmetje izgubili velike vsote. Z rezultatom sem zadovoljen in bi se rad zahvalil vsem svojim kolegom parlamentarcem, ki so glasovali v prid povišanja dodatka s 5 000 evrov na 10 000 evrov, kar pomeni, da se je malim podjetjem odvzelo manj financiranja modulacije.
<P>
Če mi v politiki govorimo o gotovosti pri načrtovanju, bi morali to zagotoviti tudi kmetom. Zato sem zadovoljen glede rezultata današnjega poročila o modulaciji in upam, da bo Svet sprejel naše rezultate.
<SPEAKER ID="096" NAME="Czesław Adam Siekierski" AFFILIATION="PPE-DE">
(PL) Gospod predsednik, današnje glasovanje je zaključilo skoraj dvanajst mesecev dela o pripravi mnenja glede delovanja skupne kmetijske politike. Pomembno je, da spremembe, ki smo jih uvedli, prispevajo k poenostavitvi te politike. Istočasno bi morali ohraniti njeno skupnostno strukturo in zagotoviti enake pogoje za konkurenco. Upam, da bodo kmetijski ministri EU prebrali mnenje in sprejeli naše predloge.
<P>
Kar imam zlasti v mislih, so predlogi v zvezi s poenostavitvijo zahtev navzkrižne skladnosti, vključno s preložitvijo izvajanja zahtev v zvezi s področjem dobrega počutja živali do leta 2013, področja C, s strani novih držav članic. Na žalost je bilo oblikovanih mnogo rešitev na način, ki ne upošteva razmer ali obstoječega modela kmetijstva v novih državah članicah. Sedaj začenjamo razpravljati o prihodnosti skupne kmetijske politike po letu 2013 in pregledovati finančno perspektivo. Še veliko dela nam je ostalo.
<SPEAKER ID="097" NAME="Seán Ó Neachtain" AFFILIATION="UEN">
(GA) Gospod predsednik, rad bi pohvalil zelo pozitivno glasovanje, ki se je odvijalo danes, v zvezi s skupno kmetijsko politiko, in rad bi pozdravil politike, ki so bile predstavljene, na premer politiko zagotavljanja sadja in zelenjave šolam.
<P>
Toda v zvezi s politiko samo bi rad pritegnil pozornost še enkrat na obvezno modulacijo, ki jo priporoča Komisija, in izjavil, da sem v celoti proti. Politika mora biti prožna in državam članicam mora biti dovoljeno, da povišajo ali znižajo modulacijo kot želijo.
<P>
Po mojem mnenju je prag 5 000 evrov prenizek. Treba bi ga bilo povišati na 10 000 EUR, da bi zaščitili in podprli kmete z nizkimi dohodki, ki že sedaj trpijo - menim, da ne bi smeli denarja vzeti od njih za obvezne modulacije.
<SPEAKER ID="099" NAME="Giovanni Robusti" AFFILIATION="UEN">
(IT) Gospod predsednik, gospe in gospodje, želel sem besedo, ker želim javno navesti razloge za moj dokončni glas proti Santosovemu poročilu 0401 in 02. Poročilo večinoma temelji na pregledu stanja splošne kmetijske politike, ki ne upošteva spremenjenih pogojev v svetu. Razpravljamo o podrobnostih, ne da bi videli glavni problem.
<P>
SKP, za katero uporabljamo za preverjanje pregled stanja, je bila oblikovana za zmanjšanje kmetijske proizvodnje, s čimer bi spodbudili varstvo okolja, saj so to bili tisti pogoji, po katerih je bila vzpostavljena. Danes vsi vemo, da so se gospodarski pogoji drastično spremenili, vendar SKP ostaja več ali manj enaka, in vse, o čemer razpravljamo, je, ali je boljša prva ali druga možnost ali potrebujemo manj ali več, ta ali oni ukrep, ko so sedaj postali neprimerni za reševanje izzivov prihodnosti.
<P>
Ne morem sprejeti tega večnega razpravljanja o majhnih, specifičnih interesih in s tem zapostavljanja splošnega dobrega. Prepričan sem, da je prva žrtev tega pomanjkanja poguma kmetijstvo samo. Da bi sprožil dialog in razpravo, sem glasoval proti temu poročilu; na svoji spletni strani navajam tehnične podrobnosti, ki jih ni mogoče vključiti v enominutni govor, in moji specifični razlogi bodo tam objavljeni.
<SPEAKER ID="100" NAME="Csaba Sándor Tabajdi" AFFILIATION="PSE">
(FR) Gospod predsednik, madžarski člani skupine socialdemokratov v Evropskem parlamentu so glasovali za poročilo gospoda Capoulasa Santosa, ker so ta poročila veliko bolj pozitivna za nove države članice in tudi za Madžarsko. Obvezna modulacija in postopna modulacija sta manj okrutni kot predlog Komisije. Obžalujem, ker ni bilo glasovanja za spremembo, ki jo je predlagala ALDE glede obvezne modulacije. To je obžalovanja vredno, toda kljub temu je to dobro poročilo.
<P>
Kar zadeva drugo poročilo, je spremembo 67 predlagala skupina socialdemokratov. Glede na intervencijski sistem je zelo pomembno, da se ne intervenira na podlagi razpisnih postopkov. Ohranjanje tega sistema je zelo pozitivno. Zato smo glasovali za.
<SPEAKER ID="101" NAME="Mairead McGuinness" AFFILIATION="PPE-DE">
Gospod predsednik, čestitam gospodu Capoulasu Santosu za njegovo zelo kompleksno delo. Delegacija Fine Gael je ta poročila podprla z opozorili. Pri vprašanju mlečnih kvot smo glasovali za večjo prožnost in višji odstotni delež povečanja kvot ter s tem dali kmetom priložnost, da pridelajo mleko, če bi to želeli. Obžalujem, da to ni bilo stališče plenarnega zasedanja in smo sedaj spet pri predlogu Komisije.
<P>
Drugič, kar zadeva modulacijo, smo zaskrbljeni glede prenosa sredstev s stebra 1 na steber 2, ker jemlje prihodek kmetom, ki se uporabi v shemah, ki zahtevajo sofinanciranje držav članic, in to je nekaj, kar morda ne bo zagotovljeno v prihodnosti. Povišanje franšize na 10 000 EUR, za kar je Parlament glasoval za, je dobrodošlo. Rad bi pojasnil, da bi se naše glasovanje o uvodni izjavi 6 - spremembi 190 in 226 - moral glasiti "+" (za). Upam, da bo Svet pomagal bolečemu sektorju ovčereje v svoji prizadevanjih za prihodnost in danes.
<SPEAKER ID="103" NAME="Dimiter Stoyanov" AFFILIATION="NI">
(BG) Vašo pozornost bi rad usmeril na predlagano spremembo 54, ki jo je oblikoval gospod Deß in skupina ostalih članov parlamenta. Če bi bila ta sprememba sprejeta, bi to pomenilo neverjeten dvojni standard med starimi in novimi državami članicami, saj bi s povečanjem kvote nove države članice povečale kvoto le, če bi proračunsko leto to dopuščalo. Vidim, da je gospod Deß še vedno med poslušalstvom - tako bi mi lahko sam razložil, ali proračunsko leto omogoča, da se kvote za nove države članice povišajo. Na srečo ta sprememba ni bila sprejeta, ampak jo je ta parlament zavrnil, tako da sem lahko glasoval za celotno poročilo in sem zelo vesel, da Parlament ni dovolil, da bi se oblikovali dve kategoriji držav članic glede povečanih mlečnih kvot.
<SPEAKER ID="104" NAME="Albert Deß" AFFILIATION="PPE-DE">
(DE) Gospod predsednik, poročilo o mlečnih kvotah zahteva, da se mlečne kvote povišajo. Skupaj z vsemi svojimi kolegi CSU sem glasoval proti vsem spremembam, kjer se poziva k povišanju kvote. Mlečna kvota, ki se mora začeti uporabljati z 31. marcem 2015, se uvaja za stabilizacijo evropskega trga z mlekom. Trenutno obstaja presežek na evropskih trgih z mlekom.
<P>
To je povzročilo resen pritisk na cene mleka. Vsako nadaljnje povečanje kvote bo okrepilo padec cen, s katerimi se soočajo proizvajalci mleka. Vsakdanji kruh mnogih kmetov bi nato bil v nevarnosti. Ne potrebujemo povečanja kvot, pač pa sistem, ki se prožno odziva na razmere na trgu. Če se kljub temu večina tukaj v Parlamentu in Svetu odloči, da se do leta 2015 zaključi z mlečnimi kvotami, bo potreben sklad za mleko, da se bo v prihodnosti zagotovila nepretrgana proizvodnja mleka v prikrajšanih območjih in na travnatih območjih.
<SPEAKER ID="106" NAME="Daniel Hannan" AFFILIATION="NI">
Gospod predsednik, če bi moral oblikovati najdražji, najpotratnejši, skorumpiran, nemoralen, birokratski sistem kmetijske podore, kar bi jih lahko, mislim, da mi ne bi uspelo iznajti nekaj tako bistroumnega kot je sedanja skupna kmetijska politika, sistem, ki kaznuje nas, davkoplačevalce, da subvencioniramo proizvodnjo hrane, za katero ni trga, in nas nato kaznuje še enkrat, kot potrošnike, da zanj vzdržujemo cene. Pogosto nas kaznuje še tretjič, kot davkoplačevalce, da se uničuje hrana, ki se ni mogla prodati.
<P>
Medtem pa povzroča opustošenje okolja, ker subvencije, temelječe na proizvodnji, spodbujajo sekanje žive meje in uporabo pesticidov ter neprijaznih gnojil in seveda povzroča grozno pomanjkanje hrane v Afriki. Moram reči, da je to še zlasti škodljivo za državo kot je vaša in moja, ki je uvoznica hrane z relativno učinkovitim kmetijskim sektorjem, in ki je zato kaznovana, tako pozitivno kot negativno, ker plačuje več v sistem in dobiva iz njega manj kot druge države članice EU.
<P>
Karkoli bi naredili, bi bilo bolje od skupne kmetijske politike, pa naj bo to neposredna podpora ali kak drug sistem. In če ste mislili, da sem pozabil povedati, skrajni čas je, da damo Lizbonsko pogodbo na referendum. Pactio Olisipiensis censenda est!
<SPEAKER ID="108" NAME="Christa Klaß" AFFILIATION="PPE-DE">
(DE) Gospod predsednik, glasovala sem za poročilo Capoulasa Santosa in spremembo 186, ki priporoča franšizo 10 000 EUR za modulacijo.
<P>
To zadeva kmetijstvo manjšega obsega v Evropi. Proces modulacije je treba uporabiti zmerno. Majhne kmetije v Evropi potrebujejo podporo EU, tako da lahko še naprej obstajajo v plačilni strukturi EU. Želimo, da se v Evropi prideluje zdrava hrana, ki je dosegljiva po razumnih cenah. Prav tako želimo, da se upravlja podeželje. Če si resnično želimo vse to, moramo dati našim kmetom podporo, tako da lahko še naprej pridelujemo zdravo hrano v Evropi, ki je področje z enim najbolj ugodnih podnebij na svetu. Zato sem glasoval za poročilo Capoulasa Santosa.
<SPEAKER ID="110" NAME="Hynek Fajmon" AFFILIATION="PPE-DE">
(CS) Gospod predsednik, gospe in gospodje, glasoval sem proti poročilu, ki ga je pripravil Capoulas Santos o evropskem skladu za razvoj podeželja. Ta program smo napisali šele pred dvema letoma in je začel dejansko delovati lani. Vlagatelji so začeli sestavljati svoje projekte in se seznanjati s pravili sklada. Zdaj le po enem letu pa pravila spreminjamo. Takega koraka ne morem podpreti, saj bo prinesel le izgubo in zakasnitve pri financiranju projektov, ki jih potrebujejo podeželja. Take pogoste spremembe pravil ne morejo prinesti nobenih ugodnosti in zato sem glasoval proti poročilu.
<SPEAKER ID="112" NAME="Zdzisław Zbigniew Podkański" AFFILIATION="UEN">
(PL) Gospod predsednik, to je zelo pomembna tema. Iz ocene skupne kmetijske politike izhaja, da bo imela v prihodnosti smisel, če bo temeljila na poštenih načelih. Skupna kmetijska politika mora predvsem zagotavljati varnost oskrbe s hrano za Evropo, samozadostnost in pridelavo hrane za izvoz, kot tudi gospodarsko varnost za kmečke družine, sposobnost za preživetje kmetijske proizvodnje, enake subvencije za kmete iz starih in novih držav članic, varnost okolja, ohranitev bioraznolikosti, ustavitev pridelave in gojenja gensko spremenjenih organizmov po celi Evropski uniji, razvoj podeželja, zagotavljanje napredovanja najbolj prikrajšanim območjem, varovanje kulturne dediščine in ohranjanje tradicionalne kulture ter tudi enak dostop kmečkega prebivalstva do izobraževanja, kulture in tehničnega razvoja. Te cilje je mogoče doseči le, če se kaj naučimo iz lastnih izkušenj in izberemo pogumne rešitve.
<P>
Pisne obrazložitve glasovanja
<SPEAKER ID="115" NAME="Šarūnas Birutis  " AFFILIATION="ALDE">
v pisni obliki. -? (LT) V evropskem akcijskem načrtu za okolje in zdravje 2004-2010 se priznava potreba po izboljšanju kakovosti, sposobnosti primerjave in dostopnosti podatkov o zdravstvenih pogojih in motnjah, povezanih z okoljem, z uporabo statističnega programa Skupnosti. Mislim, da je to zelo pomembna uredba. Poznati moramo družbeno zaznavanje zdravja in podvrženost raznim boleznim. Ta uredba vzpostavlja skupni sistem za organizacijo statistike Skupnosti glede družbenega zdravja in zdravja in varnosti delavcev.
<P>
Zelo je pomembno, da se v Evropski uniji zbirajo podatki o zaznavanju zdravja s strani državljanov, fizične in duševne aktivnosti in motnje, primeri bolezni, ki naraščajo ali upadajo, poškodbe, škoda, ki jo povzročita alkohol in droge, način življenja in dostopnost zdravstvenih ustanov.
<P>
Statistika bo morala vključevati bistvene informacije za ukrepe Skupnosti na področju družbenega zdravja, s ciljem podpirati nacionalne strategije, ki razvijajo visokokakovostno in stabilno zdravstveno varstvo, dostopno vsem.
<SPEAKER ID="116" NAME="Ilda Figueiredo  " LANGUAGE="PT">
Ta uredba določa skupni okvir za sistematično izdelavo statistike Skupnosti za javno zdravje ter zdravje in varnost pri delu. Trenutno se statistični podatki o javnem zdravju ter zdravju in varstvu pri delu zbirajo večinoma prostovoljno. Sprejetje te uredbe bo formaliziralo sedanji džentelmenski dogovor in bo zagotovilo trajnost zbiranja podatkov kot tudi kakovost in primerljivost podatkov.
<P>
Evropski parlament je pri prvi obravnavi leta 2007 sprejel 12 sprememb k predlogu Komisije. Večina sprememb je zadevala horizontalne vidike, kot so vključevanje spola in starosti v razlečnitvene spremenljivke in uporabo dodatnega in dopolnilnega financiranja, ki ga zagotavljajo nekateri programi Skupnosti na dveh področjih, ki jih pokriva uredba. Nekatere spremembe so bile sprejete k prilogam, ki obravnavajo izključno ali javno zdravje ali zdravje in varstvo pri delu, kot so zbiranje podatkov o varstvu pred pandemijo in nalezljivimi boleznimi.
<P>
V naknadnih pogajanjih s slovenskim predsedstvom so bile skoraj vse spremembe, ki jih je sprejel Evropski parlament, vključene v skupno stališče. Svet je naredil še nekaj drugih sprememb v besedilo, vendar, široko gledano, so bile te spremembe sprejemljive.
<SPEAKER ID="117" NAME="Duarte Freitas  " LANGUAGE="PT">
Ta uredba vzpostavlja skupni okvir za sistematično pripravo statističnih podatkov Skupnosti na področju javnega zdravja ter varnosti in zdravja pri delu.
<P>
Statistika bi morala imeti obliko usklajenih in skupnih sklopov podatkov, ki jih ustvari Eurostat skupaj z nacionalnimi statističnimi ustanovami in drugimi nacionalnimi oblastmi, ki so odgovorne za zagotavljanje uradnih statistik.
<P>
Trenutno se statistični podatki o javnem zdravju ter zdravju in varstvu pri delu pretežno zbirajo na prostovoljni osnovi.
<P>
Strinjam se s predlagano uredbo, ker je njen cilj utrditi napredek, ki je bil narejen pri rednem zbiranju podatkov na teh dveh področjih, tako da bi formalizirali zdajšnji neformalni dogovor med državami članicami, s čimer bi zajamčili neprekinjeno zbiranje podatkov in vzpostavili zakonski okvir za izboljšanje kakovosti in primerljivosti podatkov na podlagi skupnih metodologij. Nedvomno bo to zagotovilo večjo jasnost načrtovanja, vzdržnost in stabilnost evropskih zahtev po statističnih podatkih v zvezi z javnim zdravjem ter zdravjem in varstvom pri delu.
<SPEAKER ID="118" NAME="Ian Hudghton  " AFFILIATION="Verts/ALE">
v pisni obliki. - Trenutno ne obstajajo usklajeni standardi glede statistike Skupnosti za področje javnega zdravja ter varnosti in zdravja in pri delu. Uskladitev teh statističnih podatkov bo zelo izboljšala primerljivost in povečala razvoj politik. Skupno stališče na splošno sprejema spremembe, ki jih je pripravil ta parlament v prvi obravnavi in skladno s tem sem lahko podprl poročilo Scheelove.
<SPEAKER ID="119" NAME="Andreas Mölzer  " LANGUAGE="DE">
Stres sodobnega delovnega okolja ter novih tipov pogodb o zaposlitvi, nezanesljivost zaposlitve in slabo usklajevanje poklicnega in zasebnega življenja puščajo posledice. Statistika kaže, da so težave z duševnim zdravjem trenutno eden od glavnih vzrokov za predčasen umik iz poklicnega življenja. Nezanesljivost zaposlovanja seveda spremlja povišan pojav ustrahovanja. Zdravstvene težave, kot so bolečine v križu, prav tako nenehno naraščajo. Zraven tega se je v zadnjih letih število primerov, kjer so bili zaposleni odpuščeni v času bolniškega dopusta ali po nesreči na delovnem mestu, povišalo. Veliko je problemov, proti katerim moramo nastopiti, in potrebujemo statistične podatke, da bi lahko sledili zadnjim trendom. Zaradi tega sem glasoval za poročilo Scheelove.
<SPEAKER ID="998" NAME="Dumitru Oprea  " LANGUAGE="RO">
Očitno je, da potrebujemo statistiko Skupnosti za javno zdravje ter zdravje in varnost pri delu, da bi lahko podprli strategije, katerih cilj je razviti zdravstveno oskrbo visoke kakovosti, ki je gospodarna in dostopna vsem.
<P>
Zdravje in varnost pri delu je področje, ki vzpodbuja varovanje življenja delavcev, njihovo integriteto in zdravje ter ustvarja delovne pogoje, ki bodo zagotovili njihovo psihološko, fiziološko in socialno dobrobit. Da bi to dosegli, potrebujemo skladen in vzdržen program, ki bo varoval zaposlene pred tveganji nesreč in bolezni, povezanih z delom.
<P>
Podpiram to okvirno resolucijo, ker trenutno nimamo usklajenih in skupnih sklopov podatkov, ki bi lahko dokazali kakovost in primerljivost informacij iz statističnih sistemov vsake države. Statistika Skupnosti glede zdravja bi morala biti prilagojena narejenemu napredku in doseženim rezultatom ukrepov Skupnosti, ki so bili izvedeni na področju javnega zdravja.
<SPEAKER ID="997" NAME="Andrzej Jan Szejna  " LANGUAGE="PL">
V današnjem glasovanju sem volil za sprejetje priporočila o skupnem stališču Sveta glede sprejema Uredbe Evropskega parlamenta in Sveta o statističnih podatkih Skupnosti v zvezi z javnim zdravjem ter zdravjem in varnostjo pri delu.
<P>
Menim, da bi naša strategija promocije zdravja morala dati poseben pomen preprečevanju in zgodnjemu odkrivanju bolezni. Ta strategija bo učinkovita, če bomo ljudem priskrbeli ustrezne ustanove za zdravstveno oskrbo in zdravljenje in če zmanjšamo razlike pri dostopu do zdravstvene oskrbe med državami članicami Evropske unije.
<P>
Skupne strategije zdravstvene oskrbe ne bomo mogli razviti, če ustrezne statistične ustanove ne razpolagajo z ustreznimi podatki. Posledično bo sprejem uredbe predstavljal korak k boljšemu usklajevanju dejavnosti Skupnosti v zvezi s statističnimi podatki o zdravstveni oskrbi. Zbiranje podatkov o pandemijah in infekcijskih boleznih bo nedvomno prispevalo k njihovemu izboljšanemu nadzoru.
<P>
Prav tako je treba omeniti, da se statistično podatki o javnem zdravju in zdravstveni oskrbi trenutno zbirajo le na prostovoljni osnovi. Zaradi tega je cilj uredbe formalizirati obstoječe rešitve in zagotoviti neprekinjenost zbiranja podatkov.
<P>
Soglasno sprejet sklep Odbora za okolje, zdravje in varstvo potrošnikov priča o pomenu in pravilnosti poročila.
<SPEAKER ID="121" NAME="Ian Hudghton  " AFFILIATION="Verts/ALE">
v pisni obliki. - Glasoval sem za poročilo gospe Kauppi. Podjetja širom Evrope bi morala delovati v okolju, ki jim ne nalaga odvečnih bremen. Kljub temu mora biti državam članicam omogočeno, da oblikujejo lastne zahteve in treba je spoštovati načelo subsidiarnosti. Zadovoljen sem, da je poročilo gospe Kauppi našlo pravo ravnovesje.
<SPEAKER ID="996" NAME="Andrzej Jan Szejna  " LANGUAGE="PL">
Glasoval sem za sprejem poročila o Direktivi Parlamenta in Sveta o razkritju informacij in zahtevah po prevodu, katerih namen je zmanjšati preveliko upravno breme, ki ga nosijo podjetja določene vrste.
<P>
Cilj predloga je odstraniti iz nacionalne zakonodaje vse zahteve po razkritju dodatnih informacij, ki zvišujejo poslovne stroške.
<P>
V skladu z obstoječimi predpisi je treba podatke vnesti v trgovinske registre držav članic in jih objaviti v nacionalnem uradnem listu.
<P>
V današnjem času, ko trgovinski registri objavljajo informacije na internetu, objava v uradnem listu v večini primerov ne ustvarja dodane vrednosti, temveč podjetja izpostavlja visokim stroškom.
<P>
Predlagane spremembe omogočajo državam članicam fleksibilnost v postavljanju zahtev po razkritju dodatnih informacij in zagotavljajo, da bodo podjetja oproščena dodatnih, pogosto nepotrebnih plačil.
<SPEAKER ID="123" NAME="Šarūnas Birutis  " LANGUAGE="LT">
Naloga statistike je, da zagotovi objektivne in kvantitativne podatke, na katere se lahko sklicujemo v procesih, kamor spada oblikovanje javnega mnenja in odločanje. Statistični podatki EU in držav članic so neposreden podporni ukrep pri sprejemanju političnih in upravnih odločitev. Tako moramo pri usklajevanju statističnih sistemov EU upoštevati njihov pomen.
<P>
Treba je zagotoviti znanstveno neodvisnost evropskih statističnih raziskav. Poleg tega predpisi ne smejo biti v nasprotju z načelom subsidiarnosti.
<P>
Podpiram predlog Komisije glede uredbe o evropskih statističnih podatkih, ki je pravna osnova za zbiranje statističnih podatkov na evropski ravni in ki ponovno obravnava veljavni pravni sistem, v skladu s katerim je urejena organizacija statističnih podatkov na evropski ravni.
<SPEAKER ID="124" NAME="Bruno Gollnisch  " LANGUAGE="FR">
Glasovanje proti poročilu, ki je na prvi pogled tehnično, ker se nanaša na izdelavo statističnih podatkov Skupnosti, se morda zdi absurdno. Vendar pa je koristno razpolagati s takimi podatki za pomoč pri oblikovanju odločitev.
<P>
Kljub izrečenim nameram nov predpis vodi v izdelavo novih zapletenih statističnih podatkov, v večanje statističnega bremena nacionalnih ustanov in podjetij, tako v smislu birokracije kot finančnih stroškov, v nasprotju z večkrat danimi zavezami, da je treba to breme poenostaviti in zmanjšati.
<P>
Še več, bruseljska Evropa vsak dan kaže, kaj si misli o številkah, ki bi jih morala uporabljati. Navedel bom le dva primera. Prvič, omejeni predlogi za podporo realnemu gospodarstvu, ki vstopa v recesijo, podpora, ki bo v vsakem primeru podvržena dogmatski primarnosti nedotakljive konkurenčnosti, svetovni prosti trgovini in "neumnemu" Paktu za stabilnost in rast. Drugič, zanikanje inflacije, ki jo občutijo gospodinjstva od uvedbe evro kovancev in bankovcev dalje. Cene nekaterih osnovnih dobrin so se dejansko podvojile, v 6 letih celo potrojile, medtem ko se ECB osredotoča na globalne in zavajajoče agregate ter poziva k zmernim plačam.
<SPEAKER ID="125" NAME="Ian Hudghton  " AFFILIATION="Verts/ALE">
v pisni obliki. - Zbirka podatkov igra vodilno vlogo pri razvoju politik in odločanju. Predlog Komisije s tega področja bo dal trden pravni status zbiranju podatkov in sam se glasoval za poročilo gospoda Schwaba.
<SPEAKER ID="995" NAME="Jean-Pierre Audy  " LANGUAGE="FR">
Na osnovi poročila portugalskega poslanca, Luisa Manuela Capoulasa Santosa, sem glasoval za zakonsko resolucijo, ki spreminja predlog za uredbo Sveta o skupnih pravilih za sheme neposrednih podpor za kmete v okviru skupne kmetijske politike in o določenih shemah podpor za kmete. Da bi izključili možnost ogrožanja oskrbe v okviru uravnoteženega in trajnostnega upravljanja zemljišč, je nujno potrebno potrditi koncept varne hrane. Pozdravljam in podpiram zahteve po poenostavitvi postopkov. Podpiram instrumente Skupnosti za obvladovanje krize. To glasovanje potrjuje ugodno spremembo v tem, kako se upošteva kmetijstvo v politikah Skupnosti. Vendar še problem kmetijstva v prihodnosti ni rešen: to bo predmet volilnih razprav v letu 2009 in političnih pogajanj, ki se bodo začela takoj po volitvah.
<SPEAKER ID="127" NAME="Alessandro Battilocchio  " AFFILIATION="PSE">
v pisni obliki. - (IT) Potrjujem, da sem volil za poročilo Capoulasa Santosa, vendar bi želel opozoriti na dva vidika, ki bi lahko postala nevzdržna za kmete v moji državi. Prvi se nanaša na mlečne kvote: enoodstotni dvig, ki je posledica doseženega kompromisa, je resnično premajhen korak in ni zadosten za izpolnitev upravičenih zahtev kmetov.
<P>
Drugo nezadovoljivo področje je dodeljevanje sredstev za tobak. Čeprav se tukaj moje mnenje razlikuje od mnenja moje politične skupine, sem trdno prepričan, da je pomoč treba razširiti. Manjše subvencije ne bi pripomogle k boju proti kajenju, imele pa bi negativni vpliv na ohranjanje delovnih mest v sektorju z več kot 500 000 delavci v 27 državah članicah. Upam, da bo prišlo do izboljšanja predloga v času korakov, ki bodo sledili današnjemu sprejemu.
<SPEAKER ID="128" NAME="Bastiaan Belder  " AFFILIATION="IND/DEM">
v pisni obliki. - (NL) Pregled stanja SKP je obširno in pomembno področje. Naj nam bo všeč ali ne, mi določamo pot, ki jo bo kmetijska politika ubrala po letu 2013. Dovolite mi, da v tem zvezi omenim dva vidika.
<P>
Nevezana podpora omogoča bolj tržno usmerjeno in zato bolj konkurenčno in inovativno kmetijstvo, vendar se ne smemo preusmeriti v popolnoma liberaliziran kmetijski trg. Ne smemo zavreči dežnika isto minuto, ko se pokaže sonce. Intervencijski mehanizmi, zavarovalno kritje in podobno bi morali biti organizirani tako, da ne bodo izkrivili trga, in bi istočasno morali predstavljati pravo varnostno mrežo.
<P>
Predlogi, da bi usmerili znatne zneske k drugemu stebru s pomočjo modulacije, nimajo moje podpore. Zdi se, da se sredstva prvega stebra porabljajo razumneje kot sredstva za razvoj podeželja. Menim celo, da bo prišlo do raznoraznih problemov sofinanciranja v zvezi z enotnimi pogoji delovanja.
<SPEAKER ID="994" NAME="Hanne Dahl  " LANGUAGE="DA">
Junijsko gibanje je glasovalo proti spremembi 208 v poročilu, saj je izbruh infekcijskih bolezni pri živalih posledica nezadostne veterinarske ločitve živali. Problemi se pojavljajo v povezavi s komercialno rabo živali. Zaradi tega so kmetje in njihova industrija tisti, ki nosijo odgovornost in tveganje, povezano s pravilnim ravnanjem z živalmi, da bi se izognili boleznim.
<P>
Osnutek zakona o skupni ekonomski delitvi stroškov je slaba ideja, ker to pomeni, da bodo na koncu državljani plačali nekaj, za kar niso odgovorni.
<SPEAKER ID="130" NAME="Bairbre de Brún  " LANGUAGE="GA">
Cilj reforme SKP bi moral biti izboljšanje politike, tako da bi življenje na podeželju v Evropi bilo bolj trajnostno na družbeni, gospodarski in okoljski ravni.
<P>
Ukrep pregleda stanja je skupek, ki vsebuje nekaj izboljšav, vendar je neuspešen na drug način pri reševanju izzivov, ki so pred nami. Podeželsko življenje, posebej kmetijstvo, se v sedanjem času sooča s številnimi grožnjami. Mladi kmetje morajo zapustiti zemljo, medtem ko so istočasno veliki posestniki nagrajeni zato, da ne obdelujejo dragocene kmetijske zemlje. Prav tako je ogrožena biološka raznolikost.
<P>
Strinjam se, da bi morala biti možnost porabe rezervnih sredstev za nove in mlade kmete ter za kategorije na območjih z najbolj neugodnim položajem, ena takih so ovce - ki imajo pomembno vlogo pri ohranjanju biološke raznolikosti. Prav tako sem za, da se vloge za plačila kmetom oddajo prej v letu, kar bi kmetom omogočilo večjo stabilnost. Naše podeželske skupnosti zahtevajo stabilnost, kar jim omogoča načrtovanje prihodnosti.
<SPEAKER ID="131" NAME="Avril Doyle  " AFFILIATION="PPE-DE">
v pisni obliki. - Medtem ko sem podprla Santosovo poročilo glede predloga za uredbo Sveta o Skupnih pravilih za sheme neposrednih podpor za kmete v okviru skupne kmetijske politike in uvedbe nekaterih shem podpor za kmete, nisem za spremembo, ki je prinesla večjo modulacijo. Posledica bo prenos dodatnih sredstev iz stebra 1 k stebru 2, kar bo neposredno odvzelo prihodek kmetom (posebej malim kmetom) v državah, kot je Irska. Sredstva bodo šla k shemam, kjer je potrebno sofinanciranje držav članic - to pa je nezanesljiv vir, na katerega se ne moremo zanesti.
<SPEAKER ID="132" NAME="Lena Ek  " LANGUAGE="SV">
Odločila sem se, da bom volila proti poročilu, ker je ta predlog Komisije bil nedvomno korak v napačno smer iz več razlogov. Primer so zvodenele spremembe neposredne pomoči razvoju podeželja. Večina se je strinjala, da bi za leti 2009 in 2010 neposredno pomoč znižali le za 6 %. Komisija je predlagala, da bi pomoč znižali za 7 % v letu 2009 in za 9 % v letu 2010. Osebno bi raje videla večja znižanja.
<P>
Zraven tega je dvignila prag, pri katerem se neposredna pomoč prelevi v pomoč za razvoj podeželja. V skladu s prvotnim predlogom bi se ta prenos nanašal na podporo, ki znaša 5 000 EUR letno in več. Večina je sedaj glasovala, da se ta prag dvigne na 10 000 EUR. Posledično se zmanjša delež pasivne kmetijske pomoči, ki se spremeni v aktivno pomoč za razvoj podeželja. Denar bi bil bolje porabljen, če bi ga namenili za odprtje podjetij na podeželju in ne za pridelavo pridelkov, ki že imajo dober dobiček.
<SPEAKER ID="133" NAME="Ilda Figueiredo  " LANGUAGE="PT">
Kljub izboljšavam tega poročila, h katerim smo prispevali, tudi s sprejemom našega predloga po izvzetju povišanja modulacije s 5 000 EUR na 10 000 EUR, da bi omogočili večjo socialno pravičnost pri plačilih pomoči kmetom, obžalujemo, da so drugi predlogi bili zavrnjeni, čeprav so nekateri prejeli več kot 200 glasov v podporo, kot je na primer podpora proizvodnji sladkorja na Azorih.
<P>
Prav tako obžalujemo, da predlog poenostavljene pomoči za kmete, ki prejmejo zneske do 1 000 EUR, ni bil sprejet, čeprav ga je podprlo 175 poslancev. Proti pomanjkanju socialne občutljivosti v predlogu Komisije bi se lahko bojevali tako, da bi poenostavili postopek in zmanjšali birokracijo, kar je bil dejansko izgovor Evropske komisije, da je lahko predlagala ukinitev pomoči, ki znaša manj kot 250 EUR na leto. To bi lahko škodilo približno 90 000 malim portugalskim kmetom.
<P>
Kljub temu da smo v končnem glasovanju bili proti poročilu, pa še naprej branimo naše predloge, saj menimo, da so najboljši način za podporo portugalskim kmetom in našemu kmetijstvu, ki temelji na družinskih gospodarstvih.
<SPEAKER ID="134" NAME="Glyn Ford  " AFFILIATION="PSE">
v pisni obliki. - Evropska parlamentarna laburistična stranka je imela številne resne pomisleke v zvezi s tem poročilom, ki bo povzročilo in povečalo izkrivljanje znotraj Evropske unije ter v svetovnem merilu glede kmetijske proizvodnje. Glede današnjega glasovanja, kjer je bilo sprejetih veliko sprememb za utrditev in poslabšanje tega položaja, na koncu nisem mogel podpreti niti spremenjenega predloga niti osnutka zakonodajne resolucije, kljub temu da poročilo vsebuje druge elemente, ki jih podpiram.
<SPEAKER ID="135" NAME="Duarte Freitas  " LANGUAGE="PT">
Čeprav se strinjam, da je treba popraviti sheme podpor za kmete, menim, da predlog Komisije presega dejanske potrebe in s tem resno vpliva na prihodke kmetov, ki so varuhi evropske podeželske krajine in so temeljnega pomena za našo prehransko neodvisnost.
<P>
Na mnogo načinov poročilo Capoulasa Santosa izboljšuje predlog Komisije, še posebej, ker dopušča državam članicam več prožnosti pri določanju najnižjih pragov za plačila.
<P>
Zato sem glasoval za prag 10 000 EUR/leto za izvedbo modulacije, ki bo koristila številnim malim in srednje velikim kmetom, in proti uvedbi višjih modulacijskih stopenj za zadruge in ostale pravne osebe, ki jih sestavljajo kmetje, ki posamezno ne prejmejo več kot 100 000 EUR, da bi se izognili nepravičnemu kaznovanju kmetov.
<P>
Čeprav poročilo ni popolno - na primer ne omogoča redistribucijskega učinka dodatne modulacije -, sem zadovoljen s končnim rezultatom glasovanja na plenarnem zasedanju, zato sem glasoval za zakonodajno resolucijo.
<SPEAKER ID="136" NAME="Hélène Goudin in Nils Lundgren  " LANGUAGE="SV">
Odbor Evropskega parlamenta za kmetijstvo in razvoj podeželja je kot ponavadi ubral drugo pot, kot jo je ubrala Komisija. Namesto preoblikovanja skupne kmetijske politike želi odbor povečati subvencije in zagotoviti, da davkoplačevalci povečajo svoje gospodarske deleže.
<P>
Junijska lista želi vsekakor ukiniti izvozna nadomestila na kmetijske proizvode in je glasovala za te predloge, ki to priporočajo. Menimo, da EU v tujini dela veliko škodo, ko izvaja damping na kmetijske proizvode v revnih državah, ne da bi posvečala pozornost družbenim posledicam.
<P>
Junijska lista želi ukiniti skupno kmetijsko politiko in dodali bi, da je sreča, da Evropski parlament nima pravice soodločanja pri kmetijski politiki EU. Sicer bi se EU ujela v past protekcionizma in velikih subvencij vsem raznoraznim skupinam v kmetijski industriji.
<SPEAKER ID="137" NAME="Jean-Marie Le Pen  " LANGUAGE="FR">
Pred velikim proračunskim obratom leta 2013, ki lahko nakazuje konec SKP z bližajočo se ponovno nacionalizacijo, države članice skušajo doseči dogovor o novi reformi SKP, sledeči tej v letu 2003.
<P>
Objavljeni cilj Komisije je še nadalje prilagoditi trg z zmanjšanjem neposrednih subvencij za okoljsko politiko in politiko razvoja podeželja.
<P>
Ta reforma na žalost ni enaka izzivom, s katerimi se sooča Evropa na kmetijskem področju: nahraniti 9 milijard ljudi v letu 2050, pridelava na omejenih kmetijskih območjih, odvisnost od cen, ki so povezane s špekulacijo kmetijskih surovin itd.
<P>
V tem spremenljivem in negotovem kontekstu moramo braniti izjeme, narejene za kmetijstvo in STO, ker kmetijstvo in industrija za predelavo hrane nista podjetji kot vsa ostala, ampak neprenosljiva proizvodnja, ki izhaja iz znanja in izkušenj ter nadarjenosti generacij kmetov.
<P>
In kaj če bi bil pregled stanja SKP le prvi korak nasproti popolni liberalizaciji SKP, brez regulative in varnostne mreže?
<P>
Biti moramo oprezni in zavračati vsak liberalizem glede tega vprašanja, kar pa ne pomeni neukrepanja.
<SPEAKER ID="138" NAME="Astrid Lulling  " LANGUAGE="DE">
Nisem vesel rezultata kompromisa Odbora za kmetijstvo in razvoj podeželja, ampak sem z njim zmerno zadovoljen. Sposobni smo bili preprečiti resno škodo, ki bi se zgodila našim kmetom zaradi slabih predlogov, ki jih je predložila Komisija EU, s tem da smo zagotovili, da se neposredna plačila ne znižajo za 13 % med letoma 2009 in 2013. Ta neposredna plačila, ki so zdaj za naše kmete bistvena, bi se morala znižati le za 1 % leta 2009 in 2010 ter za največ 2 % leta 2011 in 2012.
<P>
Če bo ta denar prešel v sklad za mleko, kot smo predlagali, na primer, da se plačajo premije za travo proizvajalcem mleka, bo zmanjšanje neposrednega prihodka manj boleče. Cene mleka spet padajo, ne pa tudi proizvodni stroški. Cena gnojil je na primer narasla za 40 %. Na žalost je komisar spet proti skladu za mleko.
<P>
Tud če kmetom ne zmanjšamo neposrednih plačil, ki znašajo do 5 000 EUR ali celo do 10 000 EUR na leto, kot se zahteva v spremembah, ki presegajo kompromis, ki ga je predlagal Odbor za kmetijstvo in razvoj podeželja, to ne bo imelo bistvenega vpliva na kmete v Luksemburgu, zato ker bodo le kmetije, ki se upravljajo za polovični čas, padle pod prag 10 000 EUR. Prednostna naloga mora biti ta, da so zmanjšanja res majhna, sicer ne bo prihodnosti za kmete v Luksemburgu, zaposlene za polni delovni čas, kar je nesprejemljivo.
<SPEAKER ID="993" NAME="David Martin  " AFFILIATION="PSE">
v pisni obliki. - Podpiram 2-odstotno povečanje mlečnih kvot v roku štirih let, saj menim, da bo 2 % zagotovilo mehak pristanek pri ukinitvi sistema mlečnih kvot v letu 2015.
<SPEAKER ID="139" NAME="Dimitrios Papadimoulis  " LANGUAGE="EL">
Glasoval sem proti poročilu Capoulasa Santosa o novi shemi podpor za kmete v okviru Skupne kmetijske politike, ker menim, da trajnosti kmetijstva ni mogoče varovati na evropski ravni. Kmetijski sektor je resnično treba financirati, da se zaščiti njegova trajnost in varnost oskrbe s hrano v Evropi. Toda financiranje bi bilo treba zagotoviti iz proračuna Skupnosti in ne bi se smelo kaznovati malih in srednje velikih proizvajalcev, na primer s sprejetjem minimalnih zneskov pomoči. Nasprotno, merilo osebnega dela bi moralo biti bistvenega pomena za plačilo podpore in treba bi bilo določiti zgornjo mejo za kmetijsko gospodarstvo.
<P>
Kljub vsemu sistem obvladovanja krize Komisije ne dosega pričakovanega. Bolj smiselno bi bilo ustvariti javni varnostni sklad, ki bi temeljil na financiranju Skupnosti in bi bil oblikovan za preprečevanje krize in bolezni rastlin ter bi zagotavljal minimalni prihodek za kmete. Nenazadnje poročilo ne vsebuje predloga za vzpostavitev mehanizmov za reševanje podnebnih sprememb, ki neposredno prizadevajo evropske kmetovalce.
<SPEAKER ID="140" NAME="Neil Parish  " AFFILIATION="PPE-DE">
v pisni obliki. - Konzervativni člani parlamenta so glasovali proti poročilu, ker je korak v napačni smeri. Menimo, da je bistveno, da se postopek razdruževanja, ki se je začel z reformo leta 2003, razširi na vse sektorje, da se omogoči kmetom, da pridelajo, kar zahteva trg, in dosežejo resnične enake pogoje delovanja. Poročilo nasprotuje razdruževanju in celo poskuša obrniti že sprejete odločitve, zlasti vključitev tobačnega režima v enotno plačilo na kmetijo. V poročilu se predvideva, da se subvencije, vezane na proizvodnjo tobaka, podaljšajo do leta 2012 in tega ne moremo sprejeti.
<P>
Poročilo omogoča preveliko fleksibilnost pri uporabi člena 68 in bojimo se, da bo prišlo do izkrivljanja trga, omogočilo bo vstop vezanih plačil skozi zadnja vrata in mu bo morda oporekla STO. Nenazadnje izvzetje prvih 10 000 EUR iz modulacije, kombinirano z zelo nizko stopnjo obvezne modulacije EU, preprosto ne bo ustvarilo dovolj dohodkov za trdno politiko razvoja podeželja in bo nesorazmerno prizadelo kmete v Združenem Kraljestvu.
<SPEAKER ID="141" NAME="Luís Queiró  " LANGUAGE="PT">
Razprava o pregledu stanja skupne kmetijske politike (SKP) je ponudila odlično priložnost za začetek poglobljene razprave o njeni reformi, ki se mora zgoditi leta 2013. Da bi to uspešno dosegli, moramo delovati previdno, s poudarkom na konkurenčnosti in tudi na okoljskih in družbenih dimenzijah, razvoju podeželja in varni oskrbi s hrano.
<P>
Sporazum, dosežen med glavnimi političnimi skupinami, ki je bil v skladu s sklepi poročevalca Capoulasa Santosa, že zagotavlja neke rešitve in pristope, za katere se upa, da bo jih Svet sprejel. Čeprav trenutno to ni področje soodločanja, je Parlament delal v tem duhu in vlade bi morale to dejstvo uporabiti.
<P>
Glasoval sem za sveženj zaradi pomena rezultata, doseženega v smislu prispevka Skupnosti za zavarovanje premij in zadržanje nižjih subvencij, ki so izredno pomembne v državah, kot je Portugalska.. To je tudi primer uravnotežene rešitve za modulacijo pri podporah za razvoj podeželja. V primeru mlečnih kvot na žalost nismo dosegli ravnovesja, s čimer bi se izognili potencialni škodi za proizvajalce v regijah, kot so sever in center Portugalske in Azori.
<SPEAKER ID="142" NAME="Carl Schlyter  " LANGUAGE="SV">
Glasujem za zavrnitev tega poročila in za poročilo, ki se pošlje nazaj odboru, ker je nadalje oslabilo reforme, ki jih je predložila Komisija in ki so bile po obsegu premajhne in prepočasne.
<SPEAKER ID="143" NAME="Olle Schmidt  " LANGUAGE="SV">
Ogromen znesek pomoči, ki ga EU daje svojemu domačemu kmetijstvu, je nemoralen in neposredno škodljiv. Ta pomoč je v škodo globalne konkurence, ki vemo, je predpogoj za blaginjo, upravičuje reforme, ki se zahtevajo za kmetijski sektor, in zmanjšuje izbiro, ki je na razpolago nam, potrošnikom.
<P>
Predlog, ki ga je predložila Komisija, je pomemben za nadaljnje ukrepe liberalizacije v skladu z reformami iz leta 2003. Zato ne morem glasovati za poročila gospoda Santosa, ki bi v veliki meri pomenila zvodenitev predloga Komisije.
<SPEAKER ID="144" NAME="Marek Siwiec  " AFFILIATION="PSE">
v pisni obliki. - Danes se je odvijalo pomembno glasovanje. Bilo je pomembno za vse kmete v Evropski uniji. Toda obstajajo kmeti, ki niso tako močni kot ostali, ker se še niso imeli časa prilagoditi kmetijskim strukturam Evropske unije. Uporabili so vse kapacitete, ki so jih imeli za izgradnjo trajnostnih kmetijskih podjetij, potem ko so imeli priložnost, da tako storijo po letu 1989.
<P>
Ti kmetje niso veliki proizvajalci, ki jih poznamo v Franciji in Nemčiji; še vedno so majhni. Toda so izjemno pomembni za mojo državo - Poljsko. Potrebujemo jih, če želimo imeti podeželje, kjer ljudje želijo živeti in delati v prihodnosti. In zato potrebujejo našo posebno podporo. Zato sem danes glasoval, da bi pomagal malim proizvajalcem, to je Poljski, da bi pokazal, da lahko računajo na našo in mojo podporo danes in v prihodnosti.
<SPEAKER ID="992" NAME="Silvia-Adriana Ţicău  " AFFILIATION="PSE">
v pisni obliki. - (RO) Glasoval sem za poročilo o shemah podpor za kmete kot del SKP. Podpiram skupno kmetijsko politiko.
<P>
Evropska unija mora podpirati kmete s tem, da jim omogoča neposredna plačila in razvija podeželsko infrastrukturo. EU mora investirati v kmetijstvo, zlasti ko grozi globalna prehrambna kriza. Podprl sem spremembo 23, ki priznava potrebo po podpori sektorja za ovčerejo na ravni Skupnosti, ki je v resnem upadanju.
<P>
Prav tako menim, da bi morale države članice biti pooblaščene, da uporabijo kot dopolnilo 5 % svojih zgornjih mej za podporo kmetom in skupinam proizvajalcev v obliki finančnih prispevkov za stroške, ki so povezani z zavarovalnimi premijami. Posebno pozornost je treba nameniti malim kmetom in ravno zato sem podprl spremembo 211, ki uvaja izvzetje iz dodatnega zmanjšanja neposrednih plačil v primeru zadrug ali skupin kmetovalcev, ki so plačani neposredno, in ki centralizira subvencije za razdelitev svojim članom. Glasoval sem za spremembi 114 in 118, ki omogočata državam članicam uporabiti do 15 % svojih nacionalnih zgornjih mej za odobritev podpore kmetom za kompenzacijo posebnih neugodnosti, ki prizadevajo kmete v mlečnem sektorju in tudi pridelovalce govedine in teletine, ovčjega mesa in kozjega mesa.
<SPEAKER ID="145" NAME="Georgios Toussas  " LANGUAGE="EL">
Uredbe za uporabo pregleda stanja SKP so odločilni korak pri nadzoru kmetijske proizvodnje s strani monopolnih poslovnih skupin s ciljem povišati svoj dobiček. Istočasno utirajo pot splošnemu napadu leta 2013 na mala in srednje velika podjetja, ki so že tako oslabela.
<P>
Velika podjetja izvajajo pritisk v smeri večjih in hitrejših reform SKP in da se ta prilagodi predpisom STO, tako da lahko multinacionalke pridobijo še več zemlje, utrdijo svojo suverenost pri proizvodnji in trženju hrane ter okrepijo svoj položaj v mednarodni konkurenci.
<P>
Posledice SKP so že vidne na kmetih malega in srednjevelikega obsega, zlasti pri razdruževanju pomoči od proizvodnje z reformo leta 2003: ukinitev kmetij, upad podeželskega prebivalstva, prekopavanje zemlje, zapuščanje podeželja in negativni učinki na okolje.
<P>
Vidni so tudi na kmetih, ki se soočajo z neznosnimi stroški višjih cen krmil in povečanimi tveganji javnega zdravja zaradi nevarnih snovi in dvomljivih surovin teh proizvodnih metod.
<P>
Smo odločno proti predlaganim uredbam, ki razkrivajo protipodeželsko plat SKP: Pozivamo male in srednje velike kmete, da se pridružijo delavcem v skupnem boju proti nekmetijski politiki EU in kapitala.
<P>
(Pisna razlaga je bila prekinjena v skladu s členom 163 Poslovnika)
<SPEAKER ID="147" NAME="Sylwester Chruszcz  " LANGUAGE="PL">
Danes sem glasoval proti poročilu o uredbi Sveta, ki spreminja skupno kmetijsko politiko. Po mojem mnenju uredba ne izpolnjuje pričakovanj mnogih skupin proizvajalcev in ne zmanjšuje prepada med kmeti v starih in novih državah Evropske unije. Resnično obžalujem dejstvo, da večina članov parlamenta ne opazi problemov, s katerimi se srečujeta evropsko in poljsko kmetijstvo, ki potrebuje spremembe. Toda razvoj sprememb, ki jih predlaga Evropska komisija, se mi zdi nesprejemljiv.
<SPEAKER ID="148" NAME="Avril Doyle  " AFFILIATION="PPE-DE">
v pisni obliki. - Kar zadeva Santosovo poročilo o pregledu stanja SKP, moram pojasniti, da medtem ko sem glasoval za poročilo, pa obstaja en vidik SKP, to so subvencije za gojenje tobaka, ki pa ga ne morem sprejeti in ga nikoli nisem podpiral. Tobak je najbolj subvencioniran pridelek na hektar v EU.
<P>
Od začetka devetdesetih je EU porabila pribl. 1 milijardo evrov letno za subvencije pridelovalcem tobaka. Kljub prizadevanju zmanjšati te subvencije, se še subvencije za tobak naprej podeljujejo pridelovalcem tobaka v stotinah milijonov (963 milijonov evrov v letu 2002). To je zdaleč najvišja podpora v primerjavi z drugimi kmetijskimi sektorji, ki ustvarja izkrivljene spodbude in visoke ravni neučinkovitosti. Je draga, politika ni delovala s tržnega stališča in je slaba za sloves EU, saj izraža okorno protislovje pri zdravstvenih ciljih EU. Subvencije za tobak bi bilo potrebno popolnoma ukiniti (toda ne pridelovalcem tobaka) in jih veliko hitreje kot je sedaj načrtovano preusmeriti v podporo zdravega kmetijstva.
<SPEAKER ID="149" NAME="Lena Ek  " LANGUAGE="SV">
Predlog Komisije, da bi prenehali z mlečnimi kvotami, je zvodenel zaradi zahteve po čimprejšnjem pregledu leta 2010. Kar je še več, večina je izglasovala ustanovitev posebnega sklada za mleko. Menim, da bi to poročilo lahko bilo boljše, če bi nam uspelo sprejeti več sprememb glede večje prilagoditve trga, kot so povečane mlečne kvote. Na žalost ni bila sprejeta nobena od teh sprememb in zato sem glasoval proti poročilu.
<SPEAKER ID="150" NAME="Ilda Figueiredo  " LANGUAGE="PT">
Obžalujemo, da so naši predlogi bili zavrnjeni. Predlogi so zagovarjali drugačno skupno kmetijsko politiko, ki bi temeljila na zagotavljanju podpore pridelujočim kmetom pri boju z nestabilnostjo v produktivnih sektorjih zaradi razlik v ceni in na mehanizmih tržne regulacije, ki bi zagotavljali dostojen prihodek malim in srednje velikim kmetom, da bi preprečili upad na podeželju in opustošenje mnogih regij.
<P>
Prav tako obžalujemo, da je bil naš predlog, ki je ciljal na zagotavljanje financiranja javnega zavarovanja s strani Evropske unije v državah članicah, zavrnjen. Cilj je bil zagotoviti kmetom minimalni prihodek v določenih okoliščinah, kot so javne nesreče - npr. suša, nevihte, toča, gozdni požari ali kužne živalske bolezni.
<P>
Zavračamo najavo konca sistema mlečnih kvot, ponovno nacionalizacijo skupne kmetijske politike in nenehne nepravilnosti pri dodeljevanju pomoči.
<P>
Vztrajanje na zagovarjanju predlogov Evropske komisije, tudi z določenimi spremembami, ne zagotavlja trdne osnove za zahtevo drugačnega položaja od Sveta.
<SPEAKER ID="151" NAME="Christofer Fjellner  " LANGUAGE="SV">
Evropska komisija je v svojem predlogu sprejela več pomembnih korakov v pravo smer v smislu oblikovanja bolj konkurenčnega kmetijskega sektorja z razdruževanjem pomoči in odpravo obvezne prahe, izvoznih subvencij, mlečnih kvot, proizvodne pomoči in tržne podpore. Predlog prav tako pomeni prenos denarja od neposredne pomoči za kmetijsko proizvodnjo na razvoj podeželja, z osredotočenjem na štiri prednostna področja: podnebnih sprememb, obnovljive energije, upravljanja z vodo in bioraznolikosti. Ker je evropski parlament želel videti manj reform in počasnejši korak sprememb, smo se odločili, da podpremo izvirni predlog Komisije in glasujemo proti spremembam Parlamenta.
<SPEAKER ID="152" NAME="Duarte Freitas  " LANGUAGE="PT">
Kljub strinjanju, da so spremembe, ki jih je predlagala Komisija glede skupne kmetijske politike, potrebne, menim, da kar zadeva mlečne kvote, predlog Komisije zelo škodi manj konkurenčnim evropskim regijam, ki so precej odvisne od mlečnega sektorja.
<P>
Zato menim, da odprava mlečnih kvot z Uredbo (ES) št. 248/2008 ne bi smela biti začeta in da se ta odprava ne bi smela nadaljevati, kot je predlagala Komisija in je sprejel poročevalec.
<P>
Poročilo Capoulasa Santosa vsebuje en pozitivni element - to je, da poziva k pripravi poročila v letu 2010, s katerim bi analizirali stanje trga z mlekom.
<P>
Zaradi tega nisem glasoval proti temu poročilu, ker podpiram spremembe za rafiniranje sladkorja na Azorih, ki bodo omogočale, da se ta dejavnost nadaljuje v regiji, ki nima bistvenih gospodarskih alternativ.
<SPEAKER ID="153" NAME="Elisabeth Jeggle  " LANGUAGE="DE">
pri današnjem glasovanju o pregledu stanja Skupne kmetijske politike (SKP) sem glasovala proti poročilu o mlečnem sektorju. Menim, da nadaljnjih povišanj mlečne kvote ne bi smelo biti brez analize trga. Menim, da bo zahteva Parlamenta, da se poveča kvota za 1 % v petih stopnjah, kot predlaga Komisija, poslala v javnost popolnoma napačno sporočilo.
<P>
Toda zelo pozdravljam dejstvo, da je Parlament spet zagovarjal sklad za mleko. Skladi, ki bodo rešeni pred kmetijskim proračunom in zlasti v mlečnem sektorju, bodo učinkovit način za razbremenitev tega sektorja in njegovega prestrukturiranja. Poleg tega podpiram poziv Komisiji, Parlamentu in Svetu, da izdelajo poročilo o trgu za mleko do 31. 12. 2010, ki bo temelj za razpravo o nadaljnjih ukrepih za nadzor mlečnih kvot. Prav tako pozdravljam dejstvo, da je bila franšiza za modulacijo povišana s 5 000 EUR na 10 000 EUR na leto. To pomeni, da Parlament zagovarja dejstvo, da se še nadalje daje podpora malim kmetijam, katerih večina je na področju Baden-Württemberga in Bavarske.
<SPEAKER ID="154" NAME="Neil Parish  " AFFILIATION="PPE-DE">
v pisni obliki. - Konzervativni poslanci smo podprli spremembe, ki dopuščajo povečanje mlečnih kvot za najmanj 2 % letno pred ukinitvijo režima kvot leta 2015, ki bo pripravila osnovo za liberaliziran in tržno usmerjen mlečni sektor. Nismo podprli tistih sprememb, katerih namen je omejiti povečanje kvot. Na koncu niso bile sprejete bistvene spremembe v katerem koli smislu, kar pomeni, da je predlog Komisije bil praktično nespremenjen.
<P>
Medtem ko so enoodstotni dvigi, ki jih predlaga Komisija, boljši od nobenih, je to kljub vsemu zelo sramežljiv korak. Prav tako zavračamo nenaklonjenost poročila do odprave določenih vezanih plačil in ukrepov v podporo trgu. Posledično smo glasovali proti poročilu.
<SPEAKER ID="991" NAME="Silvia-Adriana Ţicău  " LANGUAGE="RO">
Glasovala sem za poročilo, ki spreminja "Uredbo o spremembah skupne kmetijske politike". Podprla sem spremembo 4, ki omogoča povečanje mlečnih kvot za 2 % v letih 2008-2009 in za 1 % v tržnih letih 2009-2010 in 2010-2011. To bo zagotovilo potrebne elemente za ustrezno oceno tržnega položaja v mlečnem sektorju. Prav tako sem podprla dejstvo, da bodo v primerih, kjer bo položaj na mlečnem trgu za ustrezno tržno leto to dopuščal, dvigi mlečnih kvot mogoči tudi v 12 državah članicah. V zvezi s je treba zagotoviti, da bo odločitev o spremembi mlečne kvote sprejeta pravočasno, to je pred začetkom ustreznega tržnega leta (1. aprila zadevnega leta).
<SPEAKER ID="156" NAME="Andreas Mölzer  " LANGUAGE="DE">
Namen plačil iz Evropskega kmetijskega sklada je podpreti kmete, da bi zagotovili, da bo podeželje ostalo v dobrem kmetijskem in okoljskem stanju. Medtem ko strogi predpisi veljajo za hrano, pridelano v EU, uvažamo blago po smešno nizkih cenah, ki ni podvrženo tem predpisom. Poleg tega so bile mlečne kvote povišane in bodo dokončno ukinjene v letu 2015, kar bo vodilo v upad cen mleka in privedlo male kmete v zelo resno situacijo. Končno, verige veletrgovin, kot je Hofer, prejemajo subvencije EU in še povečujejo pritisk na domače kmete, na primer, mleko uporabljajo kot vabo.
<P>
Tisti, ki najbolj trpijo, so mali kmeti v podeželskih območjih, ki so odvisni od mlečne proizvodnje, vendar nimajo priložnosti, da bi mleko proizvajali v velikem obsegu. Potrošniki morajo plačati povišane cene mleka in živil, vendar ta dodatni denar ne pride do malih proizvajalcev. Vendar ko cene padejo, posledice občutijo prav kmetje. To se mora spremeniti, sicer bomo odvisni od uvoza hrane, saj bo veliko število kmetov zapustilo zemljo. Naši kmetje so odvisni od subvencij, zato sem glasoval za poročilo Capoulasa Santosa.
<SPEAKER ID="990" NAME="Silvia-Adriana Ţicău  " LANGUAGE="RO">
Glasovala sem za poročilo o podpori razvoju podeželja iz Evropskega kmetijskega sklada za razvoj podeželja (EKSRP). Glasovala sem za spremembo 24, ki določa začetno pomoč za mlade kmete, ki znaša 75 000 EUR. Podeli se lahko v obliki enkratnega zneska, ki ne presega 50 000 EUR, ali v obliki subvencionirane obrestne mere, katere kapitalizirana vrednost ne presega 50 000 EUR. Kjer se obe obliki pomoči združujeta, končni znesek ne sme preseči 75 000 EUR.
<P>
Prav tako sem podprla spremembo 12, ki pravi, da bi za zagotovitev zadostnega financiranja programov za razvoj podeželja bilo treba uvesti večjo prožnost, ki bi v ta namen znotraj iste države članice omogočila uporabo neporabljenih virov iz strukturnih skladov.
<SPEAKER ID="158" NAME="Andreas Mölzer  " LANGUAGE="DE">
Seveda je pomembno, da so različna področja politike usklajena ena z drugo, vendar to ne sme biti omejeno samo na financiranje. V EU imaš občutek, da desna roka ne ve, kaj dela leva. Spodbujamo prevoz blaga širom Evrope in potem spodbujamo ukrepe varovanja okolja, da bi se borili z negativnimi posledicami prevoza. Drugi primer je podpora proizvodnji tobaka, ki se uveljavlja istočasno z ukrepi zmanjševanja potrošnje tobaka.
<P>
Isto načelo drži za podeželska območja. Po eni strani obstajajo dodatni subvencijski skladi in po drugi strani se kot posledica zahtev Maastrichtske pogodbe in brezmejne želje po privatizaciji infrastruktura zunaj glavnih središč ruši, tako da podeželje postaja še bolj odrezano. Če se bo pošta v Avstriji po pričakovanjih privatizirala, potem bodo v roku enega desetletja poštni uradi zunaj mest oddaljeni vsaj 20 kilometrov eden od drugega. Podeželje vse bolj postaja območje, kjer živijo starejši ljudje. Odstranitev teh pomembnih stičišč bo za starejše pomenilo še večjo izolacijo, kar pa ne velja samo za starejše, krčenje infrastrukture bo prizadelo tudi socialno ogrožene in ljudi z zmanjšano gibljivostjo. Glasoval sem za poročilo v upanju, da bo predstavljalo osnovo za bolj usklajene strategije v prihodnosti in da bo preprečilo te negativne trende.
<SPEAKER ID="989" NAME="Dumitru Oprea  " LANGUAGE="RO">
Glasoval sem za poročilo Santosa. Eden od razlogov za mojo podporo je, da v kriznih obdobjih kmetijstvo na poseben način spada med področja, ki potrebujejo posebno pozornost.
<P>
V takšnih obdobjih se potrošnja na splošno zmanjša. Zaradi tega mora biti kmetijstvo usmerjeno v zmanjšanje operativnih stroškov, vendar to ne sme prizadeti kakovosti kmetijskega pridelka. Prav tako menim, da bi v prihajajočem obdobju morali ponovno preučiti in določiti realno vrednost kmetijskih proizvodov. V nasprotnem primeru bo vedno več kmetov opustilo kmetijsko zemljo, ker bodo razmere take, da svojih pridelkov ne bodo več mogli prodajati po realni ceni. Pogosto prihaja do primerov, ko stroški kmetijske proizvodnje ne pokrijejo niti investicije. Po drugi strani ne smemo pozabiti, da moramo v kmetijskem sektorju poiskati in uporabiti alternativna goriva, ki so strateško področje za celotni svet.
<P>
To poročilo je pomembno zaradi vprašanj, ki jih zastavlja. Kmetijstvo mora biti med prednostnimi nalogami EU.
