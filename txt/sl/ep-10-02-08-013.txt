<CHAPTER ID="013">
Enominutni govori o zadevah političnega pomena
<SPEAKER ID="036" NAME="Predsednik">
Naslednja točka so enominutni govori o zadevah političnega pomena.
<SPEAKER ID="037" NAME="Elena Oana Antonescu" AFFILIATION="PPE">
(RO) Romunska vlada preučuje možnost uvedbe davka na hitro hrano v upanju, da bo to postopoma zmanjšalo število državljanov, zlasti otrok in mladih, ki se odločajo za to vrsto hrane, ki ima izjemno škodljiv srednje- in dolgoročni vpliv na človeški organizem.
<P>
Za davke se lahko zdi, da so v krizi zapletena rešitev, vendar če se tak ukrep izvaja primerno, se njegov vpliv lahko razširi zunaj okvirov davčnih zadev v izobraževanje. To bo vedno večjemu številu ljudi omogočilo, da se naučijo, da se skrb za njihovo zdravje začne s hrano. Sredstva, zbrana s temi davki, je treba nameniti izključno programom, katerih namen je obveščanje javnosti o sestavinah in snoveh, ki jim lahko škodujejo.
<P>
Bolezni, ki jih povzroča debelost, so vedno večje breme za zdravstvene sisteme držav članic, pri čemer je o povezavi med debelostjo in hitro hrano veliko znanega. Spodbujanje zdravega načina prehranjevanja bi moralo postati ključna politika v Evropski uniji, in sicer takoj. Evropski program, ki bi vključeval pobude več držav članic, bi bil dobrodošel in izjemno koristen. Lahko bi prispeval k temu, da bi osnovna prehrana v Evropski uniji postala bolj zdrava.
<SPEAKER ID="038" NAME="Jarosław Kalinowski" AFFILIATION="PPE">
(PL) Gospod predsednik, rad bi govoril o varnosti preskrbe s surovinami, ki jih potrebujejo kmetje in trgovci v Evropski uniji za proizvodnjo in ki jih potrebujejo tudi proizvajalci živalske krme in hrane. Eno najpomembnejših vprašanj in groženj za evropsko preskrbovalno verigo je pomanjkanje določene, sprejemljive, zelo nizke ravni prisotnosti vrst gensko spremenjenih organizmov, ki še niso bili odobreni v Evropski uniji. V skladu z najnovejšimi raziskavami bo na svetu do leta 2015 pridelanih približno 120 novih vrst GSO. Odsotnost rešitve bo prispevala k dvigu cen živalske krme in hrane in lahko posledično prispeva k izključitvi številnih evropskih kmetov iz trga. Najnovejši primer je položaj julija lanskega leta, ko so bili v pošiljkah soje najdeni sledovi gensko spremenjenih vrst. To je pomembno vplivalo na celotno verigo hrane in živalske krme, saj Evropa ne more zadovoljiti svojih potreb z domačo proizvodnjo in je prisiljena vsako leto uvoziti 14 milijonov ton soje.
<SPEAKER ID="039" NAME="Ádám Kósa" AFFILIATION="PPE">
(HU) Rad bi prosil predsednika ali predsedstvo Parlamenta, naj sporočita Evropski komisiji, da sem med svojim delom v šestmesečnem obdobju predložil dve pisni vprašanji. Odgovor na prvo vprašanje sem prejel z veliko zamudo, še vedno pa nisem prejel odgovora na moje drugo vprašanje, predloženo 30. novembra. Mislim, da bi bilo pomembno, da sta med institucijami EU vzpostavljena ustrezna komunikacija in dialog. Prosim, sporočite to Evropski komisiji, da moje delo ne bo ovirano in bom prejel zahtevane odgovore.
<SPEAKER ID="040" NAME="Csaba Sándor Tabajdi" AFFILIATION="S&amp;D">
(HU) Gospod predsednik, komisar, za Evropsko unijo je zelo dobro, da ima končno svojega predstavnika, ministrico za zunanje zadeve, ki je trenutno Cathy Ashton. Med zaslišanjem je povedala en stavek o Kitajski, katere globalnega pomena nam ob tej priložnosti ni treba poudarjati. Neverjetno je, da se ni oglasil niti en poslanec, upravičen, da postavi vprašanje o Kitajski, čeprav je EU nedavno tega dobila zaušnico med podnebnim vrhom v Københavnu, na katerem sta Kitajska in ZDA sklenili sporazum za našim hrbtom. Prav tako je osupljivo, da Evropski svet še nikoli ni razpravljal o odnosu med EU in Kitajsko. Zato prosim predsednika, da Evropski svet pozove, naj na svoj dnevni red uvrsti strateški odnos med EU in Kitajsko, medtem ko bi moral Parlament v prihodnosti obravnavati to vprašanje, kot se za pomen Kitajske spodobi.
<SPEAKER ID="041" NAME="George Sabin Cutaş" AFFILIATION="S&amp;D">
(RO) Glavna prednostna naloga prihodnje Evropske komisije mora biti zmanjšati gospodarske razlike med državami članicami, tako da se vzpostavi tesno sodelovanje na ravni davčne in monetarne politike.
<P>
Ta odprtost za sodelovanje je očitna od samega začetka gospodarske krize in se mora nujno nadaljevati. Hkrati je pri usklajevanju na davčni ravni treba upoštevati, da Evropska unija vključuje države, ki imajo gospodarstva z različnimi strukturami. Pravzaprav so za gospodarstva v nekaterih državah članicah značilna daljša ciklična gibanja, saj je za njih potrebna visoka raven javnih naložb in so njihove možnosti za rast večje od možnosti za rast zrelih gospodarstev v EU.
<P>
Pakt za stabilnost in rast in sedanji postopek za pristop k evrskemu območju morata zato vključevati določbe o prožnosti, ki omogočajo analizo javne porabe med celotnim gospodarskim ciklusom, tako da lahko države članice vložijo sredstva, ko je potrebno. S tem bi lahko zagotovili, da se vsaka država članica razvija v skladu s stopnjo razvoja svojega gospodarstva.
<SPEAKER ID="042" NAME="Anni Podimata" AFFILIATION="S&amp;D">
(EL) Gospod predsednik, zadnje dni smo priča nezaslišanemu in usklajenemu napadu na gospodarstvo držav članic evrskega območja, pri čemer je širjenje državnih obveznic v nekaterih državah, kot so Grčija, Portugalska in Španija, ušlo iz nadzora.
<P>
Očitno je, da se te države uporabljajo za udar na gospodarsko kohezijo na evrskem območju na splošno in zlasti na evro. Prav z mehanizmi, ki so ustvarili globalno kreditno krizo, se sedaj brez sramu špekulira na račun držav, ki se soočajo z največjimi finančnimi težavami.
<P>
Zato se Evropa ne sme ukvarjati samo z vprašanjem ocenjevanja sprejetih ukrepov za boj proti primanjkljaju. Dejansko vprašanje se mora glasiti: ali nameravamo sprejeti solidarnostne ukrepe na evropski ravni z zaščito evrskega območja in evra in ali se bomo končno odločili za sprejetje politik, katerih cilj je temeljna gospodarska in ne samo monetarna kohezija.
<SPEAKER ID="043" NAME="Carl Haglund" AFFILIATION="ALDE">
(SV) Gospod predsednik, Direktiva glede deleža žvepla EU od začetka tega leta določa mejno vrednost 0,1 % vsebnosti žvepla v gorivu plovil, ki pristanejo v pristaniščih, in plovil na celinskih plovnih poteh. Z okoljskega vidika je to dobro. Pomembno je, da zlasti ladijski promet tudi postane okolju prijaznejši.
<P>
Trenutno uporablja večina pomorskih potniških in tovornih plovil težko kurilno olje. Na Baltskem morju zaradi varstva okolja že mnoga leta uporabljamo težko kurilno olje z nizko vsebnostjo žvepla, in sicer 0,5 %. Nizka vsebnost žvepla na morju ne velja za okoljski problem, ker je glavni cilj zmanjšati onesnaževanje mest. To je torej stališče, za katerega menim, da bi ga morala EU zavzeti glede tega vprašanja - spodbujati bi morala uporabo težkega kurilnega olja z nizko vsebnostjo žvepla.
<P>
Izziv, s katerim se spopadamo, je, da znaša v skladu s Konvencijo Marpol IMO priporočljiva mejna vrednost za vsa plovila v Baltskem morju od leta 2015 0,1 %, kar bi lahko imelo uničujoče posledice za Baltsko morje. Zato bi rad na to spomnil poslance in spodbudil ljudi, naj ne ...
<P>
(Predsednik je prekinil govornika)
<SPEAKER ID="044" NAME="Chris Davies" AFFILIATION="ALDE">
Gospod predsednik, kolegi v tem Parlamentu včasih zelo otežijo življenje svojim prijateljem. Predsedstvo priporoča odhodke za zaposlitev dodatnih 150 delavcev v Parlamentu in političnih skupinah za izpolnitev zahtev Lizbonske pogodbe, kar je veliko povečanje odhodkov v času, ko se tako veliko naših državljanov sooča z zmanjševanjem obsega javnih storitev in višanjem davkov.
<P>
Z zakonodajo o soodločanju se ukvarjam že več kot 10 let. Mislim, da ne potrebujemo toliko zaposlenih: menim, da jih lahko prerazporedimo in uporabimo učinkoviteje, ne da bi povečali proračun.
<P>
Vsi, ki vodimo svet ali celo vlado, vemo, da moramo včasih živeti v okviru naših zmožnosti. Ne smemo delati stvari, ki jih ne moremo upravičiti. Vedno moramo opraviti ta preskus: ali lahko na javni seji vstanemo in našim državljanom pojasnimo, kaj delamo? Mislim, da v tem primeru ne bi mogli.
<SPEAKER ID="045" NAME="Marek Józef Gróbarczyk" AFFILIATION="ECR">
(PL) Gospod predsednik, podlaga za energetsko varnost v Evropski uniji je raznolikost oskrbe s plinom. Če se bomo naredili odvisne od oskrbe iz ene smeri, bomo dolgoročno porušili ravnotežje ne le glede energetske varnosti, temveč tudi z vidika gospodarstva. Nihče v Evropi tega ne more razumeti bolje kot pokomunistične države, ki so še vedno pod vplivom, pod velikim vplivom Rusije. Severni plinovod bo onemogočil raznolikost in omejil možnost razvoja baltskih pristanišč ter zlasti novega raznolikega vira oskrbe s plinom za Evropo, plinskega terminala Świnoujście. Poleg tega obstaja tudi ekološki vidik negativnega učinka gradnje plinovoda. Lansko poročilo jasno kaže, da bo imel Severni plinovod negativni učinek. Pozivam Komisijo, naj še enkrat razišče to zadevo.
<SPEAKER ID="046" NAME="Malika Benarab-Attou" AFFILIATION="Verts/ALE">
(FR) Gospod predsednik, zanima me, kakšne ukrepe bo sprejela Evropska unija, da bo zagotovila, da bodo vse države članice upoštevale pravico do azila in spoštovale človekove pravice ljudi, ki prihajajo z južnih obal Sredozemskega morja.
<P>
Številni med njimi prihajajo v slabo zgrajenih plovilih in več tisoč Afričanov utone, ne da bi kdo ugovarjal. Ali sta Svet in Komisija resnično dovzetna za ta vprašanja, ki spadajo na področji tako človekovih pravic kot tudi humanitarne pomoči?
<P>
Izjave gospoda Moratinosa glede krepitve varnostnega pristopa in dodatnih sredstev, dodeljenih Frontexu, o čemer je nedavno odločal Svet, mi v zvezi s tem ne dajejo nobenega zagotovila.
<P>
Gospe in gospodje, od nas je odvisno, da ravnamo tako, da bodo naša dejanja v skladu z našimi vrednotami. To je nujno, saj so na preizkušnji življenja.
<SPEAKER ID="047" NAME="Bairbre de Brún" AFFILIATION="GUE/NGL">
(GA) Gospod predsednik, v zadnjih nekaj tednih so potekala pogajanja kot del najnovejše faze mirovnega procesa na Severnem Irskem. Teh pogovorov so se udeležile politične stranke ter vladi Britanije in Irske. Tam so bile zlasti, da bi zagotovile prenos policijskih pooblastil s parlamenta v Westminstru v Londonu na skupščino v Belfastu. Razpravljale so tudi o drugih pomembnih vprašanjih.
<P>
Vesela sem, da so se ti pogovori končno končali s sporazumom med strankami in prepričana sem, da bo tudi Evropski parlament pozdravil ta napredek. Upam, da se lahko zdaj začnemo ukvarjati z drugimi obveznostmi, ki še niso rešene ali izpolnjene. To nas bo pripeljalo bližje stabilnim političnim institucijam, ki bodo delovale na podlagi enakosti, delitve oblasti in medsebojnega spoštovanja.
<SPEAKER ID="048" NAME="Paul Nuttall" AFFILIATION="EFD">
Gospod predsednik, za ta enominutni govor sem prosil, da bi poudaril grozljive posledice, ki jih ima pobiranje smeti vsakih štirinajst dni za občine v moji volilni enoti na severozahodu Anglije.
<P>
Vzemimo za primer moj domači kraj Bootle, v katerem številne družine živijo v vrstnih hišah brez vrtov spredaj in z malo prostora zadaj. Noro je, da so prisiljeni vsaka dva tedna ven postaviti smeti.
<P>
Zato se smeti seveda kopičijo, ker ni prostora za shranjevanje. Če je poleti vroče, ste lahko prepričani, da bo posledica tega več golazni, kar pa je nevarno za javno zdravje.
<P>
Zakaj to razlagam Parlamentu? Zato ker je pobiranje smeti na štirinajst dni neposredna posledica Direktive o odlagališčih EU, ki so jo v tej sejni dvorani podprli britanska laburistična stranka in britanski konzervativci. Upam, da bo imelo veliko število britanskih volivcev to v mislih, ko se bodo udeležili splošnih volitev, ki bodo pozneje letos.
<SPEAKER ID="049" NAME="Andreas Mölzer" AFFILIATION="NI">
(DE) Gospod predsednik, čez dva dni bomo razpravljali o vprašanju naprav za skeniranje telesa. Med to razpravo bomo obravnavali celotno vprašanje varnosti na letališčih, to pomeni naš pristop do varnosti na letališčih v Evropski uniji. Evropska unija je znana po tem, da vedno znova prenagljeno sprejema zakonodajo na podlagi domnevnih ali včasih dejanskih terorističnih groženj. S tem ne izboljša varnosti na letališčih. Kar s tem stori, je, da sprejema vedno bolj zamudne in absurdne ukrepe.
<P>
Če za primer vzamemo položaj na železniških postajah, je ta v bistvu podoben položaju na letališčih. Na splošno na železniških postajah ne izvajajo varnostnih ukrepov, vsaj v znotrajevropskem in domačem prometu ne. To kliče po odgovoru na vprašanje, ali je naša zaskrbljenost glede varnosti na letališčih pretirana. Neobvladljiva birokracija in neskončni tok varnostnih ukrepov ne bosta prispevala k varnosti, temveč k neprijetnostim za letalske potnike.
<SPEAKER ID="050" NAME="Krzysztof Lisek" AFFILIATION="PPE">
(PL) Gospod predsednik, kot ste povedali, bomo glasovali o imenovanju nove Evropske komisije. To bo resnično, kot ste rekli, zelo pomemben trenutek, trenutek, povezan s številnimi upi, ne samo poslancev Evropskega parlamenta in evropskih vlad, temveč predvsem z upi državljanov Evropske unije. V tem okviru je oblikovanje skupne zunanje politike Evropske unije posebnega pomena in zato je izziv, s katerim se spopada baronica Ashton na tem področju, še večji.
<P>
Imamo dva nova izziva. Prvi, o katerem ste že govorili, gospod predsednik, je Ukrajina. Ne glede na rezultate volitev moramo oblikovati in dosledno izvajati novo politiko do Ukrajine, politiko Evropske unije, da bomo tej državi omogočili, da v prihodnosti postane država članica Evropske unije. Drugi izziv pa je Belorusija. Rad bi oznanil, da se je v Belorusiji pred nekaj urami na žalost zakrivila še ena kršitev človekovih pravic. Beloruska policija je vstopila v Poljsko hišo v Iwieniecu in preprečila dejavnost Združenja Poljakov v Belorusiji.
<SPEAKER ID="051" NAME="Gabriel Mato Adrover" AFFILIATION="PPE">
(ES) Gospod predsednik, Evropska unija in Kraljevina Maroko sta lanskega decembra sklenili sporazum o liberalizaciji trgovine s kmetijskimi proizvodi. Na žalost smo edine informacije, ki jih imamo o vsebini tega sporazuma, izvedeli iz medijev.
<P>
V skladu s temi informacijami so se kvote za paradižnike, ki se uvažajo v Evropsko unijo, povečale, kar odločno zavračamo, saj Kraljevina Maroko večkrat ni izpolnila obveznosti do Evropske unije. Evropska komisija noče priznati obstoja tega položaja, čeprav je urad OLAF to storil.
<P>
Komisiji ne moremo dopustiti, da še naprej miži na eno oko in ne upošteva potreb proizvajalcev na Kanarskih otokih, v Andaluziji, Murcii in Alicanteju. Zato odločno pozivamo, da se sporazumi spoštujejo in da se več pozornosti nameni nadzoru zdravstvenega varstva rastlin. Poleg tega bi bilo treba časovni razpored za maroški izvoz narediti bolj prilagodljiv, da bi bili izvozi lahko razporejeni skozi vse leto.
<SPEAKER ID="052" NAME="Paulo Rangel" AFFILIATION="PPE">
(PT) Gospod predsednik, to priložnost bi rad izkoristil, da obsodim trenutno dogajanje na Portugalskem, kjer je jasno, da so mediji razkrili vladni načrt za nadzor časopisov, televizijskih kanalov in radijskih postaj, kar ogroža svobodo izražanja. Prav ta teden je bil na prigovarjanje - ali menda na prigovarjanje - predsednika vlade cenzuriran tudi časopisni stolpec, ki ga je napisal zelo znan novinar Mário Crespo.
<P>
V tem kontekstu mora predsednik vlade, José Sócrates, portugalskemu časopisu O País zdaj ponuditi otipljivo razlago in mora pojasniti, da ne nadzira, omejuje ali graja svobode izražanja na Portugalskem.
<P>
Zaradi takega ravnanja Portugalska ni več država, v kateri vlada pravna država, temveč država, v kateri vlada formalno pravo, v kateri se predsednik vlade omejuje na formalnosti, postopke in birokracijo ter noče ponuditi otipljivih razlag.
<P>
Želimo, da je Portugalska država, v kateri vlada materialno pravo!
<SPEAKER ID="053" NAME="Véronique De Keyser" AFFILIATION="S&amp;D">
(FR) Gospod predsednik, 27. januarja ob dveh zjutraj je v zgodovinskem središču Lièga odjeknila eksplozija plina. Tam sem bila s svojimi kolegi iz mestnega sveta in samo po čudežu smo preživeli. V eksploziji je življenje izgubilo 14 ljudi. Veliko ljudi je poškodovanih in 500 razseljenih.
<P>
Ob tej priložnosti bi se rada poklonila ne samo žrtvam in njihovim družinam, ampak tudi izjemnemu pogumu gasilcev in vseh reševalcev. V zvezi s tem bi vas rada spomnila, da nimamo še niti enega zakona za gasilce v Evropski uniji in da v moji državi ter tudi drugih državah gasilstvo še vedno ne velja za nevaren poklic. Pozivam k sprejetju evropskega zakona za gasilce, saj morajo gasilci v številnih okoliščinah zagotoviti čezmejno pomoč.
<SPEAKER ID="054" NAME="Predsednik">
Najlepša hvala za vašo izjavo in da ste nas opozorili na tragedijo, ki se je zgodila tako blizu nas, v Belgiji. To je res tragično. Najlepša hvala. Radi bi izrazili iskreno sožalje vsem, ki so trpeli zaradi te tragedije, pa tudi njihovim družinam.
<SPEAKER ID="055" NAME="Rosario Crocetta" AFFILIATION="S&amp;D">
(IT) Gospod predsednik, gospe in gospodje, namen mojega govora je, da opozorim na resnost procesa deindustrializacije, ki vpliva na vrsto industrijskih centrov na Siciliji, zlasti na avtomobilski center Termini Imerese, ki je v lasti skupine FIAT, in petrokemični center Gela, ki je v lasti skupine ENI. Termini Imerese uničuje konkurenca, ki je posledica sistema nizkih plač v nekaterih državah EU, Gelo pa uničuje konkurenca iz Azije.
<P>
Glede na hude procese deindustrializacije, ki potekajo na obsežnih območjih Unije, bi rekel, da je prišel čas, da še enkrat razmislimo o politiki neposredovanja, ki jo je do zdaj vodila Evropska komisija, in začnemo sprejemati niz pomembnih strateških ukrepov za podporo evropske industrije. Ta poziv naslavljam predvsem na Evropsko komisijo in gospoda Tajanija, komisarja za industrijo in podjetništvo.
<SPEAKER ID="056" NAME="Jelko Kacin" AFFILIATION="ALDE">
(SL) Sobranje Makedonije je v četrtek sprejelo deklaracijo o podpori resoluciji Evropskega parlamenta o Srebrenici, ki smo jo z ogromno večino sprejeli pred enim letom.
<P>
V resoluciji se naš Parlament poklanja vsem žrtvam vseh vojn na vseh straneh v zadnjem desetletju prejšnjega stoletja in ne le žrtvam genocida v Srebrenici. V Skopju so jo kot tretji parlament v regiji zahodnega Balkana potrdili in posvojili s 70 glasovi za in enim samim glasom proti. Taka večina, tak konsenz si zasluži spoštovanje in priznanje tudi s tega mesta.
<P>
Čeprav Makedonija na noben način ni bila soudeležena v tem tragičnem dogodku, pa je njihov odmeven odziv dejanje solidarnosti in civilizacijska gesta, ki si zasluži spoštovanje in poklon. Odločitev Sobranja je izraz pietete do vseh žrtev in sporočilo o naši skupni odgovornosti za lepšo in boljšo prihodnost vseh držav zahodnega Balkana. Je korak v prihodnost, je roka sprave do vseh sosedov, je zgled za vse druge države regije.
<P>
Kot sopredlagatelj resolucije izrekam zahvalo kolegicam in kolegom v Makedoniji za njihov politični pogum in prispevek k pomiritvi v regiji.
<SPEAKER ID="057" NAME="Michail Tremopoulos" AFFILIATION="Verts/ALE">
(EL) Gospod predsednik, rad bi poudaril, da so v tem času gospodarske krize nekatere države v recesiji, druge, kot na primer Grčija, pa morajo rešiti nekatera vprašanja o enakosti spolov, glede na to da je ta kriza hujša za ženske kot za moške.
<P>
V zadnjih letih je bilo veliko prizadevanj in so bili v Evropi sprejeti zakoni, ki dajejo temu sektorju nekatere možnosti in posebna orodja; vendar se direktive Skupnosti o enakem obravnavanju moških in žensk ne prenašajo v nacionalno zakonodajo.
<P>
Glede na to moramo kljub tem prizadevanjem premostiti prepad med spoloma, saj ženske zaslužijo 17 % manj kot moški in se srečujejo z nekaterimi oblikami rasizma na trgu dela, in rad bi poudaril, da mora vsak predpis ali spremembo zavarovanja ali vprašanje dela spremljati nova socialna infrastruktura.
<SPEAKER ID="058" NAME="Zbigniew Ziobro" AFFILIATION="ECR">
(PL) Gospod predsednik, hvala, da ste mi dali priložnost, da spregovorim, saj bi rad govoril o pomembnem vprašanju v zvezi s stroški podnebne politike.
<P>
Evropska unija dosledno načrtuje podnebno politiko. Zelo pomembno pa je dejstvo, da ima ta politika ogromen vpliv na gospodarstva držav članic. Ko upoštevamo strukturne razlike med gospodarstvi različnih držav članic, postaja vedno bolj jasno, da bodo imele posamezne države članice zelo različne stroške z izvajanjem strategije. Hkrati je dejstvo, da so nove države članice z veliko razliko izpolnile obveznosti za zmanjšanje emisij toplogrednih plinov na podlagi Kjotskega protokola. Poljska je emisije toplogrednih plinov zmanjšala za skoraj 30 % v primerjavi s 6 %, ki so bili zahtevani, "15 starih" držav članic pa jih je zmanjšalo samo za 1 %, čeprav so se obvezale k 6-odstotnemu zmanjšanju. V zvezi s tem mora Komisija pri vsem, kar naredi, upoštevati različne stroške prilagoditve gospodarstev različnih držav članic - stroške, ki so jih različne države članice do zdaj imele z zmanjšanjem emisij toplogrednih plinov na podlagi Kjotskega protokola - in mora tudi ukiniti spremembe, ki bi lahko porušile ravnotežje med državami članicami.
<P>
(Predsednik je prekinil govornika)
<SPEAKER ID="059" NAME="Joe Higgins" AFFILIATION="GUE/NGL">
(GA) Gospod predsednik, irska vlada bo zdaj zaračunavala davek na dodano vrednost v višini do 21 % na javne storitve, kot so pobiranje smeti in recikliranje, ki jih zagotavljajo lokalne oblasti. Evropska unija sili irsko vlado k uporabi teh novih davkov. Ti bodo še dodatno povečali breme običajnih delavcev in revnih ljudi, ki že težko plačujejo za kapitalistično krizo na Irskem. Vlada namerava sprejeti tudi nove vodne takse za lastnike hiš, ki bi lahko znašale med 500 in 1000 EUR na leto. To bi bil še en hud udarec za življenjski standard delavcev. Poleg tega v prihodnosti pripravlja privatizacijo javnega vodovoda. Opozarjam irsko vlado in Evropsko komisijo, ki podpirata takse in privatizacijo, da ljudje tega ne bodo sprejeli in bodo temu nasprotovali z množično kampanjo bojkota in močjo ljudstva. To je naslednje breme za gospodarstvo, ki ga irski delavci ne bodo sprejeli.
<SPEAKER ID="060" NAME="Nikolaos Salavrakos" AFFILIATION="EFD">
(EL) Gospod predsednik, jutri bomo glasovali o novi Evropski komisiji in bomo postali Združene države Evrope. Ko bo ta postopek končan, bomo v okviru te nove vrste vodenja morali obravnavati vprašanje skupne zunanje politike, vprašanje skupne gospodarske politike, vprašanje tesnejših vezi med članicami Unije in solidarnost ter programiranje prihodnosti Evrope. Prihodnost, ki bo morala biti izjemno previdna glede širitve Evrope z vključitvijo drugih držav in, kar je še bolj pomembno, glede priseljevanja, ki je množičen problem Evrope v prihodnosti in bi ga morale po mojem mnenju obravnavati ne samo nacionalne vlade, ampak tudi skupna politika Evropske unije.
<P>
Zato bi rad pozval Komisijo in Parlament, naj temu vprašanju posvetita posebno pozornost.
<SPEAKER ID="061" NAME="Louis Bontes" AFFILIATION="NI">
(NL) Gospod predsednik, tako kot vi, sem tudi jaz pred nekaj tedni obiskal Auschwitz, kjer sva se soočila z grozotami, ki so se tam zgodile. Predstavljajte si, kako sem bil začuden, ko so palestinske oblasti nekaj dni pozneje na uradnem kanalu z gnusnimi izjavami demonizirale Jude.
<P>
Če povzamem: "Judje so sovražniki Alaha in človeštva. Prerok pravi: ubijte Jude." Te izjave so preprosto gnusne in menim, da jih ne bi smelo biti mogoče dati brez posledic. Organ, katerega tako imenovani javni televizijski kanal navaja kot "preroka”, ki hujska k umoru Judov, ne bi smel več dobiti niti enega samega centa razvojnih sredstev. Evropski parlament bi se moral zavzeti za ukinitev teh sredstev in bi moral izraziti ogorčenje nad takšno prakso.
<SPEAKER ID="062" NAME="Nuno Teixeira" AFFILIATION="PPE">
(PT) Gospod predsednik, Zelena knjiga o reformi skupne ribiške politike, o kateri je poročala moja kolegica z Azorov, gospa Patrão Neves, je edinstvena priložnost za razpravo o sektorju, ki ima pomembno vlogo pri stabilizaciji lokalnega razvoja v najbolj oddaljenih regijah.
<P>
Madeira s posebnim zanimanjem sledi razpravam, ki potekajo, in meni, da je nujno predlagati razlikovanje med priobalnimi flotami in velikimi flotami, za katere bi morala veljati različna ureditev. Bistvena je podpora načela pozitivne diskriminacije, pri čemer je dostop do teritorialnih voda v izključni ekonomski coni omejen na lokalne priobalne flote.
<P>
Na Madeiri je ključna podpora za modernizacijo flot, saj sprejemajo slog upravljanja, ki bo dolgoročno zagotovil ohranitev širokega izbora vrst. Samo tako se bomo lahko izognili položajem, ki povzročajo netrajnost gospodarske, okoljske in socialne stabilnosti.
<P>
Končno se bomo borili za trajno in aktualno podporo ribištva v najbolj oddaljenih regijah.
<SPEAKER ID="063" NAME="Romana Jordan Cizelj" AFFILIATION="PPE">
(SL) Evropa je polna manjšin, njihov pomemben del so narodnostne manjšine. Kar 8 % prebivalstva predstavljajo avtohtone manjšine, še dodatnih 6,5 % je priseljenskih manjšin.
<P>
Pred zadnjima dvema širitvama so države kandidatke morale dokazati, da izpolnjujejo merila o pravicah manjšin. Obratno pa države, ki so že bile članice Unije, niso bile izpostavljene nadzoru, kakšna je njihova politika in odnos do manjšin. Zato je bilo obstoječe stanje neenakopravno.
<P>
V zadnjem času je slovenska narodna skupnost v Italiji, Avstriji in na Madžarskem pod velikimi pritiski tudi zaradi zmanjšanja finančnih sredstev za njeno delovanje. Zato pozivam evropsko politiko, da moramo začeti resno, na evropskem nivoju, obravnavati tudi manjšinsko problematiko. Z novo Lizbonsko pogodbo smo namreč dobili za to tudi pravno osnovo. Zato tudi pozivam Evropsko komisijo, da pripravi in predstavi načrt o tem, kako namerava izpolniti določilo Lizbonske pogodbe o varstvu pripadnikov manjšin.
<SPEAKER ID="064" NAME="Anna Záborská" AFFILIATION="PPE">
(SK) Slovaško ogroža gradnja velike igralnice, katere zavajajoče ime je Metropolis. Potem ko so Slovenija, Madžarska in Avstrija zavrnile izdajo potrebnih dovoljenj, se zainteresirane skupine za izvedbo svojega poslovnega načrta zdaj obračajo na Slovaško. Parlament v Bratislavi je izrazil negativno mnenje, vendar odločitev ni dokončna in se projekt iger na srečo nadaljuje.
<P>
Razvijalec se že zateka k evfemizmom in projekt predstavlja kot večfunkcijski center. Govori o igriščih, vodnem parku in konferenčnem centru, a niti besede o veliki igralnici.
<P>
Kakšne ovire lahko postavi EU, da prepreči dejavnosti iger na srečo v državah članicah? Kako EU ščiti najbolj ranljive skupine? Ni skrivnost, da gredo igre na srečo z roko v roki s kaznivimi dejanji, nasiljem, organiziranim kriminalom, prostitucijo in različnimi drugimi podobnimi pojavi. Pozivam kolege poslance in tudi nacionalna združenja, naj se pridružijo državljanom Slovaške pri njihovem nasprotovanju in tudi, naj podpišejo pisno izjavo ter tako podprejo naše nasprotovanje.
<SPEAKER ID="065" NAME="Daciana Octavia Sârbu" AFFILIATION="S&amp;D">
(RO) Ime Roşia Montană mora biti vedno bolj znano evropskim institucijam in državljanom. Govorimo o območju v Romuniji, na katerem so zgodovinske ruševine, ki so zbudile pozornost UNESCA in jim zdaj grozi uničenje. Uporaba cianidov za rudarstvo, ki grozi, da bo uničila celovitost in dragocenosti te lokacije, je že spet precej verjetna.
<P>
V preteklih tednih je romunska vlada nakazala, da se uničenje regije lahko šteje za sprejemljivo, tako da je dovolila, da se ta rudarska dejavnost začne. Močno pozivam Evropski parlament in Evropsko komisijo, naj razmislita o možnosti posredovanja na forumih vodstva EU, da se ustavi to, kar bo nedvomno ekološka in človeška katastrofa.
<SPEAKER ID="066" NAME="Derek Vaughan" AFFILIATION="S&amp;D">
Gospod predsednik, rad bi govoril o energetski politiki. Kot je rekel že govornik pred menoj, je bistveno vprašanje za vse nas zaščita prihodnje preskrbe z energijo in se moramo, da bi rešili ta problem, ozreti po širokem izboru tehnologij: ne samo po eni in ne samo po plinu. Očitno je, da bo imela svojo vlogo obnovljiva energija, ne glede na to ali bo to veter, biomasa ali energija plimovanja, pa tudi jedrska energija in tehnologija zajemanja in shranjevanja ogljika (CCS) morata imeti svojo vlogo.
<P>
Zato pozdravljam nedavne pobude vlade Združenega kraljestva. Nedavno je predlagala številne projekte, ki vključujejo nove tehnologije za obnovljive vire energije, pa tudi jedrsko energijo in CCS. Mislim, da bo ta politika zagotovila preskrbo z energijo v Združenem kraljestvu v prihodnosti in jo vidim kot model za ostalo Evropo. Nikakor ne mislim, da lahko stavimo vse na eno karto: na voljo moramo imeti širok izbor tehnologij. Spodbujam kolege, naj v prihodnosti to storijo.
<SPEAKER ID="067" NAME="Giommaria Uggias" AFFILIATION="ALDE">
(IT) Gospod predsednik, gospe in gospodje, po izbruhu svetovne finančne krize je Evropska komisija predstavila ukrep - predlog, o katerem danes razpravljamo -,da bi okrepila boj proti davčni utaji. Ta z izmenjavo podatkov o premoženju omogoča povečanje preglednosti vseh evropskih državnih davčnih sistemov.
<P>
To je dober ukrep, vendar spomniti se moramo tudi, da je pred nekaj meseci večina v italijanskem parlamentu odobrila davčni ščit, ki skriva identiteto utajevalcev davkov in prikrajšuje evropske državljane za davčne prihodke od DDV.
<P>
Ker se ves svet bori proti pregreham nezakonitosti, nekateri nacionalni zakoni kljub temu žalijo dostojanstvo poštenih državljanov. Zato smo skupaj z drugimi kolegi, člani strank l'Italia dei Valori in Partito Democratico, vložili pritožbo pri Komisiji.
<P>
Slišali smo, da uradi upoštevajo naše pripombe. Zato pozivam Komisijo, naj bo pogumna in sprejme odgovornost za razglasitev italijanskega davčnega ščita za nezakonitega ter naj omogoči, da se te vsote kapitala obdavčijo.
<SPEAKER ID="068" NAME="Marek Henryk Migalski" AFFILIATION="ECR">
(PL) Gospod predsednik, rad bi načel vprašanje, o katerem se je že govorilo, vendar bi rad poudaril povedano. V tem trenutku, ko tukaj govorimo, v Iwieniecu v Belorusiji v Poljski hiši, eni od pisarn Združenja Poljakov v Belorusiji, poteka nezakonita preiskava. To je nadaljnje zatiranje poljske manjšine v Belorusiji. Gospod predsednik, vem, da ste že osebno posredovali v zadevi zelo visoke globe za Angeliko Borys, za kar se vam zahvaljujem, ker moramo resnično pomagati tej organizaciji. Hkrati bi vas rad prosil, gospod predsednik, ter tudi Svet in Komisijo, da čimprej podate izjavo in posredujete v zadevi kršitev človekovih pravic v Belorusiji - kršitev pravic Poljakov - vendar za to prosim predvsem v kontekstu kršitev državljanskih pravic - človekovih pravic - z drugimi besedami, za nekaj, kar bi moralo biti pomembno za nas kot Evropski parlament.
<SPEAKER ID="069" NAME="João Ferreira" AFFILIATION="GUE/NGL">
(PT) Gospod predsednik, zadnjih nekaj tednov smo priča vedno bolj zahrbtni ideološki kampanji glede ukrepov, ki jih bodo sprejele države članice za uravnoteženje javnih financ. Ni slučaj, da so številni voditelji te kampanje odgovorni za sedanjo gospodarsko in socialno krizo. Tako kot so delali v preteklosti, spet podpirajo nove napade na plače, socialne in zaposlovalne pravice ter socialne funkcije države.
<P>
V odgovor na ta napad se je na deset tisoče portugalskih delavcev zbralo na cestnih demonstracijah in zahtevajo višje plače, ki bodo vrnile kupno moč, ki je bila izgubljena v zadnjem desetletju, ter spodobne pogoje za upokojitev.
<P>
Javne finance je treba uravnotežiti z gospodarsko rastjo, pri čemer je treba končati hude krivice v zvezi z delitvijo bogastva, ki je osnovni problem te krize. Vedno večja odločnost delavskega boja je dandanes znak upanja in najkonkretnejši razlog, da lahko verjamemo v boljšo prihodnost.
<SPEAKER ID="070" NAME="Godfrey Bloom" AFFILIATION="EFD">
Gospod predsednik, pred nekaj tedni je moj spoštovani prijatelj in kolega iz Yorkshira, Edward McMillan-Scott, v ta parlament pripeljal predsednika Mednarodnega odbora za podnebne spremembe (IPCC) in ga predstavil kot legendo na njegovem področju in vrhunskega guruja podnebne znanosti - in priznati moram, da je res bil videti kot guru - vendar se je izkazalo, da je železniški inženir, ki piše ničvredne knjige. Nič nimam proti železniškim inženirjem. Nekateri moji najboljši prijatelji so železniški inženirji in nedvomno berejo ničvredne knjige - ne gre za to -, vendar bi to morda lahko pojasnilo, ali morda ne, zakaj je IPCC prišel na dan s toliko absurdnega nesmisla v zadnjih nekaj letih.
<P>
Ali ne bi bila dobra zamisel, če bi Komisija mogoče pisala IPCC in mu predlagala, naj določi novega predsednika, mogoče bolj usposobljenega fanta?
<SPEAKER ID="071" NAME="Krisztina Morvai" AFFILIATION="NI">
(HU) Pred nekaj minutami je gospa Anna Záborská omenila tiste velike naložbe, tudi različne naložbe v igre na srečo in kaznuje, ki jih izvajajo tujci na Madžarskem, proti katerim je z 12 člani tako imenovane opozicijske skupine Hunnia, ki so v preiskovalnem priporu skoraj eno leto, demonstriral György Budaházy, znan voditelj zunajparlamentarne opozicije. Nimajo pravice vedeti, katere dokaze imajo zoper njih. Poleg tega si sodnik, ki vedno znova podaljšuje preiskovalni pripor, zaradi čudnih madžarskih predpisov in v nasprotju s pravico "habeas corpus" ne ogleda podrobneje obremenilnih dokazov zoper njih. Zdi se mi škandalozno, da se lahko kaj takega dogaja v Evropski uniji, in že milijontič ugovarjam temu.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Gospod predsednik, rad bi omenil vprašanje, ki se mi zdi politično zelo pomembno; nanaša se na nacionalne parlamente in njihovo sodelovanje z Evropskim parlamentom v okviru današnjih prizadevanj v Evropi za okrevanje gospodarstva in finančno stabilnost.
<P>
Z oddaljevanjem kreditne krize vsi govorijo o potrebi po krepitvi evra, koheziji na območju evra in gospodarskih neenakostih v Evropski uniji ter solidarnostnih mehanizmih, ki jih je treba razviti.
<P>
Menim, da bo dialog med Evropskim parlamentom in nacionalnimi parlamenti v tem okviru poudaril naš skupni cilj ter našo skupno odgovornost in solidarnost, ki ju moramo pokazati na evropski in nacionalni ravni, da zagotovimo sprejemanje pravilnih odločitev in uporabo pravilnih politik, politik, ki so pogosto dolgoročne in jih je težko razumeti, zlasti našim nacionalnim kolegom, ki morajo doma plačati politično ceno.
<P>
Mislim, da lahko prevzamemo pobudo, tako da začnemo ta dialog.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Gospod predsednik, govoril bom o evropski listini o pravicah žrtev terorizma.
<P>
Gospod Barrot je 15. decembra začel promovirati evropsko listino o pravicah žrtev terorizma. Gospa Malmström je 19. januarja pozdravila besede gospoda Barrota v resnično pozitivnem duhu. Gospod Pérez Rubalcaba, španski notranji minister, je v imenu španskega predsedstva 26. januarja izjavil, da v celoti podpira žrtve terorizma in da bo Španija v Komisiji in Svetu storila vse, kar lahko, da jim pomaga.
<P>
Vse to pozdravljamo. Vendar je zdaj čas, da se od izjav premaknemo k dejanjem, kar sovpada s šestim mednarodnim kongresom o žrtvah terorizma, ki bo v Salamanci 11., 12. in 13. tega meseca. Želim si, da bi bil kongres pri tem čimbolj uspešen. Gospod predsednik, še naprej bomo pozivali k angažiranosti na tem področju in njegovemu spodbujanju iz Parlamenta.
<SPEAKER ID="074" NAME="Marc Tarabella" AFFILIATION="S&amp;D">
(FR) Gospod predsednik, moja kolegica, gospa De Keyser, je imela priložnost, da je spomnila na tragedijo, ki se je zgodila 27. januarja v Liègu. Seveda ne bom ponavljal njenih besed o žrtvah in službah za nujno pomoč, ki si zaslužijo zakon.
<P>
Kar me skrbi, je, da ob tej priložnosti lastnik zgradbe ni bil zavarovan. Rad bi samo opozoril Komisijo na dejstvo, da bi bilo koristno, da preden govorimo o obveznem požarnem zavarovanju za vsakega državljana, govorimo o obveznem zavarovanju civilne odgovornosti za škodo, ki je lahko povzročena tretjim, včasih zlonamerno, predvsem pa iz malomarnosti.
<P>
Menim, da bi Komisija lahko predstavila predlog, na primer v okviru varstva potrošnikov - pri čemer potrošnik v tem primeru pomeni državljana - ali pobudo, ki bi lahko prišla tudi iz Parlamenta.
<P>
V vsakem primeru bi rad prosil tiste kolege poslance, ki me lahko podprejo v tej zadevi, naj pozovejo vse državljane, naj sklenejo zavarovanje civilne odgovornosti za kritje škode tretjim.
<SPEAKER ID="075" NAME="Sonia Alfano" AFFILIATION="ALDE">
(IT) Gospod predsednik, gospe in gospodje, Gas Natural, španski holding, je predložil projekt za kopenske obrate za ponovno uplinjanje, ki bi vplival na območje Trsta in ki je bil odobren s strani italijanskega ministrstva za okolje.
<P>
Tehnični odbor za obrate za ponovno uplinjanje v Trstu je poudaril nekatere pomembne pomanjkljivosti. Po neuradnem srečanju med Evropsko komisijo, Italijo in Slovenijo, ki je potekalo 26. januarja 2010, je italijanski stalni predstavnik v Evropski uniji javno ugibal, da je Evropska unija odobrila projekt, medtem ko je uradna izjava Slovenije, da sta bili nasprotni strani pozvani k sklenitvi sporazuma.
<P>
Ta sporazum bo v praksi zaradi netipičnega ozadja afere obratov za ponovno uplinjanje verjetno težko doseči. Dejansko izgleda, da organi, odgovorni za garancije in varnost, niso izpolnili svojih obveznosti glede zaščite. Odbor je poudaril pomembne zamude pri sestavi zunanjih načrtov za izredne razmere in pri komunikaciji z javnimi organi in organi, odgovornimi za upravljanje izrednih razmer, ter neobveščanje javnosti o tveganjih hudih nesreč glede kodeksov ravnanja in odsotnosti objektivne ocene domino učinka, ki bi ga povzročila morebitna nesreča v industrijskih obratih z visokim tveganjem.
<P>
Zato menimo, da je to še en poskus postavitve obrata z visokim tveganjem, vedoč, da niso bili sprejeti nikakršni zaščitni in varnostni ukrepi.
<SPEAKER ID="076" NAME="Predsednik">
Gospe in gospodje, enominutne govore smo podaljšali za 15 minut.
