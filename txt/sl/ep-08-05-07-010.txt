<CHAPTER ID="010">
Razpored dela
<SPEAKER ID="015" NAME="Predsednik">
Zaradi dejstva, da ustna vprašanja Svetu v zvezi z zavajajočimi podjetji, ki ponujajo imeniške storitve, lahko obravnavamo šele po 20. uri, ko Svet ne more biti več prisoten, kar je dejansko vredno obžalovanja (to ni napisano tukaj, ampak dodajam sam), je bilo predlagano, da preložimo ustno vprašanje na kasnejše delno zasedanje.
<SPEAKER ID="016" NAME="Hannes Swoboda">
v imenu skupine PSE. - (DE) Gospod predsednik, druge izbire, kot da se strinjamo, nimamo. Vendar ste rekli, da Svet "ne more" biti prisoten. Dvomim, da ne more biti prisoten. Ne kritiziram slovenskega predsedstva, ki je vedno pripravljeno pomagati. Ker politično življenje ne poteka po urniku Sveta, bi ob določitvi dnevnega reda moralo biti mogoče sporočiti Svetu, da je potrebna prilagodljivost, zato da lahko razpravljamo o novih temah, ko se pojavijo, kot sem že prej velikokrat povedal. To je stvar, za katero prosim.
<P>
Gospod predsednik, prosim še, da jo vključimo na dnevni red naslednje seje, ker je zadeva nujna. Če so navedeni pogoji izpolnjeni, potem se lahko dogovorimo.
<SPEAKER ID="017" NAME="Simon Busuttil">
v imenu skupine PPE-DE. - Gospod predsednik, strinjam se s prejšnjim govornikom, da je to ustno vprašanje pomembno. Zelo sem razočaran, da Svet ne bo prisoten na razpravi.
<P>
To je stvar, ki zadeva na tisoče, če ne na sto tisoče podjetij po Evropi, ki so jih prevarali in se okoristili z njihovim denarjem. Zato je škoda, da Svet ne bo prisoten. Menim, da bi Svetu morala biti podjetja in zlasti mala podjetja ter ta parlament pomembnejši.
<SPEAKER ID="018" NAME="Predsednik">
Razumem, kaj hočete povedati. Slovensko predsedstvo je ponavadi pripravljeno pomagati, vendar so današnje razmere takšne, da se upravičeno pritožujete.
<P>
Strinjamo se, da bomo to obravnavali na naslednji seji.
<P>
(Razpored dela je bil sprejet.)
