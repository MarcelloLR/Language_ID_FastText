<CHAPTER ID="025">
Izboljšanje izobraževanja potrošnikov in osveščenosti o posojilih in financah (kratka predstavitev) 
<SPEAKER ID="200" NAME="Predsednik">
Naslednja točka je poročilo gospe Jotove v imenu Odbora za notranji trg in varstvo potrošnikov o varstvu potrošnikov: izboljšanje izobraževanja potrošnikov in osveščenosti o posojilih in financah.
<SPEAKER ID="201" NAME="Ilijana Malinova Jotova" LANGUAGE="BG">
Poročilo o finančnem izobraževanju, o katerem bomo glasovali jutri na plenarni seji, je dandanes pomembnejše kot kdajkoli. Jasno je, da se je finančnim krizam, s kakršno se soočamo danes, mogoče izogniti, če so potrošniki ustrezno obveščeni o tveganjih, povezanih z različnimi vrstami posojil. Z gotovostjo lahko rečemo, da bi se z več pozornosti finančnemu izobraževanju ljudi v preteklosti izognili današnjim razmeram, ali pa se kriza vsaj ne bi razmahnila do takih razsežnosti. Za svetlejšo prihodnost moramo poskrbeti, da bodo imeli naši otroci po vsej Evropi možnost naučiti se, kako pravilno ravnati s kreditnimi karticami in posojili. Pozornost moramo posvetiti predvsem študentskim posojilom in pokojninskim ter investicijskim skladom. Ti finančni instrumenti močno vplivajo na življenje potrošnikov, zato jih moramo še posebej upoštevati. Ne smemo prezreti, da vedno večje število mladih ljudi drsi v globoko zadolženost, ne da bi sploh posumili, kakšne učinke bo to imelo na njihovo življenje.
<P>
Besedila poročila smo sestavili v več mesecih resnega dela. Opravili smo zelo zanimivo javno razpravo s predstavniki evropskih in ameriških bank ter finančnih institucij tik pred izbruhom krize. Prav v tistem času so se problemi jasno izostrili in prožili so se alarmi. Na drugi strani smo imeli priložnost spoznati izkušnje in dobre prakse finančnega izobraževanja v državah, ki imajo tradicijo na tem področju in ves čas delujejo na izboljševanju - Združenem kraljestvu, Franciji, Nemčiji in drugih, slišali pa smo tudi mnenja tistih, ki so šele pri prvih korakih na tem področju. Vesela sem rezultata glasovanja o poročilu v Odboru za notranji trg in varstvo potrošnikov ter sklepa Komisije o proračunskih sredstvih za pomoč projektu.
<P>
Na iniciativno poročilo smo prejeli tudi precej spodbudnih odzivov od vodilnih finančnih institucij. Prepričana sem, da smo dosegli kompromisno rešitev, ki bo zadovoljila vse politične skupine, zato tudi upam, da bo jutrišnje glasovanje o poročilu uspešno. Sedanjo finančno krizo lahko premagamo le s skupnimi napori, zato se moramo združiti in sodelovati pri tej skupni pobudi. Čas je, da ukrepamo in poskrbimo, da bodo evropski potrošniki dobili potrebno znanje o potrošniških posojilih in drugih vrstah posojil, da se podobne finančne katastrofe v prihodnje ne bi ponavljale. Države članice morajo v ta namen nujno izvesti sprejete ukrepe in tesno sodelovati med seboj. Na koncu bi se rada prisrčno zahvalila sodelavcem Evropske komisije za pomoč, ki so mi jo nudili.
<SPEAKER ID="202" NAME="Danuta Hübner">
članica Komisije. - Gospod predsednik, poročilo prihaja ravno v pravem trenutku. Izpostavlja veliko izzivov, ki so pred evropskimi potrošniki v okviru trenutne finančne krize. Zato se prisrčno zahvaljujem gospe Jotovi za izvrstno opravljeno delo.
<P>
Komisija je potrdila pomen finančnega izobraževanja za pravilno delovanje notranjega trga v svojem sporočilu, sprejetem decembra lanskega leta. Potrošniki morajo biti vsekakor primerno osveščeni in izobraženi za sprejemanje odgovornih odločitev o osebnih financah, saj bodo le na ta način deležni otipljivih prednosti, ki jih prinaša finančna integracija v Evropski uniji.
<P>
Izobraževanje je odgovornost držav članic. Vloga Komisije pri tem je v glavnem podporna, a kljub temu pomembna.
<P>
Za izvajanje programov izobraževanja potrošnikov je najprimernejša nacionalna raven, kjer je izvajanje tudi najbolj učinkovito in uspešno. Pri tem je ključnega pomena vloga držav članic, na primer sprejemanje nacionalnih strategij finančnega izobraževanja v javno-zasebnem partnerstvu.
<P>
Menimo, da je vloga Komisije spodbujati finančno izobraževanje po vsej Evropi, prikazovati možne pridobitve, usklajevati delo in prikazovati najboljše prakse.
<P>
V tem smislu smo sprožili nekaj praktičnih pobud in oblikovali strokovno skupino za finančno izobraževanje, ki je imela oktobra prvo srečanje, posvečeno razpravi o nacionalnih strategijah finančnega izobraževanja.
<P>
Teče tudi razvoj spletnih orodij "Dolcetta" za učitelje, ki jim bodo olajšala vključitev finančnih tem v obstoječe učne programe. V kratkem bomo objavili evropsko bazo podatkov za finančno izobraževanje, elektronsko knjižnico programov, ki jih izvajajo različni ponudniki. In končno, Komisija se kot pokrovitelj redno vključuje v izbrane dogodke, namenjene spodbujanju prepoznavnosti finančnega izobraževanja.
<P>
Popolnoma soglašamo s splošnim duhom tega poročila Parlamenta in z večino predlogov v njem. Ključnega pomena je izobraževanje otrok in mladine in Komisija deli prepričanje Parlamenta, da spada finančno opismenjevanje v šolo.
<P>
Pripravljeni in voljni smo pomagati državam članicam pri razvoju osnovnih izobraževalnih programov na področju osebnih financ, enako pa velja tudi za idejo, da bi Komisijo zadolžili za informacijske in medijske kampanje o finančnem izobraževanju v EU. Take kampanje osveščanja morajo biti prikrojene potrebam ciljnih skupin in se najbolj učinkovito izvajajo na nacionalni, ali celo lokalni ravni. Tudi tu smo pripravljeni pomagati.
<P>
Naj sklenem z zahvalo Parlamentu za dobro opravljeno delo na tem dokumentu in pričakovanjem nadaljnjega dialoga med Parlamentom in Komisijo o pomembni tematiki finančnega izobraževanja potrošnikov.
<SPEAKER ID="203" NAME="Predsednik">
S tem smo zaključili s to točko.
<P>
Glasovanje bo potekalo jutri ob 12.00.
<P>
Pisne izjave (člen 142)
<SPEAKER ID="204" NAME="Dragoş Florin David  " AFFILIATION="PPE-DE">
v pisni obliki. - (RO)Nepoznavanje zakonov nas ne odvezuje odgovornosti za posledice, na podoben način pa nas tudi nepoznavanje finančnih mehanizmov ne odvezuje odgovornosti za finančne izgube.
<P>
Finančne in bančne institucije in zavarovalnice so že ves čas zavezane zagotoviti potrošniku "uporabniška navodila" za finančne instrumente, da se lahko potrošnik premišljeno odloča. Zato sem prepričan, da bi bilo izobraževanje evropskih državljanov o finančnih, bančnih in zavarovalnih zadevah, ki bi ga izvajale vladne in nevladne institucije, dobra rešitev za tiste, ki si tega res želijo. Zagotavljanje informacij državljanom-uporabnikom teh instrumentov pa mora ostati obveznost ponudnikov storitev na teh področjih. Mislim, da je dolžnost Komisije EU in držav članic opozarjati in obveščati državljane o škodljivosti določenih instrumentov ali storitev ter urejati evropski trg tako, da se taki škodljivi instrumenti ali storitve ne morejo pojaviti na njem.
<P>
Zaključil bi s čestitkami poročevalki, gospe Jotovi, in našim kolegom iz Odbora za mednarodno trgovino ter Odbora za ekonomske in monetarne zadeve za učinkovito pripravo te resolucije.
<SPEAKER ID="205" NAME="Zita Pleštinská  " AFFILIATION="PPE-DE">
v pisni obliki. - (SK) Kriza, ki je izbruhnila na področju tveganih hipotekarnih posojil, je potrdila nizko raven finančne osveščenosti med državljani EU. Potrošniki niso dovolj seznanjeni s tveganji stečaja in prevelike zadolžitve. Informacije o finančnih instrumentih, ki jih finančne institucije posredujejo pretežno prek oglaševanja, so težko razumljive in včasih zavajajoče. Potrošnik pred podpisom pogodbe ne dobi dovolj informacij.
<P>
Informiranje potrošnikov o financah in posojilih bi se moralo pričeti v šoli, kjer je treba jutrišnje potrošnike seznaniti z instrumenti in storitvami bančnega sektorja. Poseben poudarek mora biti na programih za mladino, upokojence in ranljive skupine.
<P>
Trdno sem prepričana, da bi morala Komisija oblikovati proračunsko vrstico za programe finančnega izobraževanja na ravni EU, v katerih bi lahko sodelovali ustrezni organi in izvajalci, na primer država, nevladne organizacije, organizacije potrošnikov in finančne institucije.
<P>
Še posebej bi rada poudarila vlogo organizacij potrošnikov na ravni Skupnosti in na ravni držav, saj te organizacije najbolje poznajo konkretne potrebe različnih ciljnih skupin glede izobraževalnih programov. Vrsta držav članic ne zagotavlja zadostne proračunske podpore politikam varstva potrošnikov in ustrezne finančne pomoči dejavnostim organizacij potrošnikov.
<P>
Le malo potrošnikov si lahko privošči storitve osebnih finančnih svetovalcev, zato sem trdno prepričana, da bi morali potrošnikom zagotoviti neodvisne nasvete na ustreznih usposabljanjih v okviru izobraževalnih programov EU in prek organizacij potrošnikov.
<SPEAKER ID="206" NAME="Marian Zlotea  " AFFILIATION="PPE-DE">
v pisni obliki. - (RO) Rad bi čestital gospe Jotovi za poročilo o tej tematiki. Finančno izobraževanje smatram za zelo pomembno temo. V Romuniji imamo trenutno težave z ljudmi, ki ne morejo odplačevati svojih posojil, ki so jih najeli pri več različnih bankah. Ne le, da niso bili ustrezno obveščeni o posledicah takega zadolževanja, nimajo nikakršne finančne izobrazbe, ki bi jim omogočala odločanje o tem, katere finančne storitve so zanje primerne.
<P>
Ne smemo mešati finančnega izobraževanja in zagotavljanja informacij potrošnikom. Programe finančnega izobraževanja je treba oblikovati po posameznih starostnih skupinah in potrebah različnih skupin prebivalstva.
<P>
Upam, da bo storitev Dolcetta čim prej prevedena v romunski in bolgarski jezik, da bo koristila tudi državljanom teh dveh držav članic.
