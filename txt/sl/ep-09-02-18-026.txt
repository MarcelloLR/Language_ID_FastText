<CHAPTER ID="026">
Izvajanje Direktive 2002/14/ES o določitvi splošnega okvira za obveščanje in posvetovanje z delavci v Evropski skupnosti (kratka predstavitev) 
<SPEAKER ID="291" NAME="Predsednik">
Naslednja točka je kratka predstavitev poročila gospoda Cottignyja v imenu Odbora za zaposlovanje in socialne zadeve o izvajanju Direktive 2002/14/ES o določitvi splošnega okvira za obveščanje in posvetovanje z delavci v Evropski skupnosti.
<SPEAKER ID="292" NAME="Jean Louis Cottigny">
poročevalec. - (FR) Gospod predsednik, komisar, gospe in gospodje, najprej bi se rad zahvalil vsem poročevalcem v senci za njihovo odkrito sodelovanje pri sestavljanju tega besedila v Odboru za zaposlovanje in socialne zadeve.
<P>
Države članice morajo izboljšati izvajanje direktive o obveščanju in posvetovanju z delavci, zlasti v sedanjih razmerah finančne krize in njenih posledic na podjetja, ki se prestrukturirajo, združujejo ali selijo na tuje. To je sporočilo, ki ga želi Odbor za zaposlovanje in socialne zadeve posredovati s tem samoiniciativnim poročilom.
<P>
V Evropski uniji je 23 milijonov podjetij z manj kot 250 zaposlenimi. To pomeni 99 % podjetij in več kot 100 milijonov delavcev. Pravici delavca do obveščanja in posvetovanja sta osnovna elementa socialnega tržnega gospodarstva.
<P>
V nekaterih državah članicah s prenosom Direktive 2002/14/ES znatno zamujajo. V tem samoiniciativnem poročilu poudarjamo, da so učinki direktive očitni v državah, kjer doslej še ni bilo nikakršne splošne ureditve obveščanja in posvetovanja z delavci.
<P>
Pozivam k učinkovitejšem prenosu direktive v državah članicah. Pozivamo Komisijo, naj čim prej sprejme ukrepe, na podlagi katerih bodo lahko države članice direktivo pravilno prenesle v svojo zakonodajo, in uvede postopke za ugotavljanje kršitev proti državam članicam, ki direktive niso prenesle v svojo zakonodajo ali je niso prenesle pravilno.
<P>
Poročilo poudarja tudi, da nekatere države članice v ukrepe za prenos direktive niso zajele nekaterih mladih delavcev, žensk, ki delajo s krajšim delovnim časom, ali zaposlenih na podlagi pogodb za določen čas.
<P>
Pozivamo države, naj natančno opredelijo pojem obveščanja, da bi lahko predstavniki delavcev pregledovali predložene podatke, ne pa morali zgolj čakati na končne informacije o odločitvah podjetij, ki neposredno vplivajo na zaposlene. Poročilo poziva države članice, ki za primere kršenja predpisov nimajo učinkovitih, sorazmernih in odvračilnih sankcij, naj jih sprejmejo. In končno, v smislu boljše koordinacije zakonodajnih instrumentov pozivamo Komisijo, naj preuči potrebo po uskladitvi šestih direktiv in uredbe o obveščanju delavcev, da bo mogoče z morebitnimi spremembami odpraviti podvajanje in nasprotja.
<P>
Ker je tak napredek na področju pravic delavcev več kot koristen, je Unija v svojem interesu dolžna zagotoviti, da bodo države članice pravilno in v celoti prenesle obveznosti iz direktive. Nujno je, da evropski delavci vedo, da jih Evropa podpira pri sodelovanju v življenju podjetja, v njihovem vsakodnevnem delovniku, in še zlasti v trenutnih časih.
<SPEAKER ID="293" NAME="Janez Potočnik">
član Komisije. - Gospod predsednik, z zanimanjem jemljem na znanje poročilo gospoda Cottignyja o pomembni direktivi, ki na evropski ravni utrjuje temeljno socialno pravico delavcev. Komisija pripisuje velik pomen obveščanju in posvetovanju z delavci na nacionalni in nadnacionalni ravni, zlasti v sedanjih težavnih razmerah finančne krize.
<P>
Predlagali smo prenovitev direktive o evropskih svetih delavcev. To smo uspešno opravili. Nadaljujemo delo na področjih predvidevanja priprav za prestrukturiranje in socialno odgovornega upravljanja prestrukturiranja ter vprašanj, ki se odpirajo na evropski ravni pri nadnacionalnih pogodbah.
<P>
Kot razlaga Komisija v svojem sporočilu z dne 17. marca 2008, je njena glavna skrb pri uveljavljanju Direktive 2002/14/ES temeljitost in učinkovitost pri sodelovanju z državami članicami in obema stranema gospodarstva, ki imata, kot veste, izjemno pomembno vlogo. Upoštevati moramo, da direktiva vzpostavlja le splošni okvir, ki ga lahko izvajata in širita obe strani gospodarstva, zlasti na ravni podjetja.
<P>
Komisija izvaja in spodbuja dejavnosti osveščanja, izmenjave najboljših praks in krepitve sposobnosti vseh udeležencev s seminarji, tečaji, študijami in finančno pomočjo projektom po proračunskih postavkah.
<P>
Komisija tudi spremlja pravilno izvajanje direktive, kot varuhinja pogodb: na primer pritožbe sindikalnih organizacij. Doslej pa je Komisija prejela zelo malo pritožb v zvezi z uvajanjem direktive.
<SPEAKER ID="294" NAME="Predsednik">
Točka se je zaključila.
<P>
Glasovanje bo potekalo v četrtek, 19. februarja 2009.
<P>
Pisne izjave (člen 142)
<SPEAKER ID="985" NAME="Silvia-Adriana Ţicău  " AFFILIATION="PSE">
v pisni obliki. - (RO) Prenos Direktive poteka v nekaterih državah članicah z znatno zamudo.
<P>
Menim, da je treba okrepiti demokratično udeležbo delavcev pri odločanju o zadevah, ki neposredno vplivajo na podjetje, zlasti ob upoštevanju sedanje finančne krize, ki na slepo trga gospodarska omrežja držav članic in zbuja strahove glede prestrukturiranja, združevanja podjetij ali selitve proizvodnje.
<P>
V zvezi s prestrukturiranjem podjetij bi rada pozvala k odprtju evropskih skladov in pomoči tudi delavcem, ne le podjetjem. Prav tako menim, da bi morala postati obvezna praksa, da se pri prestrukturiranju multinacionalke v pogajanja vključi sindikalne predstavnike vseh podružnic podjetja, ne le tistih iz države članice, kjer ima podjetje sedež.
<P>
Menim, da je pomembno redno posodabljati zakonodajo o pravicah delavcev do obveščanja in posvetovanja ter to točko vključiti v program evropskega socialnega dialoga na medpoklicni in industrijski ravni.
