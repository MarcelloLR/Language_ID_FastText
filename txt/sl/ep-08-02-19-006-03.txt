<CHAPTER ID="006-03">
3. (
<P>
- Pred glasovanjem:
<SPEAKER ID="066" NAME="Jan Andersson">
poročevalec. - (SV) Hvala, gospod predsednik. V zvezi s pismom, ki ga je evropska sindikalna organizacija prejšnji teden poslala vsem svojim članom, želim povedati, da razumem stališča sindikalnega gibanja glede vprašanja, ali so potekala kakršna koli posvetovanja med socialnimi partnerji in Komisijo. Vendar v zvezi s tem ne moremo ničesar storiti.
<P>
Vsebina te direktive se ne bo spremenila. Njeno izvajanje se bo preložilo za štiri leta. Razlog za to je, da morda ne bo mogoča uporaba nekatere zelo pomembne medicinske opreme, če se izvajanje začne aprila. Zdaj potekajo raziskave za ugotovitev, kako bi se lahko ta oprema uskladila z direktivo.
<P>
Zato smo podprli preložitev izvajanja direktive s popolnim soglasjem odbora za zaposlovanje in socialne zadeve.
<SPEAKER ID="067" NAME="Günter Verheugen">
podpredsednik Komisije. - Gospod predsednik, v imenu Komisije pojasnjujem naslednje. S tem, ko je predlagala preložitev začetka veljavnosti te direktive, se je Komisija odgovorno odzvala na nove znanstvene izsledke - ponavljam, nove znanstvene izsledke - to je študijo, ki jo je naročila Vlada Združenega kraljestva in ki je bila objavljena junija 2007. Ti novi znanstveni izsledki so pokazali, da bi predviden začetek veljavnosti direktive aprila 2008 v njeni sedanji obliki nenamerno močno negativno vplival na slikanje z magnetno resonanco (MRI), najučinkovitejšo in najvarnejšo tehniko slikanja v sodobni medicini. Kot odgovoren za ta sektor želim še dodati, da brez te tehnike več tisočim bolnikom v Evropski uniji ne bi bilo omogočeno najboljše možno zdravljenje. Dodajam še, da so naši proizvajalci v tem sektorju svetovni voditelji.
<P>
Gospod Andersson je omenil vprašanje posvetovanja. Povedati želim, da so bili predstavniki delavcev v celoti obveščeni in so sodelovali v razpravah s socialnimi partnerji, ki so potekale pred sprejetjem predloga Komisije. Izpostavile so se težave, ki bi lahko nastale zaradi izvajanja sedanje direktive, in prihodnje namere Komisije, o njih pa je tudi potekala razprava na ravni svetovalnega odbora za varnost in zdravje pri delu, ki ga je oblikoval Svet. Ta svetovalni odbor sestavljajo trije polnopravni člani za vsako državo članico, nacionalne vlade, sindikate in organizacije delodajalcev.
