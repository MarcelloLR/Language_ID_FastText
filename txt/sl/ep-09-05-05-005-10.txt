<CHAPTER ID="005-10">
10. Zaščita živali, ki se uporabljajo za znanstvene namene (
<P>
- Pred glasovanjem:
<SPEAKER ID="104" NAME="Neil Parish">
poročevalec. - Gospod predsednik, rad bi se zahvalil vsem poročevalcem v senci, ki so bili zelo pripravljeni delati z mano na neverjetno tehničnem in težkem dokumentu. S skupnim delom nam je uspelo pripraviti nekaj, za kar sem prepričan, da je dober kompromis.
<P>
Preskusi na živalih so izredno protislovno in čustveno področje, ki vključuje moralno dilemo. Storili smo vse, da bi oblikovali stališče, ki bo izboljšalo počutje živali, ki se uporabljajo v preskusih, ter obenem v Evropi zagotavljalo nadaljevanje najkakovostnejših in zanesljivih medicinskih raziskav. Na številnih področjih smo gradili na predlogu Komisije, najpomembneje pa je, da smo pojasnili razvrščanje glede na natančnost. V Odboru za kmetijstvo smo dosegli dober kompromis, ki ga na tej stopnji ne bi smeli zavreči.
<P>
Vsi si želimo sodelovati pri izboljšanju, zmanjšanju in zamenjavi živalskih preskusov. Vendar pa ne smemo pozabiti, da so se številna cepiva in zdravila za bolezni razvila z uporabo živali in še zlasti primatov - na primer cepiva proti otroški paralizi, davici, hepatitisu B kot tudi globoke možganske stimulacije pri Parkinsonovi bolezni. Vse to so primeri koristi raziskav, ki vključujejo živali. Da bi razblinili pomisleke, ki jih imajo številni poslanci glede uporabe izvornih celic človeških zarodkov, je treba povedati, da bo sprememba 170, če bo deležna podpore, zagotovila, da bodo moralne odločitve o tem vprašanju sprejemale same države članice in ne Komisija.
<P>
Imamo veliko priložnost, da izboljšamo zakonodajo za dobro počutje živali in raziskave. Medstrankarske razlike bi morali dati na stran in podpreti to poročilo. Gospodarstvo, organizacije za medicinske raziskave in dobro počutje živali so prepričani, da je to korak naprej in bomo posodobili in izboljšali sedanjo zakonodajo. Če se s to zakonodajo ne bo ukvarjal ta parlament, se to lahko odloži za še nadaljnji dve leti ali več, kar bi pomenilo korak nazaj. Poslance tega parlamenta pozivam, da to poročilo podprejo.
<P>
Na koncu pa, ker verjetno zadnjič govorim v parlamentu, saj se vračam v nacionalno politiko, bi se rad zahvalil za spoštovanje, ki ste mi ga namenili, zahvalil pa bi se rad tudi poslancem tega parlamenta, ki so mi prav tako izkazali spoštovanje.
<P>
(Aplavz)
<SPEAKER ID="105" NAME="Predsednik">
Najlepša hvala, gospod Parish. Ko se vrnete v svoj nacionalni parlament, si želimo, da bi delali s takšnim veseljem kot tu, v Evropskem parlamentu.
