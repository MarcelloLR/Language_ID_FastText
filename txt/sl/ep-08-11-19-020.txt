<CHAPTER ID="020">
Stanje na področju čebelarstva (razprava) 
<SPEAKER ID="415" NAME="Predsednica">
Naslednja točka je razprava o ustnem vprašanju za Komisijo (B6-0480/2008) gospoda Parisha v imenu Odbora za kmetijstvo in razvoj podeželja o stanju na področju čebelarstva.
<SPEAKER ID="416" NAME="Neil Parish">
poročevalec. - Gospa predsednica, najprej bi se rad zahvalil Astrid Lulling, ker je bila njena pobuda, da to predstavljamo. Kot predsednik bom tukaj ta večer predstavil poročilo, ker smo zelo zaskrbljeni nad stanjem čebel. Kar se dogaja s čebelami, je zelo pomembno za Evropo - dejansko za svet.
<P>
Že dve leti zaporedoma, zdaj teče tretje, so čebele v ZDA skrivnostno pomrle. Leta 2007 je izumrlo okrog 800 000 kolonij. Na Hrvaškem je izginilo 5 milijonov čebel v manj kot 48 urah. V Združenem kraljestvu propade eden od petih čebeljih panjev in po svetu poročajo čebelarji o izgubah do 90 % od leta 2006.
<P>
Kaj se dogaja in kako je to resno za nas in prihodnost človeštva? Albert Einstein je dejal, da bo človek imel le še štiri leta življenja na voljo, če bodo čebele izginile iz obličja Zemlje, zato moramo to vzeti zelo resno. Če pogledate čebele, so odgovorne za opraševanje rastlin in cvetja, ki pomenijo tretjino vsega, kar pojemo. So glavne v naravi, kadar gre za opraševanje, in brez njih se lahko poslovimo od soje, čebule, korenja, brokolija, jabolk, pomaranč, avokada, breskev in mnoge druge hrane. Brez njih ne bi bilo jagod. Predstavljajte si, kako Wimbledon ne bi mogel preživeti brez jagod! Ne bi imeli lucerne, ki se uporablja na poljih za govedo. Tako smo torej popolnoma odvisni od čebel. Seveda tudi oprašujejo bombaž, tako da bi bili tudi brez oblačil. To stvar moramo vzeti zelo resno.
<P>
Na Kitajskem na primer v nekaterih regijah skorajda ni čebel in morajo veliko pridelkov oprašiti ročno. 90 industrijskih pridelkov, ki se goji po svetu, in je odvisnih od opraševanja, prinaša okrog 30 milijard GBP na leto. Čebele prispevajo gospodarstvu v Združenem kraljestvu več kot 100 milijonov GBP na leto in okrog 400 milijonov EUR evropskemu gospodarstvu, torej lahko jasno vidite, da gre za veliko težavo.
<P>
Zato bi prosil Komisijo - in če je možno, bi rad nekaj svojega časa predal Astrid Lulling, ker je bila gonilna sila - če lahko priskrbi več denarja za raziskave. Po pogovoru s poklicnimi čebelarji in ostalimi vemo, da gre za skrivnost, zakaj čebele umirajo, delno ker je njihovo stanje zadnjih nekaj let zelo slabo in dobesedno umirajo kot muhe. Prav tako obstaja težava glede pravih zdravil, ki bi ozdravile bolezni čebel.
<P>
Menim, da morate kot Komisija ne le zagotoviti razpoložljiva sredstva za raziskave, pač pa tudi združiti, kar delajo vse države članice. Bistveno je, da ukrepamo sedaj. Ne moremo čakati, dokler ne bodo vse čebele pomrle, ker bo težava zelo resna.
<SPEAKER ID="417" NAME="Janez Potočnik">
član Komisije. - Gospa predsednica, hvala gospodu Parishu in seveda gospe Lulling za to ustno vprašanje in resolucijo o področju čebelarstva EU. Komisija jasno priznava pomen, ki ga imajo čebele v ekologiji EU in njenem ekosistemu. Komisija se prav tako zaveda poročil, ki prihajajo iz raznih držav članic o znatnih izgubah čebeljih kolonij.
<P>
Naj kar preidem na vaše specifično vprašanje - bilo jih je kar nekaj - in poskušam naravnost poudariti, kaj Komisija že izvaja na tem področju.
<P>
Kar zadeva pogin čebel in raziskave, je Komisija letos zaprosila Evropsko agencijo za varnost hrane (EFSA), da preuči pogin čebel in vzroke zanj v Evropski uniji. EFSA je zbrala informacije od držav članic in sedaj jih namerava analizirati, da bi podala Komisiji jasno sliko o epidemiološkem stanju propada kolonij čebel, in to bi zagotovilo podlago za nadaljnje ukrepanje na tem področju. Poleg ukrepanja EFSE Komisija podpira in bo podpirala številne raziskovalne projekte v zvezi s čebelami v okvirnem programu za raziskave. Če vas zanima, jih kasneje lahko nekaj omenim.
<P>
Kar zadeva ekološka območja cvetnega prahu, kljub dejstvu da je težko vzpostaviti taka območja, bi vas rad spomnil, da je finančna podpora že zagotovljena za učinkovitost selitve čebeljih panjev. Ta ukrep, ki je predviden v Uredbi Sveta št. 1234/2007, je namenjen pomoči vodenja selitve panjev v Skupnosti in zagotovitvi lokacij, kjer se lahko med sezono cvetenja zbere veliko število čebelarjev. Ta ukrep lahko vključuje tudi obogatitev čebelarske flore na določenih področjih.
<P>
Glede vašega tretjega vprašanja bi vas rad spomnil, da dajanje fitofarmacevtskih sredstev v promet in dovoljenja zanje ureja Direktiva Sveta 91/414/EGS. Ta direktiva določa, da se pesticidi lahko uporabljajo le, če je bilo dokazano, da ne predstavljajo bistvenega tveganja nesprejemljivih učinkov na zdravje človeka in živali ter okolje. Zato ta ocena tudi zajema akutna in dolgoročna tveganja za čebele in njihove ličinke, uporabljeni testi temeljijo na standardih, ki so jih razvile medvladne organizacije, kot je na primer Evropska in sredozemska organizacija za varstvo rastlin, v kateri sodeluje 47 vlad.
<P>
Pomembno je opaziti, da zakonodaja Skupnosti temelji na tveganjih. Očitno je, da so insekticidi po svoji naravi strupeni za čebele. Toda njihova uporaba je še zmeraj dovoljena, če ji čebele niso izpostavljene ali je zmanjšana na minimalne ravni, ki nimajo škodljivih učinkov.
<P>
Klasični primeri za take ukrepe, ki blažijo tveganja, so: dobro prilagojeni kmetijski postopki, primarna stopnja in čas nanosov (na primer zvečer po letu čebel ali izven sezone cvetenja pridelkov ter po možnosti sosednjega plevela), neposredna namestitev proizvoda v prst, uporabe v rastlinjakih, ki niso dostopni za čebele, ali obdelava semen v posebnih obratih.
<P>
Kar zadeva kakovost površinskih voda, je okvirna direktiva za vode uvedla zaščito za vse vode; obveznost doseganja/vzdrževanja dobre kakovosti vode za vse površinske vode in podtalnice do leta 2015; prepoved poslabšanja stanja vode; obveznost vzpostavitve sistema spremljanja; obveznost razvoja potrebnih načrtov in programov do decembra 2009 v okviru širšem javnega posveta z lokalnimi občinami, zainteresiranimi skupinami in nevladnimi organizacijami.
<P>
Glede podpore panjem v težavah, bi vam rad povedal, da je Komisija vesela, da vidi, da se je število panjev med 2004 in 2007 povečalo - brez upoštevanja širitve EU.
<P>
Glede izgube čebel morate vedeti, da je bil v nacionalnih programih za čebelarstvo z letom 2004 dodan na seznam upravičenih ukrepov nov ukrep obnovitve panjev. Zato je sedaj mogoče, da se izguba čebel (in proizvodnja) nadomesti s financiranjem dejavnosti za spodbujanje gojenja matic, nakupa čebeljih družin ali celo nakupa panjev.
<P>
Mislim, da je vprašanje, ki ga postavljate, izjemno resno in enako resno ga moramo vzeti.
<SPEAKER ID="418" NAME="Astrid Lulling">
v imenu skupine PPE-DE. - (FR) Gospa predsednica, ko je nevarno zavlačevati, se lahko zanesem na celotni Odbor za kmetijstvo in razvoj podeželja ter na njegovega predsednika, mojega kolega gospoda Parisha. Zahvaljujem se jim za njihov hiter, učinkovit odziv na mojo pobudo glede ustnega vprašanja z razpravo in resolucijo Evropski komisiji, da reši zdravstveno krizo čebelarstva.
<P>
V stanju, ko so kolonije čebel vse šibkejše in trpijo zaradi povečane smrtnosti, je potrebno analizirati vse faktorje, ki povzročajo povečan pogin čebel, in predlagati načrt za ukrepanje, da se pozdravi ta katastrofalen trend.
<P>
Komisija nam je pravkar prebrala dolg dokument o tem, kaj je že storila, toda moram reči, da v zadnjih letih, ko sem bila poročevalka za stanje čebelarstva - od leta 1994 - potrebovala veliko prepričevanja, da je ukrepala, medtem ko sem s svojimi kolegi poskušala pritegniti njihovo pozornost na to skrb vzbujajoče stanje, ki je splošno znano in ga je v celoti popisal moj kolega, gospod Parish.
<P>
Nimam časa ponavljati vsega tega ali še česa dodajati, toda ker si nihče ne upa zanikati, da je pogin čebel smrtonosna nevarnost za našo proizvodnjo sadja in zelenjave, ki je odvisna od opraševanja, zahtevamo, da Komisija ukrepa z večjo vztrajnostjo in več viri. Prispevati mora k analizi vzrokov za pogin čebel in končno vključiti raziskave in se bojevati z boleznijo čebel na področju evropske veterinarske politike.
<P>
Spodbujati mora ukrepe, ki so potrebni za omejevanje in odpravo tveganja nezadostnega opraševanja in zagotoviti zadostno in raznoliko proizvodnjo hrane za doseganje potreb ljudi živali. Treba je razumeti, da je zdravstvena kriza v čebelarstvu nevarna za preživetje ljudi, kot je finančna kriza za realno gospodarstvo.
<P>
Ne bom citiral številk razen ene svetovne: vrednost opraševanja za pridelavo hrane, ki nahrani človeštvo, je ocenjena na 153 milijard EUR. Rešitve, ki jih priporočamo, so veliko manj zahtevne od tistih za finančno krizo, in četudi bi končno uvedli dodatek za opraševanje in finančno pomoč čebelarjem v težavah, da se zagotovi preživetje čebel v Evropi, bi to še vedno bila malenkost v primerjavi z ostalimi proračunskimi postavkami. Če imate milijardo, ki bi jo poslali v Afriko brez kakih preverjanj - kot želite narediti - za boj proti lakoti, z vsemi katastrofalnimi posledicami, ki bi jih to potegnilo s sabo, bi morali najti še kakih 60 milijonov EUR, da naredite nekaj plemenitega tukaj.
<P>
Gospa predsednica, ker imam pooblastila poročevalca, ali lahko rečem še kaj o spremembah? Nisem uporabila časa za govor, namenjenega gospodu Parishu ...
<P>
(Predsednica je prekinila govornico.)
<SPEAKER ID="419" NAME="Rosa Miguélez Ramos">
v imenu skupine PSE. - (ES) Gospa predsednica, čestitati želim gospe Lulling za odločnost, ki jo je pokazala pri tej zadevi, za katero nekateri morda menijo, da ni tako pomembna, da jo je uvrstila na dnevni red tega parlamenta kljub tej pozni uri.
<P>
Čebelarstvo je kmetijska dejavnost s pomembnimi gospodarskimi posledicami in pozitivnimi učinki na razvoj podeželja in ekološko ravnovesje.
<P>
V moji državi čebelarstvo zajema okrog 27 000 proizvajalcev, ki upravljajo več kot 2 300 000 panjev. S tem je moja država vodilni proizvajalec medu v Evropski uniji.
<P>
Španski čebelarji se skupaj z vsemi ostalimi čebelarji soočajo s težavami ne le zaradi zmanjšanja cvetnega prahu in nektarja, ampak tudi zaradi pojava novih bolezni, ki so zdesetkale panje. Komisija bi morala delati na vrsti raziskav glede izvora teh bolezni in v tem pogledu se zdijo proračunska prizadevanja bistvena.
<P>
Toda želim dodati, da mora uvoz - mislim na uvoz medu - izpolnjevati iste zahteve kot naši proizvodi in ponujati celovita jamstva potrošnikom. V tem pogledu je dobro označevanje naših proizvodov bistveno in Komisija ima tukaj pomembno vlogo.
<P>
Treba je ohraniti visok nivo v smislu pogostnosti in števila nadzorov na kontrolnih mejnih točkah, da se zagotovi, da v Evropsko unijo ne pridejo nobeni čebelarski proizvodi iz tretjih držav, ki vsebujejo ostanke.
<P>
Za mnoge naše kmete so čebelarski dodatki njihov skoraj vedno omejeni prihodek. To je tudi delo, ki zaposluje veliko žensk. Med zavzema pomembno mesto na malih kmetijah in trgih in čebelarji so se zelo potrudili, da so naredili njihove proizvode raznovrstne, zagotovili označevanje, boljšo higieno in zdravstvena jamstva ter odprli nove kanale distribucije.
<P>
Komisar, ne moremo kar dovoliti, da bi se vsa ta prizadevanja izničila.
<SPEAKER ID="420" NAME="Francesco Ferrari">
v imenu skupine ALDE. - (IT) Gospa predsednica, komisar, gospe in gospodje, čebelarski sektor ni le proizvodna dejavnost s starodavnimi koreninami v zgodovini naših kmetijskih dejavnosti, trenutno je eden izmed sistemov, ki je zaradi navzkrižnega opraševanja bistven za ohranjanje ravni produktivnosti drevesnih in zelnatih pridelkov.
<P>
Rad bi izpostavil, da 80 % rastlin obrodi sadje zaradi cvetnega prahu, ki ga prenašajo čebele, kar tudi zagotavlja genske variacije vrst pri razmnoževanju. Jasno je, da trenutno čebelarskega sektorja in njegove dejavnosti ni mogoče nadomestiti in da so edini način za ohranjevanje prave biotske raznovrstnosti. Proizvodi iz panjev morajo biti na globalnem trgu vse bolj konkurenčni pod konkurenčnimi pogoji, ki jim manjka preglednosti, in z množičnim uvozom proizvodov, tudi tistih zunaj EU, ki nimajo jamstev. Ni vedno mogoče jamčiti za njihovo kakovost, deloma zaradi pesticidov, ki so prepovedani v Evropi, ampak so drugje dovoljeni. Iz tega razloga je pomembno proizvode označiti in na nalepkah navesti izvor proizvodov.
<P>
Prav tako verjamem, da je pomembno izpostaviti resne posledice virusa za dejavnosti čebelarstva, zaradi katerega je več kot 50 % evropskega čebelarskega sektorja bilo uničenega. Evropsko komisijo pozivam, da si nadalje v smislu znanstvenih raziskav prizadeva, da najde način za ravnanje s to resno boleznijo s prepovedjo vsake vrste fitosanitarne uporabe med obdobjem cvetenja.
<SPEAKER ID="421" NAME="Zdzisław Zbigniew Podkański" LANGUAGE="PL">
Gospa predsednica, komisar, naravno bogastvo se manjša pred našimi očmi. Celotne vrste izumirajo, uničujejo jih zajedavci, bolezni, kemikalije in neodgovorno ravnanje človeštva. V mnogih regijah je ekološko ravnovesje moteno in pripetila se je velika, nepopravljiva škoda.
<P>
Z zaskrbljenostjo smo priča množičnemu iztrebljenju čebel, s panji, ki izumirajo eden za drugim, in mnoge vrste rastlin, ki so odvisne od opraševanja, izginjajo z njimi. Stanje čebelarstva določa donos kar 84 % vrst rastlin, ki se gojijo v Evropi. Na ta način čebele določajo obilnost hrane na naših mizah.
<P>
Čebele izginjajo zaradi bolezni in mrčesa, s katerimi čebelarji ne morejo opraviti sami. Potrebna so dodatna sredstva, da se nadloge kontrolira in preuči. Čebelarji se prav tako ne morejo sami soočiti s težavami zaščite svojih trgov in zagotoviti uspešnosti svojih proizvodov. Zato moramo zaščititi naš notranji trg pred dotokom tretjerazrednega medu slabše kakovosti, ki velikokrat krši zahteve javnega zdravja. Čebelarji morajo prav tako prejeti pomoči v obliki subvencij ali cenejšega sladkorja in tudi promocijskih kampanj širšega obsega.
<P>
Za konec, skrajni čas je, da začnemo delati kot čebele. Kot čebelar si lahko le želim, da bi se Evropska komisija zgledovala po čebelah, tako da nam ne bi bilo treba čakati 15 let na razumne programe, ki si jih gospa Lulling tako prizadeva spodbujati.
<SPEAKER ID="422" NAME="Alyn Smith">
v imenu skupine Verts/ALE. - Gospa predsednica, rad bi izkazal spoštovanje gospe Lulling, ki je bila, milo rečeno, vztrajna pri spodbujanju in izpostavitvi tega vprašanja v Parlamentu. Komisar, tudi vam bi se rad zahvalila za nazoren seznam dejavnosti, ki jih je Komisija sprejela glede tega resnega vprašanja in, če kaj, menim, da si želimo večjo stopnjo financiranja in tudi usklajevanja. Obstaja tveganje, da razne veje institucij opravljajo veliko dobrega dela, vendar tega ne povežemo skupaj. Mislim, da bi razprava lahko osvetlila ta problem.
<P>
To je resno vprašanje. Rudarji so si včasih jemali kanarčke v rudnike, da bi jih ti opozorili pred strupenimi plini. Na plin so opozorili tako, da so umrli. To je bila slaba novica za kanarčke, toda dobra za rudarje. Naš pomislek je ta, da čebele v Evropi delajo v bistvu enako vrsto storitev za nas. Tretjino hrane v EU - enega od treh grižljajev hrane - je mogoče povezati z opraševanjem čebel.
<P>
Število čebel katastrofalno upada in ukrepati moramo na evropski ravni. Znanstveniki se strinjajo, da gre za upad. Slišali smo že, kako resno je bilo, toda manj smo jasni glede tega, kaj je to povzročilo. Ali uporaba pesticidov? Ali podnebne razmere? Ali zajedavci in pršice ter druge bolezni, ki jih morda ne moremo nadzorovati?
<P>
Komisar, rad bi vam tudi omenil Sklad za ohranitev čmrljev pri univerzi Stirling na Škotskem, ki je opravil izjemno delo na tem področju. Evropi ne manjka strokovnjakov. Kar moramo storiti je, da jih povežemo. Mislim, da ima besedilo pred nami številne konkretne ukrepe, ki bi nas peljali v to smer - zlasti praha čebel, območja biotske raznovrstnosti, celo vzdolž cest in nerodne zemlje, raziskave pesticidov, površinske vode in prejemki pomoči.
<P>
Kot smo danes že slišali, če lahko najdemo milijardo evrov, ki jih naložimo za afriški razvoj, mislim, da lahko najdemo denar za financiranje lastnih raziskav. Prav je, da EU ukrepa na tem področju in - upam si reči - to res tvori kar skladen načrt B, kjer je načrt A, skupna evropska kmetijska politika, pogrnil na področju čebel. Mislim, da moramo ustvariti večjo komplementarnost ukrepov, ki so že sprejeti za lajšanje tega stanja.
<SPEAKER ID="423" NAME="Czesław Adam Siekierski" AFFILIATION="PPE-DE">
(PL) Gospa predsednica, čebelarji in čebele doživljajo ogromne težave in potrebujejo pomoč. Priča smo dramatičnemu upadanju števila čebeljih kolonij, ne le v Evropi, ampak po vsem svetu. Na žalost donos poklica pada in s tem tudi zanimanje mladih ljudi zanj. Več je vprašanj, ki jih moramo čim prej obravnavati.
<P>
Najprej moramo razviti raziskave glede zajedavcev, bolezni in virusov, ki uničujejo te delovne žuželke. Drugič, uvesti moramo preskušanje medu, ki je uvožen iz tretjih držav. Vsi proizvodi morajo dosegati ustrezne zahteve po kakovosti. Poleg tega bi morale označbe vsebovati informacije o državi izvora. Tretjič, začeti moramo s kampanjami za obveščanje, kjer bi razložili pozivni vpliv čebel na naravno okolje in vpliv medu ter drugih čebeljih proizvodov na zdravje ljudi.
<P>
Zaradi obsega problema moramo razmisliti o finančni podpori za čebelarstvo, ki mu grozi izumrtje. Čebelarska skupnost poziva k cenejšemu sladkorju, s katerim hranijo čebele. Morda bi bilo vredno razmisliti o uvedbi sistema posebne podpore za čebelji sektor, ob upoštevanju velikega pozivnega učinka na naravno okolje.
<SPEAKER ID="424" NAME="Janusz Wojciechowski" AFFILIATION="UEN">
(PL) Gospa predsednica, rad bi čestital gospe Lulling in se ji zahvalil za njeno neutrudno in vneto skrb za interese evropske čebelarske industrije. Dobra stvar je, da razpravljamo o tej težavi, ker so čebelarji v Evropi in po vsem svetu vznemirjeni in zaskrbljeni zaradi smrti svojih čebel.
<P>
Raziskave o vzrokih tega pojava so v teku. Med razlogi, ki jih navajajo raziskovalci, je možni vpliv biotehnologije in natančneje pridelava gensko spremenjenih pridelkov, ki bi lahko imeli škodljive učinke na delovanje čebel.
<P>
Zato bi rada vprašala Evropsko komisijo, ki odobrava pridelavo gensko spremenjenih pridelkov v Evropskih uniji, sledeče. Kakšni so rezultati testov in kakšen je na splošno vpliv GSO na razmere čebel v Evropi?
<SPEAKER ID="425" NAME="James Nicholson" AFFILIATION="PPE-DE">
Gospa predsednica, naj najprej čestitam Astrid za njeno delo glede te zadeve. Kolikor sem seznanjen, zdaj že nekaj časa govori o čebelah in vesel sem, da je ta resolucija, ki jo je predložil Odbor za kmetijstvo in razvoj podeželja dala Parlamentu možnost, da razpravlja o problemu, s katerim se srečuje čebelarski sektor.
<P>
Medtem ko je to vprašanje pritegnilo veliko pozornosti in odmeva v javnosti, morda ker je nekaj novega, se popolnoma zavedamo, da so v realnosti problemi, s katerimi se soočamo, zelo resni in bi lahko imeli uničujoče posledice.
<P>
Prepričan sem, da mi ni treba nikogar opominjati glede pomena čebel - in to je že bilo danes zvečer poudarjeno - ne le za proizvodnjo pomembnih stranskih proizvodov, kot sta vosek in med, pač pa tudi zaradi vloge, ki jo imajo pri opraševanju in ohranjanju zdravih ekosistemov.
<P>
Prihajam iz okrožja Armagh na Severnem Irskem, ki je bilo na Otoku zelo znano kot dežela sadovnjakov, kjer so čebele zelo potrebne za opraševanje jabolk, in lahko rečem da se rezultati že kažejo. V tem pogledu mora Komisija nujno pospešiti raziskave glede tega, kaj točno povzroča tak oster upad v populaciji čebel in upajmo, da bo predložila nekaj rešitev. Razmere se bodo samo še poslabšale, če ne bomo našli poti za izboljšanje zdravja čebel in zmanjšali smrtnosti čebel ter zaustavili izumiranje in izginjanje kolonije čebel. To je izvor velike zaskrbljenosti za vse vpletene, ne le v celotni Evropi, pač pa celo v Združenih državah in drugje.
<P>
Pred kratkim sem govoril na konferenci čebelarjev v svoji regiji Severne Irske in potrdila se mi je domneva, ko sem poslušal veliko prispevkov tisto jutro, da čebelarji izgubljajo svoje panje zlasti med zimskim obdobjem. Potrebujemo dodatna sredstva, da preko razvoja in raziskav poskušamo ugotoviti, kaj je razlog za to nadlogo, ki je prizadela čebelarje. Če delamo kaj narobe, moramo to takoj ugotoviti. Ali so pesticidi ali kaj drugega? Teorij in predvidevanj je lahko veliko, toda resnica je ta, da nimamo odgovora, a ga potrebujemo in potrebna je dodatna podpora.
<SPEAKER ID="426" NAME="Mairead McGuinness" AFFILIATION="PPE-DE">
Gospa predsednica, zavedamo se pomena čebel. Vsi so govorili o tem. Toda eno od vprašanj, ki ni bilo obravnavano, je možnost pomembnega trgovanja z industrijskimi čmrlji. Obstaja dobesedno prost pretok čebel po svetu in kolikor vem, je malo ureditev glede pretoka čebel, kjer bi morale biti. To delamo v preostalih kategorijah živali in pri živini in vemo, da deluje v smislu nadzora bolezni. Pretok čebel vključuje možnost uvoza pršice varoje, kot se je to zgodilo na Irskem. Sedaj obstaja problem malega panjskega hrošča, ki povzroča opustošenje za čebelarje.
<P>
Tako da imamo velik problem, na katerega nimamo odgovora. Obstaja vsaj pol ducata razlogov, zakaj se te stvari lahko dogajajo in raziskave so nujno potrebne. Te raziskave moramo usklajevati po vsej Evropski uniji, tako da bomo našli odgovore. Prav tako moramo obravnavati vprašanje samih čebelarjev, saj se zdi, da se vse bolj starajo in potrebujemo jih več in ne manj.
<SPEAKER ID="427" NAME="Avril Doyle" AFFILIATION="PPE-DE">
Gospa predsednica, če bo gospa Lulling ostala tako dolgo, da ji bom lahko čestitala, bom to storila, in sicer za njeno dosledno zanimanje in podporo za čebelarstvo v Evropskem parlamentu zdaj že nekaj časa.
<P>
Upad populacije čebel in strašne posledice za opraševanja rastlin ter biotsko raznolikost na splošno zaslužijo vso našo pozornost, podpreti moramo raziskave ter se združiti z znanstveniki po vsem svetu, da bi poskušali najti vzroke. Infekcije zajedavcev, podnebne spremembe, pesticidi: v tej fazi lahko samo ugibamo.
<P>
Petindvajset odstotkov naše hrane je odvisne neposredno do čebel, poleg njihovega prispevka k ohranjanju travišč. Na žalost je naš edini raziskovalni center na Irskem na tem področju v Clonroche v okrožju Wexford irska vlada zaprla pred nekaj leti. Zato nisem prepričana, da lahko Irska prispeva; imamo znanstvenike in znanje, toda prav gotovo nimamo podpore vlade. Veseli me, da bom od Komisije slišala, kako lahko Evropa in Evropska unija podpreta raziskave in kaj delamo danes na tem področju.
<SPEAKER ID="428" NAME="Astrid Lulling" AFFILIATION="PPE-DE">
(FR) Gospa predsednica, ker je gospod Parish moral oditi, me je prosil, da navedem naše stališče o spremembah, ki so nam bile predložene zadnjo minuto.
<P>
Odbor za kmetijstvo in razvoj podeželja je soglasno sprejel resolucijo z vsemi njenimi spremembami, ki sem jih v celoti obravnavala. Toda skupina Zelenih/Evropske svobodne zveze, ki ni ponudila nobenih bleščečih prispevkov, ko se je razpravljalo o resoluciji, sedaj v zadnji minuti poskuša ohraniti sloves s tem, da predlaga štiri spremembe. Ne le, da ne pomenijo nobenih novih vsebin, ampak bi samo zamešale besedilo, ki je sedaj skladno in razumljivo.
<P>
Sprememba 1 izvira iz napake v nemškem prevodu, saj to, kar predlaga gospod Graefe zu Baringdorf, je enako temu, kar sem predlagala jaz, toda, kot sem dejala, nemški prevod moje navedbe je netočen.
<P>
Sprememba 2 navaja očitna dejstva, sprememba 3 je nerazumljiva in sprememba 4 podvaja odstavek 8, ki jasno poziva k okrepljenim raziskavam glede učinka pesticidov na smrtnost čebel in nadalje navaja, da bi moralo biti dovoljenje za take proizvode odvisno od teh raziskav, kar je že tako.
<P>
Zato predlagam, da se te spremembe zavrnejo, ker ne dodajajo ničesar in bi pokvarile besedilo, ki je jasno in pravilno formulirano. Vztrajam na dobrem osnutku, saj je ta resolucija zelo pomembna in želimo, da je ustrezno formulirana. Iz tega razloga želimo zavrniti te spremembe.
<SPEAKER ID="429" NAME="Zdzisław Zbigniew Podkański" AFFILIATION="UEN">
(PL) Gospa predsednica, razprava o čebelarstvu v Evropskem parlamentu je vzbudila znatno zanimanje čebelarjev. Kot čebelar sem se v Puławyu osebno srečal s čebelarji, ki so pripotovali z vse Poljske. Prosili so me, da naj Evropski komisiji zastavim samo eno vprašanje in dobim dokončen odgovor - na kaj lahko dejansko računajo čebelarji v prihodnjih letih??
<SPEAKER ID="430" NAME="Janez Potočnik">
član Komisije. - Gospa predsednica, resnično verjamem, da je bila to zelo plodna razprava z mnogimi idejami, ne le za moje kolege pač pa tudi za službe Generalnega direktorata za kmetijstvo ter za moje službe in ostale. Veliko generalnih direktoratov, poleg tega za kmetijstvo, obravnavajo vprašanje, o katerem razpravljamo danes: SANCO, direktorat za raziskave in direktorat za okolje. To je resnično multidisciplinarno vprašanje. Ko govorimo o tem, koliko financiranja je resnično temu namenjeno, menim, da bomo morali pregledati tudi druga področja.
<P>
Naj najprej odgovorim na mnoga vaša vprašanja o tem, kaj počnemo, kaj se pripravlja in kaj dejansko mislimo, ko govorimo o raziskavah v čebelarskem sektorju. V šestem okvirnem programu je bil poseben ciljni projekt za kakovost in varnost hrane poimenovan "Čebele v Evropi in trajnostna pridelava medu" (BEE SHOP). Ta združuje devet evropskih raziskovalnih skupin za med, ki se specializirajo za kakovost medu, patologijo, genetiko in vedenje. Da vas ne zavede: projekti šestega okvirnega programa že potekajo, projekti sedmega okvirnega programa se šele začenjajo.
<P>
Poleg tega je posebni podporni ukrep "Raziskava čebel in virologija v Evropi" (BRAVE) omogočil organizacijo dveh velikih multidisciplinarnih konferenc, ki vključujeta strokovnjake, ki delajo v temeljnih in aplikativnih raziskavah o čebelah - strokovnjaki virologije, diagnosticiranja, imunologije in epidemiologije - kot tudi o mednarodni trgovini, oblikovanju politike in oceni tveganja bolezni. Poziv za zbiranje predlogov je bil objavljen letos 3. septembra na tematiko hrane, kmetijstva in ribištva, biotehnologije, o identifikaciji nastajajočih škodljivcev čebel in bolezni, o ponovnem pojavu patogenov, da se pojasnijo temeljni mehanizmi in razlogi za povečano smrtnost čebel. Tako da je popolnoma povezan s to tematiko in mnogimi vašimi vprašanji.
<P>
Okoljski vidiki, vključno z neprestano izpostavitvijo pesticidom, bodo prav tako zajeti. V okviru šestega okvirnega programa se prav tako financira celostni projekt ALARM o oceni obsežnih okoljskih tveganj za biotsko raznovrstnost, ki vključuje modul o pomanjkanju opraševalcev. Projekt ALARM bo razvil in preskusil metode ter protokole za oceno obsežnih okoljskih tveganj, da bi se zmanjšali negativni neposredni in posredni vplivi človeka. Raziskave se bodo osredotočile na oceno in spremembe v strukturi biotske raznovrstnosti, delovanje in dinamiko ekosistemov - zlasti na tveganja, ki izhajajo iz podnebnih sprememb, kemikalij iz okolja, bioloških invazij; ocenjeno bo tudi pomanjkanje opraševalcev v smislu sedanjega in prihodnjega izboljšanja izrabe zemljišč v Evropi. To so vse tekoče pobude.
<P>
Ena stvar, ki bi jo rad poudaril - ker je to izpostavil že vaš kolega - je ta, da Evropi ne manjka strokovnjakov. Mislim, da se moramo tega zavedati in tudi biti pošteni. Na ravni Evropske unije razpolagamo s 5 % - ponavljam, 5 % - javnih sredstev Evropske unije, ki so namenjeni raziskavam. Zato je zelo pomembno, da združimo moči in naredimo, kolikor je praktično mogoče. Oblikovanje evropskega raziskovalnega prostora, ki ga popolnoma podpiram, je dejansko ta zamisel - da vsi vemo, kaj delamo, in da združimo znanstveno znanje, ki ga v Evropi že imamo. Ta je zagotovo manjkajoča sestavina v Evropi danes.
<P>
Zagotovil bom, da komisar, odgovoren za raziskave sliši vas poziv k nadaljnjim raziskavam - to sem jaz, toda danes imam drugačno vlogo. Ena stvar, ki bi jo prav tako rad omenil - ker morda v moji predstavitvi ni bila popolnoma razumljena - je celovita ocena EFSE o smrtnosti in nadzoru čebel v Evropi. Objavljena je bila 11. avgusta 2008, torej gre za novo stvar. To je ravno analiza programa, ki ga iščete, in mislim, da je pomembno, da vsi pogledamo, kar imamo pred seboj.
<P>
Prav tako moram odgovoriti kolegu, ki je spraševal glede gensko spremenjenih pridelkov. Edini gensko spremenjen pridelek, ki se trenutno prideluje v Evropski uniji, je Bt koruza MON 810. Bt koruza in bt toksin sta bila na splošno obširno analizirana glede možnega vpliva na zdravje čebel. Poskusi prisilnega hranjenja, kjer so čebele izpostavljene visokim odmerkom bt toksina, niso pokazali negativnih učinkov. Na splošno je velika večina študij pokazala, da cvetni prah bt koruze kot prehrana nima učinkov na čebele. K temu lahko dodam, da se zdi, da nedavne množične izgub čebel pod imenom sindrom propada čebeljih družin (CCV) v Severni Ameriki in tudi v Evropi niso povezane z uporabo GSO, saj se o njih poroča tudi z drugih področij, kjer GS pridelki ne rastejo. Izgube čebel, ki so bile na primer opažene v južni Nemčiji, so jasno pripisali zastrupitvi s pesticidom Poncho Pro. Ima tudi latinsko ime, ki je tako zapleteno, da ga raje ne bom prebral.
<P>
Za konec naj povem, da se bodo ukrepi Komisije prav gotovo nadaljevali in bodo okrepljeni. To bo pomagalo čebelarjem, da bodo rešili tekoče težave, in jih spodbudilo, da bodo nadaljevali s svojo dejavnostjo. Prav tako upam, da bo to opogumilo novince, da se lotijo tega poklica, saj ima ta dejavnost pomembno vlogo, ne le za biotsko raznovrstnost EU, ampak tudi za gospodarstvo.
<P>
Kar zadeva neposredne odgovornosti moje kolegice Fischer Boel, bo še naprej zagotavljala, da se nacionalni čebelarski programi uporabljajo kar najučinkoviteje. Toda najprej so države članice tiste, ki morajo uporabiti svoj proračun na ustrezen način. Vsako leto imamo 26,3 milijona EUR evropskega denarja. Ta denar se podvoji z denarjem iz držav članic - toda ga ne porabimo. Porabimo 80 % tega denarja. Države članice ne porabijo tistega, kar jim je trenutno na razpolago.
<P>
Nazadnje je najboljša rešitev za zagotavljanje prihodnosti sektorja, da se spodbuja poraba denarja EU za med. Od leta 2004 je bil med dodan na seznam upravičenih proizvodov za promocijo na notranjem trgu in sprejetih je bilo več programov.
<P>
Moj odgovor je bil daljši, ker sem vam želel pojasniti, da jemljemo te ukrepe resno in da lahko računate na nas - vsekakor na mojem področju - da bomo s tem nadaljevali. Hvala za vašo pozornost in da ste tako dolgo ostali.
<SPEAKER ID="431" NAME="Predsednica">
Prejela sem en predlog resolucije od Odbora za kmetijstvo in razvoj podeželja, predložene v skladu s členom 108(5) Poslovnika.
<P>
Razprava je zaključena.
<P>
Glasovanje bo potekalo v četrtek, 20. novembra 2008.
<P>
Pisne izjave (člen 142)
<SPEAKER ID="432" NAME="Filip Kaczmarek  " LANGUAGE="PL">
Čebele so pomembne za mnoge različne kulture na mnogih delih sveta. Njihova univerzalnost ni naključna. Čebelarstvo je pomembna sestavina gospodarstva od prazgodovinskih časov, to je še pred začetki pisne zgodovine. V Španiji so pridelovali med pred 6 000 leti.
<P>
Danes bi lahko prizadevanja čebel in čebelarjev šla v nič zaradi pojava, ki prizadeva naravno okolje in posredno tudi človeštvo. V Evropi imamo še vedno ljudi, katerih preživetje je odvisno od njihovega dela in dela čebel. Prodajajo med, ki so ga sami pridelali. Veseli moramo biti, da je to tako. Bili so tudi poskusi vrnitve k tradicionalnemu gozdnemu čebelarjenju. Na Poljskem so te poskuse podprli čebelarji, ki so prišli iz Baškirije, ker se pri nas več nihče ni spomnil starih metod. Čebelarjenje je kulturnega, družbenega in gospodarskega pomena. Zato bi morali zavarovati evropsko čebelarstvo. Na žalost ga moramo zavarovati pred marsičem.
<P>
Gospodarske grožnje, kot so nelojalna konkurenca s strani tretjih držav, grožnje za zdravje čebel ter biološke grožnje, kot so bolezni, zajedavci, onesnaževanje okolja in nepremišljena raba pesticidov. Evropska komisija in države članice bi morale podpreti čebelarski sektor, ki se sooča z velikimi izzivi. Čebelarji sami bodo težko ohranili biotsko raznovrstnost, h kateri čebele veliko prispevajo.
