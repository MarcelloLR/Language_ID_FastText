<CHAPTER ID="016">
Direktiva o igračah (razprava) 
<SPEAKER ID="145" NAME="Predsednik">
Naslednja točka je poročilo o predlogu Direktive Evropskega parlamenta in Sveta o varnosti igrač - C6-0039/2008 -, ki ga je v imenu Odbora za notranji trg in varstvo potrošnikov predložila gospa Thyssen.
<SPEAKER ID="146" NAME="Marianne Thyssen">
poročevalka. - (NL) Gospod predsednik, gospod komisar, gospa predsednica Sveta, gospe in gospodje, že večkrat smo pokazali, da izrecno podpiramo visoko raven zaščite na notranjem trgu. Tako v večletnem programu o varstvu potrošnikov, kot v resoluciji in razpravi o umiku nevarnih, v glavnem kitajskih igrač s trga, smo izrazili goreče prošnje, da se zaščito najmanjših in najranljivejših potrošnikov, torej otrok, uvrsti visoko na dnevni red.
<P>
Kot poročevalka za novi zakon o varnosti igrač sem torej vesela, da lahko napovem, da bomo v naslednjih nekaj dneh - torej če bo šlo vse po načrtu - lahko sprejeli novo in strogo direktivo o varnosti igrač.
<P>
Želela bi se zahvaliti Komisiji, ker se je odzvala na naš poziv k predlogu nove direktive. Zahvaliti bi se želela tudi pripravljavcem mnenja, poročevalcem v senci, predsedniku in članom Odbora za notranji trg in varstvo potrošnikov za odlično sodelovanje, na podlagi katerega je bilo 6. novembra moje poročilo enoglasno potrjeno. Poleg tega sem hvaležna tudi Svetu, Komisiji in vsemu našemu osebju za njihovo vztrajnost in konstruktiven pristop, ki nam je omogočil, da smo v desetih mesecih dokončali ta pomemben del potrošniške zakonodaje.
<P>
Gospe in gospodje, več razlogov imamo, da smo lahko ponosni na svoje delo. Zahteve v zvezi z varnostjo igrač se nedvomno izboljšujejo in zaostrujejo, kar javnost tudi pričakuje od nas. Načeloma bomo imeli prepoved uporabe rakotvornih, mutagenih in reprotoksičnih snovi v dovoljenih sestavnih delih igrač. Poleg tega bodo vpeljana strožja pravila o neizogibnih sledovih težkih kovin. To bo doseženo ne samo z uvedbo najvišjih vrednosti za več vrst snovi, temveč tudi z določitvijo veliko strožjih mejnih vrednosti za neizogibne sledi svinca, kadmija, živega srebra, kroma VI ter organskega kositra.
<P>
Drug popolnoma nov vidik so določbe o alergenih dišavnih snoveh, katerim otrok zagotovo ne želimo izpostavljati. Ta vidik bo tudi strožji od predloga Komisije; na koncu bomo imeli prepoved nič manj kot 55 alergenih dišavnih snovi, uporaba 11 drugih pa bo dovoljena samo, če bodo priložena opozorila. Na podlagi označevanja in skladnosti z drugo ustrezno zakonodajo, smo nekoliko bolj popustljivi v primeru poučnih iger, ki vsebujejo dišavne snovi.
<P>
Naslednja pomembna točka je izboljšanje pravil za namen preprečevanja možne zadušitve, pojasnitev temeljnih varnostnih zahtev in povsem nova pravila za igrače v sladkarijah. Razširjen in okrepljen bo tudi sistem opozoril: ta ne bodo več samo jasno prikazana v jeziku, ki ga potrošnik razume, temveč bodo vidna tudi na prodajnem mestu; načelu previdnosti končno dajemo legitimno mesto v zakonodaji.
<P>
Pravila pa seveda nimajo nobene vrednosti, če se jih ne izvaja. To je zagotovljeno z vključevanjem nove politike v nov sveženj o blagu ter z uvajanjem strožjih zahtev glede dokumentacije in zahtev na področju sledljivosti. A to je treba tudi spremljati. Zato, gospod komisar, bi vas v imenu Parlamenta želela prositi, da pri spremljanju direktive posebno pozornost namenite temu, kako države članice izvajajo svoje naloge nadzorovanja, tako znotraj kot zunaj svojih meja. Da bi bili popolnoma pomirjeni, bi želeli od vas slišati tudi potrdilo, da bodo za igrače razviti novi, strožji, usklajeni standardi, kar zadeva standard hrupa, torej njegovo mejno vrednost in trajajoč hrup, enako pa bi prosili tudi za knjige, ki so izdelane samo iz papirja in lepenke, za katere v tem trenutku ni nobene pravne varnosti.
<P>
Na koncu naj povem, da smo se izrecno odločili proti sistemu, da bi igrače, ki so skladne s standardi, certificirale tretje strani. O tem smo imeli dolgo razpravo in večina je temu nasprotovala. Tudi tu bi želela od gospoda komisarja slišati zagotovilo, da bodo med spremljanjem posebno pozornost namenili tudi temu vidiku. Lahko torej pričakujemo, da se bodo postopki za ugotavljanje skladnosti kmalu začeli.
<SPEAKER ID="147" NAME="Valérie Létard">
predsednica Sveta. - (FR) Gospod predsednik, gospod komisar, gospa Thyssen, gospe in gospodje, predsedstvo pozdravlja pomen, ki ga Evropski parlament pripisuje temi varnosti igrač, zlasti v tem prazničnem času. V varnost igrač moramo imeti zaupanje, saj so ti izdelki oblikovani za otroke.
<P>
Zato je Svet dal posebno prednost predlogu Komisije, ki je bil vložen konec januarja 2008. Cilj predloga je povečati varnost igrač in obenem ohraniti njihov prost pretok na notranjem trgu. Trg z igračami je s svojim razcvetom, zmogljivostjo inovacij in strukturo še posebej občutljiv in kompleksen in sozakonodajalci so morali poiskati uravnotežen pristop, ki varnost igrač zagotavlja brez povečanja njihovih cen, to pa proizvajalcem in uvoznikom priznanih igrač ne nalaga prevelikih obveznosti.
<P>
V zadnjem času so v očeh potrošnikov poleg cen in inovacij postajajo čedalje pomembnejši še novi elementi. V središču javnih razprav sta spoštovanje okolja in odsotnost snovi, ki so na kakršen koli način toksične ali ki predstavljajo tveganje za alergije. To je postalo očitno, ko so se nekatera podjetja odločila, da s trga umaknejo ali odpokličejo proizvode, za katere je obstajala možnost, da niso v celoti varni.
<P>
V skladu s tem si Evropska unija vse od osemdesetih let prejšnjega stoletja s pristopom tehničnega usklajevanja prizadeva za ohranjanje prostega pretoka blaga na notranjem trgu, obenem pa določa zahtevne varnostne ravni, da bi zagotovila prost pretok samo za blago, ki je skladno s temi ravnmi. Takšno skladnost zagotavlja oznaka CE.
<P>
Tako kot za 80 % blaga, ki se giblje v Uniji, ta pristop tehničnega usklajevanja velja tudi za igrače in je organiziran v skladu z dobro znanim ustrojem: evropska zakonodaja - v tem primeru predlog novih direktiv - namreč določa temeljne varnostne zahteve, ki so prenesene in tehnično izboljšane v standarde. Komisija skupaj z državami članicami pripravlja tudi dokumente, ki nudijo smernice za izvajanje prava Skupnosti.
<P>
In prav ta ustroj na splošno je tisti, ki se bo okrepil s sprejetjem predloga, kot so ga spremenili sozakonodajalci. Ponovno vrednotenje varnosti igrač v skladu s temi novimi zakonodajnimi standardi simbolizira zavezanost sozakonodajalcev k temu, da temu področju dajo prednost, saj se te horizontalne določbe prvič uporabljajo v posameznih sektorjih.
<P>
V besedilu, o katerem so se pogajale institucije - in ki ga podpora velika večina držav članic, zaradi česar je tudi sprejemljiv za Svet -, je dejansko poleg nadzora trga okrepljeno tudi veliko število temeljnih varnostnih zahtev, vključno s predlogi, katerih cilj je omejiti možna kemična tveganja pri igračah.
<P>
Določbe o rakotvornih in strupenih snoveh so bile v teku pogajanj med sozakonodajalci še dodatno okrepljene, da bi se prisotnost teh snovi čim bolj zmanjšala ali povsem odpravila, zlasti v vseh dostopnih sestavnih delih igrač, in da bi se povečali tudi previdnostni ukrepi, povezani z možnimi posledicami, če bi se igrače dale v usta, to pa je nekaj, kar je pri potrošnikih tega blaga neizogibno.
<P>
Poleg tega so bile pojasnjene in okrepljene tudi določbe, katerih cilj je odpraviti tveganja, da bi igrače ali njihovi deli povzročili zadavitev ali zadušitev.
<P>
Da bi starši potrošnikov znali pravilno izbrati, je zagotovljeno več opozoril o možnih tveganjih, ki jih lahko povzročijo igrače, ter najnižjih ali najvišjih starostnih omejitvah uporabnikov, ta opozorila pa morajo biti pred nakupom tudi na voljo vsem tistim, ki upravljajo te nakupe, tudi prek interneta.
<P>
Kar zadeva zmogljivost usklajevanja blaga s temeljnimi varnostnimi zahtevami, je ustroj sistema Skupnosti ohranjen; kjer obstajajo evropski standardi, lahko proizvajalci sami podajo izjavo, da so njihove igrače skladne s standardi ter nanje namestijo oznako CE. Če pri tem pride do napak, imajo gospodarski subjekti očitno obveznosti, ki jih morajo izpolniti na svojih ravneh znotraj dobavne verige, organi, odgovorni za spremljanje trgov držav članic, pa bodo poskrbeli za usklajenost ali kaznovali neusklajenost.
<P>
Kjer ni evropskih standardov, bodo certifikate izdajale tretje strani, da bi se lahko zagotovila visoka raven varnosti. Tudi v tem našem ustroju obstajajo tveganja zlorabe oznake CE, toda, zahvaljujoč opreznosti organov za spremljanje trga ter njihovemu okrepljenemu sodelovanju na evropski ravni, bo to tveganje manjše.
<P>
V direktivi sta zagotovljena tudi načelo previdnosti ter sposobnost prilagajanja novim tveganjem, ko se jih prepozna. Francosko predsedstvo je zato zadovoljno s svojim konstruktivnim sodelovanjem z Evropskim parlamentom v pogajanjih o tej pomembni zadevi in se obenem v imenu Sveta tudi zahvaljuje vsem tistim gospodom in gospem v treh institucijah, ki so prispevali k temu pozitivnemu rezultatu, ki bi nam moral omogočiti, da sporazum dosežemo že na prvi obravnavi.
<SPEAKER ID="148" NAME="Günter Verheugen">
podpredsednik Komisije. - (DE) Gospod predsednik, gospa predsednica Sveta, gospe in gospodje, v teku druge polovice leta 2007 smo se soočili z odpoklici igrač velikih proizvajalcev, ki so prostovoljno umaknili pomanjkljive proizvode s trga. Kljub temu je to povzročilo negotovost.
<P>
Čeprav vsi vemo, da nihče ne more v celoti zagotoviti varnosti proizvodov, s katerimi ravnamo vsak dan, državljani upravičeno pričakujejo, da se bodo njihovi otroci lahko igrali v miru in da so njihove igrače varne.
<P>
V svoji resoluciji z dne 26. septembra 2007 o varnosti igrač je Evropski parlament pozval Komisijo, naj se nemudoma loti spremembe Direktive o igračah, ki je vsebovala učinkovite in podrobne zahteve glede varnosti proizvodov.
<P>
Januarja 2008 je Komisija predstavila svoj predlog in zelo sem vesel, da imamo danes - samo enajst mesecev pozneje in dejansko še pravočasno pred Božičem - novo zakonodajo EU, ki prinaša velike izboljšave glede varnosti igrač. Poročevalki, gospe Thyssen, bi se želel iskreno zahvaliti za njeno uspešno delo. Zahvaliti bi se želel tudi gospe McCarthy za veliko predanost, ki jo je pokazala na posvetovanjih s predsedstvom in Komisijo. Zahvaljujem se francoskemu predsedstvu za ogromno energijo, ki jo je vložilo, da bi ta dokument premaknilo še naprej na Svetu.
<P>
S pomočjo nove evropske Direktive o igračah so igrače v Evropi varnejše. Izhodišče direktive je namreč to, da je varnost igrač skupna odgovornost vseh vpletenih strani, vendar z različnimi poudarki.
<P>
Posebno odgovornost nosijo predvsem gospodarski subjekti, torej proizvajalci, uvozniki in trgovci. Vendar pa predlog obenem vsebuje izčrpna pravila za organe spremljanja, tako na zunanjih mejah EU kot na trgih držav članic. Seveda direktiva ne odvezuje odgovornosti skrbnikov otrok. Tudi oni so dolžni zagotoviti, da se bodo otroci varno igrali.
<P>
Nova pravila o varnostnih zahtevah za igrače so stroga. To zlasti velja za uporabo kemikalij v igračah, v zvezi s tem pa direktiva določa povsem nove standarde. Direktiva je edini primer zakonodaje na vsem svetu, ki vsebuje izrecno prepoved rakotvornih snovi ali snovi, ki lahko prizadenejo sposobnost razmnoževanja ali povzročijo genetske spremembe. Te snovi se lahko uporabljajo samo, če je bila njihova varnost jasno znanstveno dokazana.
<P>
Nova direktiva ima tudi najnižje mejne vrednosti za strupene snovi, kot sta svinec in živo srebro, ki se uporabljajo po vsem svetu. V glavnem so prepovedane tudi alergene dišavne snovi. V tej zvezi gre direktiva še dlje od pravil, ki veljajo za kozmetiko.
<P>
Poleg poglavja o kemikalijah, direktiva vsebuje tudi številne dodatne strožje varnostne zahteve za oblikovanje in proizvodnjo. To se zlasti nanaša na pravila za izogibanje tveganju zadušitve z majhnimi delci, kar predstavlja resno tveganje za otroke in bo zdaj učinkoviteje premagano. Prvič smo v direktivo vključili tudi pravila o živilih v igračah.
<P>
V prihodnosti bodo proizvajalci igrač nosili večjo odgovornost v zvezi z ugotavljanjem skladnosti. Opraviti bodo morali celovito oceno vseh nevarnosti, ki bi se lahko skrivale v igračah, ne glede na to kje se igrača proizvaja. Ta analiza mora biti natančno dokumentirana in na zahtevo na voljo organom za nadzor trga. Večje so tudi obveznosti uvoznikov igrač. To je še zlasti pomembno zato, ker se velik delež igrač uvaža v Evropsko unijo. Uvozniki morajo preveriti, ali so proizvajalci pravilno izvedli ugotavljanje skladnosti in, kjer je potrebno, sami opraviti naključne preskuse. Direktiva določa tudi obvezen preskus, ki ga opravi tretja stran, vendar samo v primeru, kjer ni nikakršnih usklajenih evropskih standardov. O tej izdaji certifikatov, ki bi jo izvajale tretje strani, smo podrobno razpravljali in pri tem pretehtali vse prednosti in pomanjkljivosti.
<P>
Ni namreč mogoče opraviti preskusa na prav vsaki igrači, ki je dana v promet v Evropi. Naključni preskusi so seveda možni, vendar so dragi. Komisija meni, da bodo preskusi, ki bi jih opravili zasebni certifikacijski organi, ustvarili stroške, ki jih obseg povečane varnosti ne bo mogel upravičiti. To predvsem velja za mala in srednje velika podjetja. Pri pregledu uporabe direktive bo Komisija posebno pozornost namenila pravilom o preskušanju skladnosti. V zvezi s tem bo upoštevala izkušnje držav članic pri nadzoru trga, svoje poročilo pa bo predstavila Parlamentu. Ustrezno uradno izjavo bo podala tudi na Svetu.
<P>
Poleg večjega obsega obveznosti za gospodarske subjekte direktiva vsebuje tudi zelo podrobna pravila o tem, kako morajo države članice opravljati nadzor trga v skladu s svežnjem o notranjem trgu iz julija letošnjega leta. To se nanaša tako na ustrezne carinske kontrole na zunanjih mejah kot na inšpekcijske preglede v državah članicah. Dobro delujoč nadzor trga je zelo pomemben element direktive. Celoten pojem varnosti evropskih igrač lahko postane resničnost samo, če bodo neodvisni javni organi ustrezno spremljali stroge zahteve glede oblikovanja in proizvodnje.
<P>
Pričujoče besedilo kaže, da lahko evropske institucije v kratkem času dajo zagon dobri, celoviti evropski zakonodaji, kakršne ni nikjer na svetu. Prepričan sem, da smo s to direktivo oblikovali dober temelj za varne igrače v Evropi.
<SPEAKER ID="149" NAME="Anne Ferreira" LANGUAGE="FR">
Gospod predsednik, gospod komisar, gospa ministrica, Evropski parlament sta pri pregledu zakonodaje o varnosti igrač vodila dva ključna elementa: precejšnje število igrač, ki predstavljajo probleme glede varnosti in ki so bile pred enim letom odpoklicane, ter študije, ki kažejo na vpliv kemičnih snovi na zdravje otrok.
<P>
Na žalost zakonodaja, za katero nas prosite, da naj jo danes sprejmemo, ni kos zadevnim problemom, zato ne morem deliti navdušenja s predhodnimi govorniki.
<P>
Prav zares obžalujem, da smo se odrekli večjim zahtevam pri več točkah in predvsem pri prisotnosti kemičnih snovi ter alergenih dišavnih snovi. Ponavljam: otroci so eni izmed najranljivejših ljudi v družbi, njihovi hitro razvijajoči se organizmi pa so krhki.
<P>
Različni standardi o kemičnih snoveh tega ne upoštevajo. Zakaj so kemične snovi, ki so strupene za razmnoževanje (CMR) samo delno prepovedane? Zakaj niso prepovedani endokrini motilci hormonov? Zakaj je bilo sprejetih toliko odstopanj?
<P>
Obžalujem tudi ponovno uvedbo težkih kovin. Ne razumem, kako sta v nekaterih proizvodih kadmij in svinec lahko prepovedana, v igračah pa sta dovoljena, ko vendar vemo, kako otroci uporabljajo igrače.
<P>
Moja druga točka se nanaša na spremljanje trga. Načelo previdnosti, kot je predstavljeno v direktivi, se nanaša na države članice, toda koliko prostora to dejansko daje proizvajalcem?
<P>
Drugi problem je, da morajo biti informacije za potrošnike zagotovljene v jeziku ali jezikih, ki jih lahko razumejo, vendar pa ne vemo, ali bodo te informacije dobili v svojem maternem jeziku ali v jeziku njihove države. Zakaj tolikšna nejasnost glede ukrepov vračanja ali odpoklica v določbah, ki niso ravno ustrezne za nujne primere? Zakaj zavrniti zamisel o neodvisni tretji strani, ki bi izdajala certifikate proizvajalcem?
<P>
Odbor za okolje, javno zdravje in varnost hrane je podprl spremembe, ki so v večji meri upoštevale zdravje in varnost otrok. Obžalujem, da niso dobile več podpore.
<SPEAKER ID="150" NAME="David Hammerstein" LANGUAGE="ES">
Res je, da je bilo storjenih nekaj korakov v smeri večje varnosti igrač. Kljub temu menimo, da bi lahko bili ti koraki veliko večji. Ne razumemo, kako je v igračah še vedno mogoče najti snovi, kot so svinec, živo srebro ali kadmij. Zapravili smo priložnost, da bi prepovedali te snovi, ki se bodo še naprej kopičile v telesih evropskih otrok in povzročili številne zdravstvene težave.
<P>
Poleg tega bi želeli poudariti še en problem te direktive, ki ne določa omejitev hrupa, ki ga povzročajo igrače, v decibelih. Hrup je pomembno onesnaževalo, ki vpliva tako na otroke kot odrasle, številne igrače pa so preveč hrupne.
<P>
Komisijo in Svet pozivam, da zavzamejo svoje stališče v zvezi s tem vprašanjem in da privolijo v to, da bodo Parlamentu čim prej predstavili omejitve hrupa, kajti tudi hrup vpliva na telesa naših otrok.
<SPEAKER ID="151" NAME="Andreas Schwab" LANGUAGE="DE">
Gospod predsednik, gospa predsednica Sveta, gospod komisar Verheugen, gospe in gospodje, najprej bi se rad močno in iskreno zahvalil naši poročevalki iz skupine Evropske ljudske stranke (Krščanskih demokratov) in Evropskih demokratov, gospe Thyssen. V zadnjih dveh mesecih je vložila precej truda v izredno težek in tudi politično sporen dokument ter zelo uspešno podpirala stališče Evropskega parlamenta v pogajanjih s Komisijo in Svetom.
<P>
Gospod komisar Verheugen, kar ste pravkar opisali kot bistvo Direktive o igračah, lahko skupaj z izjavami gospe Thyssen samo podčrtamo. Z novo Direktivo o igračah bodo igrače v Evropski uniji varnejše. Vendar pa ne more biti nobena direktiva toliko varna, da bi lahko izključila vse možnosti zlorabe. Moramo se zavedati, da igrače predstavljajo samo 14 % predmetov, s katerimi se otroci danes igrajo; preostalih 86 % vsebuje predmete, ki jih otroci uporabljajo na enak način, ki pa jih določbe Direktive o igračah ne pokrivajo. Zato moramo posvariti pred napačnim občutkom varnosti in zelo natančno preučiti, ali naj igrače v prihodnosti na primer še vsebujejo baterije in ali bi morale igrače vsebovati samo tiste dele, ki izpolnjujejo določene zahteve, da bi dejansko služile poučnemu namenu. Nedvomno. Varnost igrač je tudi za skupino PPE-DE najpomembnejša.
<P>
Ker je bilo omenjenih že nekaj točk, bi se želel odzvati predvsem na eno. V številnih državah članicah Evropske unije knjige zagotavljajo precejšen prispevek k izobraževanju otrok. Te knjige, zlasti pa knjige za majhne otroke, se bodo soočile s precejšnjimi težavami, če bo direktiva začela veljati v svoji trenutni obliki - ne zaradi same direktive, temveč zaradi tehničnih standardov, ki temeljijo na direktivi. Zato, gospod komisar, bi vam bil zelo hvaležen, če bi lahko prosili CEN ali zadevno industrijo, da čim prej poišče načine za oblikovanje teh standardov, ki se nanašajo na različne preskuse knjig za otroke ter odpornost lepenke v teh knjigah, in sicer tako, da bo obstoječo zalogo knjig za otroke mogoče ohraniti tudi v prihodnosti.
<P>
Poročevalki se zahvaljujem in se veselim nadaljnji razpravi.
<SPEAKER ID="153" NAME="Anna Hedh">
v imenu skupine PSE. - (SV) Želela bi se zahvaliti gospe Thyssen, mojim kolegom, Svetu in Komisiji za njihovo skrajno konstruktivno sodelovanje. Kot so rekli že gospa Thyssen in še nekateri drugi v Parlamentu, smo direktivo izboljšali na številnih področjih. Za nas, socialne demokrate, je bila dosledna visoka raven varnosti glavni prednostni cilj. Mislim, da smo visoko raven varnosti dosegli brez pretiranih zahtev za industrijo. Seveda si želimo, da bi na nekaterih področjih dosegli večji napredek, vendar mislim, da je iz kompromisa v glavnem nastalo konstruktivno besedilo.
<P>
Naša skupina je želela, da bi nekatere igrače certificirale tretje strani, vendar za to nismo dobili nobene podpore ne s strani drugih skupin strank v odboru ne s strani Sveta in Komisije. Zaradi tega smo seveda razočarani, a ker imamo občutek, da je nova direktiva sicer vendarle izboljšanje veljavne, jo bomo na plenarnem zasedanju podprli. Posebej zadovoljna sem, ker imamo zdaj strožja pravila za to, kako se lahko uporabljajo rakotvorne in mutagene snovi ter snovi, ki so strupene za razmnoževanje - nekaj, v zvezi s čemer skupina Socialdemokratov v Evropskem parlamentu ni bila pripravljena iskati kompromisa.
<P>
V primerjavi s predlogom Komisije imamo zdaj boljšo podlago za oceno in odstranili smo izjeme od načela zamenjave, kar bo pripeljalo do omejene uporabe teh snovi. Za najnevarnejše težke kovine smo prepolovili mejne vrednosti migracije in prepovedali njihovo uporabo v vseh tistih delih, s katerimi bodo otroci prišli v stik.
<P>
Ena izmed najpomembnejših izboljšav je tudi načelo previdnosti. To načelo je zdaj opredeljeno v posebnem členu, kar pomeni, da se organi za nadzor trga lahko zdaj nanj sklicujejo, če iz nekega razloga mislijo, da je igrača nevarna, vendar za to ni nikakršnih znanstvenih dokazov.
<P>
Bolje smo opredelili način oblikovanja igrač, da ne bi povzročile zadušitve. Zadušitev je eden izmed najpogostejših vzrokov smrti zaradi igrač in menim, da jasna pravila na tem področju predstavljajo velik napredek. Pozdravljamo dejstvo, da nova direktiva zahteva, da igrače ne smejo škodovati sluhu. Komisija je obljubila, da bo oblikovala nov standard in upam, da bo držala besedo. Pričakovali smo strožje predpise o alergenih dišavnih snoveh, ki bi prepovedovali vse alergene razen v zelo posebnih primerih. Parlament je kljub temu omejil njihovo uporabo v večji meri, kot je to storila Komisija v svojem predlogu, in upamo, da se bo seznam dopolnjeval, če se bodo v igračah začele uporabljati druge alergene dišavne snovi.
<P>
Pozdravljamo tudi dejstvo, da so pravila o opozorilih jasnejša in da mora imeti več vrst igrač opozorilo pritrjeno na samih igračah, sicer bi lahko potrošniki na opozorilo hitro pozabili, ko bi odstranili embalažo. Opozorila, ki so pomembna pri odločanju o nakupu neke igrače, morajo biti na vidnem mestu, ne glede na to ali je igrača kupljena v trgovini ali na internetu.
<P>
Upam, da bomo po glasovanju ta teden stvari lahko zavili v prepričanju, da bodo v prihodnosti pod božičnim drevesom varnejše igrače. Hvala lepa.
<SPEAKER ID="154" NAME="Karin Riis-Jørgensen">
v imenu skupine ALDE. - (DA) Gospod predsednik, najprej bi se želela iskreno zahvaliti poročevalki Direktive o igračah, gospe Thyssen. Marianne, opravila si zelo učinkovito, profesionalno in uspešno delo. Zahvaliti se želim tudi Svetu in našemu dekletu iz francoskega predsedstva: bravo! Velika zahvala gre tudi Komisiji za prožnost pri zelo hitrem iskanju skupnega izhodišča za besedilo, ki je danes pred nami.
<P>
Cel postopek priprave Direktive o igračah je bil poučen tako zame, kot tudi za moje kolege, ki so nocoj tukaj prisotni. Iz stališča, da bi bilo treba prepovedati vse kemikalije in vse dišavne snovi, smo se zagotovo naučili, da ni nič črno belo. Veliko več vem o tem, kaj je možno in kaj lahko proizvodnjo igrač onemogoči. Zato je bilo moje izhodišče pri delu na tej direktivi, da bi morali biti strogi, a obenem tudi pravični. Mislim, da je predlog, ki je pred nami, zelo sprejemljiv. Veljavna pravila za igrače so doživela pomembne izboljšave, vendar pa ta pravila segajo nazaj v leto 1988. Mislim, da smo s Svetom in Komisijo dosegli kompromise, ki pomenijo, da smo lahko zadovoljni in, kar je najpomembnejše, da se lahko naši otroci še naprej igrajo in da proizvajalci lahko še naprej izdelujejo igrače, vendar varne igrače.
<P>
Izmed vseh pomembnih izboljšav, ki jih vsebuje nov predlog, bi želela poudariti dejstvo, da imamo zdaj jasna pravila o uporabi kemikalij in dišavnih snovi. Pomembno je, da smo pojasnili, katere snovi se smejo uporabljati, saj bi med njimi lahko bili tudi endokrini motilci hormonov, rakotvorne ali alergene snovi. Vendar pa ne smemo prepovedati vseh snovi, če to ni potrebno z vidika zdravja, saj bi s tem preprečili na primer proizvodnjo otroških koles. Ja, prav ste slišali! Če bi prepovedali vse kemikalije, potem ne bi več mogli nameščati gum na otroška kolesa, tega pa si kljub vsemu zagotovo ne želimo. Zato ponavljam: moramo biti strogi, vendar pravični.
<P>
Želela bi omeniti tudi pogajanja v sklopu trialoga, v okviru katerih nismo mogli doseči sporazuma o pravni podlagi glede hrupa, knjig in tega, da bi certifikate izdajale tretje strani. Zato resnično pričakujem, gospod komisar, da bo Komisija dala dokončne zelo jasne izjave o teh treh vprašanjih, mi v Parlamentu pa bomo to spremljali. Upam in veselim se, da bomo v četrtek v Parlamentu dobili jasno večino.
<SPEAKER ID="155" NAME="Heide Rühle">
v imenu skupine Verts/ALE. - (DE) Gospod predsednik, tudi jaz bi se želela zahvaliti poročevalki in mojim kolegom. Vendar pa kot skupina obžalujemo, da smo morali to delo opraviti pod tako velikim časovnim pritiskom. Predvsem obžalujemo dejstvo, da v Parlamentu nismo imeli prave prve obravnave, na kateri bi tudi drugi odbori, ki so delali na direktivi, kot sta Odbor za okolje, javno zdravje in varnost hrane ter Odbor za industrijo, raziskave in energetiko dobili priložnost, da spregovorijo. Tako so bili praktično izključeni iz sprejemanja odločitve. Temu bi rekla demokratični primanjkljaj, ki ga mora ta Parlament rešiti. Potrebujemo jasnejše smernice v zvezi s sporazumom v prvi obravnavi, kot so te, ki jih imamo zdaj.
<P>
Ko si ogledam pozitivne dosežke, moram reči, da smo na splošno ustvarili precejšnje izboljšave. Še enkrat smo izboljšali poročilo Komisije, rezultati, ki smo jih iskali na prvi obravnavi, pa so v mnogih primerih dobri. A tudi iz tega razloga bi lahko bil izvršen ustrezen postopek.
<P>
Zlasti imamo pomanjkljivosti na treh področjih in to bi želela pojasniti. Prva pomanjkljivost je vprašanje izdajanja potrdil s strani neodvisnega izdajatelja certifikatov. Popolnoma pripravljeni bi bili na še večji kompromis na tem področju, na primer da bi od podjetij, ki so bila večkrat prijavljena v sistemu RAPEX, zahtevali, da opravijo posebno certificiranje. V tej zvezi bi bili pripravljeni na nadaljnjo preiskavo, preučitev in kompromis, vendar pa o tej zadevi s Komisijo in Svetom ni bilo prav nobene razprave. To zelo obžalujem, saj menim, da bi varnosti igrač koristilo, če bi imeli to certificiranje, ki bi ga opravljale tretje strani - vsaj za nekatere igrače.
<P>
Drug problem - ki ga je že omenil gospod Schwab - je, da smo na drugih področjih nasprotno preveč previdni. Ne poznam prav nobenega primera, da bi se otrok zadušil ali utrpel druge poškodbe zaradi slikanice iz lepenke. Zato ne morem razumeti, zakaj te slikanice iz lepenke obravnavamo kot igrače in zakaj zanje veljajo posebni postopki v odboru CEN. To je nerazumljivo. Dobro bi bilo, če bi se odločili, da slikanice iz lepenke izključimo iz te direktive - in po naključju si je to želel ves odbor. To bi bila prava odločitev.
<P>
Mislim, da zaradi časovnega pritiska, na področju snovi CMR, ki vključuje tudi rakotvorne snovi, na nekaterih mestih besedilo ni dovolj jasno. Tudi v zvezi s tem bomo predložili spremembo, da bi še enkrat pojasnili, v katero smer moramo iti.
<P>
Naj ponovim: če bi imeli dovolj časa in če bi lahko bili vključeni tudi drugi odbori, bi lahko opravili boljše delo.
<SPEAKER ID="156" NAME="Seán Ó Neachtain">
v imenu skupine UEN. - (GA) Gospod predsednik, božični čas je najbolj delaven čas za trgovino z igračami in proizvajalce igrač. Nenavadno je, da so naši otroci, najranljivejši člani naše skupnosti, tisti, ki so pogosto v nevarnosti, ki jo povzročajo proizvodi, ki ne dosegajo standardov. Ti proizvodi prihajajo od daleč in pogosto ne vemo, kako so bili izdelani ali kaj vsebujejo.
<P>
V zadnjih petih letih je bilo na vsem svetu vrnjenih več kot 22 milijonov igrač. Samo v moji državi, na Irskem, je bilo v tem obdobju vrnjenih 120 000 igrač.
<P>
Skrbi nas, ker igrače, ki se prodajajo na Irskem, prihajajo od daleč, in ker nimamo nikakršnih zagotovil glede njihove kakovosti. To je treba ustaviti. Ta direktiva predstavlja izboljšanje, vendar je to šele začetek. Moramo nadaljevati in zagotoviti, da bodo ti proizvodi varni.
<SPEAKER ID="157" NAME="Eva-Britt Svensson" LANGUAGE="SV">
Vseskozi poslušamo o proizvodih, ki so odpoklicani, ker so nevarni za naše otroke. Da bi ugotovila, kako je na švedskem trgu igrač, sva s kolegom iz švedske Leve stranke v Stockholmu kupila 17 različnih, naključno izbranih igrač, in prosila laboratorij, naj na njih opravi preskuse. Ena je vsebovala nezakonite količine svinca, pet drugih igrač pa bromirane zaviralce gorenja. To je seveda popolnoma nesprejemljivo. To dokazuje, da je izboljšana zakonodaja potrebna, vendar je potrebno tudi izboljšano spremljanje. Nove igrače bi morale biti podvržene obveznim neodvisnim preskusom.
<P>
Kot vsi vemo, so otroci polni domišljije in domiselni in igrač ne uporabljajo samo na način, kot ga je predvidel proizvajalec. Težko, če ne celo nemogoče, je reči, kako bodo otroci uporabljali neko igračo. Zato se mora zakonodaja nanašati tudi na zlomljene igrače, saj se nekatere nevarne snovi sprostijo šele takrat. O varnosti in zaščiti otrok se ne moremo pogajati. Kompromis ni mogoč. Direktivo pozdravljam, vendar pa si Konfederalna skupina Evropske združene levice/Zelene nordijske levice želi, da bi šli še naprej in uvedli popolno prepoved snovi, ki sprožajo alergije, rakotvornih snovi, mutagenov in snovi, ki so strupene za razmnoževanje. Varnost otrok je pomembnejša od kratkoročnih ekonomskih dobičkov. Hvala lepa.
<SPEAKER ID="158" NAME="Hélène Goudin" LANGUAGE="SV">
Tako meni kot mnogim drugim, ki so nocoj tukaj, je jasno, da morajo biti igrače varne, saj majhni otroci ne morejo sami brati opozoril ali oceniti tveganj, do katerih bi lahko prišlo. Proizvodi tudi ne smejo vsebovati kemikalij, ki bi bile lahko škodljive za zdravje. Junijska lista zato meni, da je dopolnitev veljavne zakonodaje na tem področju dobrodošla, obenem pa bi želela posvariti pred slabo prikritim protekcionizmom. V EU je namreč treba omogočiti uvoz in prodajo vseh igrač, ki izpolnjujejo varnostne zahteve, ne glede na to ali so bile te igrače proizvedene v EU ali v Aziji. Hvala lepa.
<SPEAKER ID="159" NAME="Zita Pleštinská" AFFILIATION="PPE-DE">
- (SK) Gospe in gospodje, ta razprava poteka v predbožičnem času, ko igrače dobijo svoje častno mesto med vsemi božičnimi darili.
<P>
Starši in vzgojitelji morajo biti prepričani, da igrače, ki se prodajajo na evropskem trgu, izpolnjujejo stroge varnostne zahteve, otroci kot najslabotnejši potrošniki pa morajo biti najbolj zaščiteni. Ko so se pojavili problemi v podjetju MATTEL, največjem proizvajalcu igrač, je javnost usmerila vso pozornost v pomen programa Odbora za notranji trg in varstvo potrošnikov. Minilo je že več kot eno leto, odkar je Evropski parlament sprejel deklaracijo o varnosti proizvodov, zlasti igrač, na podlagi katere se je pričelo delo na svežnju za varnost proizvodov, ki je bil potrjen marca 2008.
<P>
Zahvaljujem se poročevalki, da je spoštovala kompromis o svežnju za varnost proizvodov za namen dajanja proizvodov v promet, pri katerem sem sodelovala kot poročevalka za skupino Evropske ljudske stranke (Krščanskih demokratov) in Evropskih demokratov. Direktiva je odraz znanstvenega napredka zadnjih 20 let in prepoveduje uporabo nevarnih materialov v igračah. Proizvajalci bodo morali tudi jasno opredeliti alergene snovi, ki bi lahko bile škodljive za otroke, mlajše od treh let. Na igrače bodo morali na vidno mesto in na ustrezen način namestiti opozorila, ki bodo napisana v jeziku, ki ga bo potrošnik razumel. Direktiva vsebuje pravila o namestitvi oznake CE, kar je očiten rezultat celotnega postopka vključevanja ugotavljanja skladnosti v širšem pomenu besede.
<P>
Z namestitvijo oznake CE na igračo proizvajalec izjavlja, da proizvod izpolnjuje vse veljavne zahteve in da zanj v celoti odgovarja. Enako odgovornost nosi celotna dobavna veriga, znotraj katere bodo organi za nadzor trga izvajali preverjanje kakovosti in zagotovili, da so proizvodi v prodaji popolnoma v skladu s strogimi varnostnimi zahtevami.
<P>
Želela bi izpostaviti delo Marianne Thyssen, ki je uspela poskrbeti za sporazum v prvi obravnavi. Trdno sem prepričana, da bo dosežen kompromis zagotovil višjo raven varnosti za igrače in da obenem ne bo omejil dejavnosti v glavnem malih in srednje velikih proizvajalcev igrač.
<SPEAKER ID="160" NAME="Evelyne Gebhardt" AFFILIATION="PSE">
(DE) Gospod predsednik, rakotvorne kemikalije v otroških ropotuljicah? Svinec v avtomobilčkih? Plišaste igrače, ki povzročajo alergije? Starši imajo kar nekaj razlogov za skrb, kadar gre za varnost igrač njihovih otrok.
<P>
Zato je bilo bistvenega pomena, da se prejšnja direktiva, ki je bila stara več kot 20 let, nadomesti z dopolnjenim zakonom, ki se odziva na najnovejša dognanja. To je bilo potrebno zaradi zdravja in varnosti naših otrok. Nekaj smo dosegli in to me zelo veseli, saj smo dosegli večjo zaščito. Tako imamo zdaj strožja pravila za snovi, ki bi lahko bile rakotvorne, mutagene ali strupene za razmnoževanje. Vidna in povsem jasna opozorila staršem pojasnjujejo okoliščine, v katerih bi lahko bila igrača nevarna. Poleg tega smo uspešno premagali izziv in v igračah prepovedali uporabo številnih dišavnih snovi, ki so vzrok za širjenje alergij. Vse to so zgodbe o uspehu, ki smo ga kot Evropski parlament dosegli skupaj z drugima institucijama - Svetom in Komisijo.
<P>
Vendar pa moti še ena stvar: želeli smo, da bi certificiranje igrač opravile neodvisne preizkuševalne ustanove, da bi bili zares gotovi. Ni dovolj, da je igrača v trgovini in da se tam opravi naključen preskus. Ne, pri tem bi morali ukrepati veliko bolj dosledno. Pravzaprav bi morali storiti enako, kot počnemo z avtomobili. Ne izdajamo certifikata sami sebi, da je naš avtomobil primeren za na cesto. Potrebujemo TÜV za igrače - in to mora biti tako samoumevno kot je samoumeven TÜV za avtomobile.
<P>
Tega ni hotela Evropska komisija, tega ni hotel Svet ministrov, tega ni hotela večina konservativcev in liberalcev. Močno obžalujem, da do zdaj nismo uspeli tega izpeljati, vendar pa imamo spremembo, o kateri bomo glasovali v četrtek. Mogoče pa nam vseeno uspe tu nekaj doseči.
<SPEAKER ID="161" NAME="Zuzana Roithová" AFFILIATION="PPE-DE">
- (CS) Septembra lani sem prek strani YouTube in drugod opozarjala na čedalje večji pojav nevarnih igrač in obljubila sem, da bomo sprejeli ukrepe, da bi zagotovili, da bo trg do Božiča varnejši. Mnogi novinarji so se temu posmehovali, toda drugi so razumeli problem. Nastal je tako silovit val kontrol, da je bilo do Božiča več milijonov nevarnih igrač umaknjenih s trga. Celo pred Božičem. Cenim dejstvo, da se je Evropska komisija hitro odzvala na našo prošnjo in predložila novo, strožjo direktivo. Močno cenim tudi učinkovito delo gospe Thyssen. Seveda moram omeniti tudi prožnost francoskega predsedstva.
<P>
Direktiva se odziva na nove dosežke na področju umetnih materialov in tudi na ugotovitve v zvezi s telesnimi poškodbami otrok itd. Mislim, da je izredno pomembno, da direktiva povečuje pravno odgovornost uvoznikov oziroma jo prenaša nanje. Navsezadnje glavni problem ni v evropskih proizvajalcih, temveč v uvozu. V 80 % primerov gre za igrače s Kitajske. Trdno sem prepričana, da bodo do naslednjega leta, torej še preden bo direktiva začela veljati, uvozniki začeli zelo previdno izbirati tovarne - kitajske ali druge -, iz katerih bodo uvažali igrače v Evropo. In izbrali bodo samo tiste proizvajalce, ki bodo izpolnjevali evropske standarde. Ko bi le lahko to isto dosegli tudi za druge proizvode.
<P>
Danes popoldne sem imela še en sestanek s proizvajalci igrač iz Češke republike in moram vam povedati, da so to direktivo in uskladitev standardov toplo pozdravili. Seveda si želijo, da bi povečali tudi pravno odgovornost akreditiranih organov za preizkušanje. To si želijo zato, ker včasih, kljub temu da so plačali za preskuse, inšpektorji prej ali slej odkrijejo določene pomanjkljivosti. Za male proizvajalce ta ne ravno neznaten strošek lahko pomeni popolno zapravljanje denarja.
<P>
Opozoriti bi vas želela tudi na to, kako je mogoče direktivo zaobiti, ne samo obstoječo, temveč verjetno tudi novo, ki jo bomo tudi sprejeli ta teden. Čeprav res na proizvodih, ki so podobni igračam, ne bo mogoče navesti "to ni igrača", bodo proizvajalci lahko žal svoje igrače označili kot "dekorativni predmet". Ta direktiva je torej zgolj prvi korak in opraviti je treba še veliko dela.
<SPEAKER ID="162" NAME="Arlene McCarthy" AFFILIATION="PSE">
Gospod predsednik, jasno je, da se po lanskoletnem preplahu glede varnosti igrač in odpoklicih v času pred Božičem, naša veljavna zakonodaja o varnosti igrač, ki je nastala leta 1988, ne more spopadati z novimi tveganji in grožnjami varnosti otrok. Dvajset let pozneje se 80 % igrač v EU in 95 % igrač v moji državi uvaža iz tretjih držav, predvsem iz Kitajske. Dvajset let pozneje smo bolje obveščeni o tveganjih in nevarnostih nekaterih kemikalij in snovi. Dvajset let pozneje se je spremenila oblika igrač, ki vsebujejo močne magnete in več elektronskih sestavnih delov, v katerih se uporabljajo laserji in ki oddajajo več hrupa. Zato so bili preplah glede varnosti igrač ter odpoklici opozorilni klic za Evropo, da naj korenito pregleda, dopolni in poostri standarde naše zakonodaje o varnosti igrač.
<P>
Naša nova zakonodaja bo storila več, da bi pomirila starše, da so igrače na naših policah varnejše: ne varne, ampak varnejše. Uvozniki, ne samo proizvajalci, bodo dolžni zagotoviti, da igrače, ki jih prinesejo v Evropo, izpolnjujejo naše nove stroge standarde. Dejstvo je, da proizvajalci v igračah ne smejo uporabljati škodljivih snovi, kot so svinec, CMR in dišavne snovi, ki lahko izzovejo ali sprožijo alergije pri otrocih.
<P>
Poostrili smo tudi pravila glede tveganj zadušitve ali zadavitve. Uvedli smo jasna in učinkovitejša opozorila na igračah. Vendar pa bo zakonodaja uspešna samo, če se bo izvršila, zato je dobro, da z njo dajemo več moči izvršilnim organom 27 držav članic, ki bodo lahko zahtevali vse potrebne informacije, ki jih potrebujejo za katerega koli izvajalca v dobavni verigi, in ki bodo po potrebi opravljali preglede v prostorih. Poleg tega so vsi izvršilni organi EU z zakonom dolžni sodelovati in izmenjavati informacije, da bi se lahko spopadli s tveganji nevarnih igrač.
<P>
Zato vam čestitam, gospa Thyssen. Zahvaljujoč dobremu sodelovanju s Komisijo in francoskim predsedstvom smo dosegli tri stvari. Z lanskoletno resolucijo Evropskega parlamenta smo izpolnili rok za izglasovanje nove zakonodaje o varnosti igrač še pred Božičem 2008. Staršem lahko zagotovimo, da bodo igrače, ki se prodajajo v EU, v prihodnosti varnejše, danes pa pošiljamo tudi glasno sporočilo vsem proizvajalcem, imetnikom blagovnih znamk in uvoznikom, da morajo izpolniti visoke varnostne standarde, kajti sicer za njihove proizvode na naših policah ne bo prostora.
<P>
Če bomo podprli to zakonodajo, bomo jasno povedali, da strupenih in nevarnih igrač v Evropi ne bomo prenašali.
<SPEAKER ID="163" NAME="Emmanouil Angelakas" AFFILIATION="PPE-DE">
(EL) Gospod predsednik, gospod komisar, najprej bi želel čestitati poročevalki za njeno izjemno delo na tako težkem in občutljivem vprašanju, kot je varnost igrač. Gospa Thyssen je delala zelo sistematično na razpravah s Svetom in francoskim predsedstvom ter v našem Odboru za notranji trg in varstvo potrošnikov. Sprejela je številne kompromise, da bi dobila končno besedilo, ki spodbuja varnost igrač, obenem pa vzpostavlja ravnovesje med varstvom potrošnikov in sposobnostjo preživetja proizvajalcev igrač. Direktiva iz leta 1988 je v dvajsetih letih mogoče izpolnila pričakovanja in ohranila visoko raven varnosti igrač, vendar jo je nujno treba spremeniti in dopolniti, saj danes na trgu in v tovarnah iz držav zunaj Evropske unije obstajajo nove vrste igrač in novi materiali.
<P>
Osnovni cilj je bil zagotoviti najboljšo možno zaščito za otroke, boljša zagotovila za starše, da igrače, ki jih kupujejo svojim otrokom, izpolnjujejo visoke varnostne standarde, in strožje kazni za proizvajalce, ki ne izpolnijo zadevnih zahtev. Prepričan sem, da smo dosegli napredek pri več vprašanjih, kot so prepoved rakotvornih kemikalij v igračah, ki so povzročile veliko razlogov za skrb za zdravje otrok, postopno zmanjšanje težkih kovin, ki se uporabljajo pri proizvodnji igrač, kot sta kadmij in svinec, skrajšanje seznama dišavnih in alergenih snovi, ločeno označevanje igrač, ki se nahajajo v živilih, ter strožje varnostne specifikacije za vse proizvajalce igrač.
<P>
Za konec bi želel poudariti, da ima odgovornost v sektorju varnosti otrok več oblik, zaradi česar bi morali uvozniki in distributerji zagotoviti, da so specifikacije izpolnjene. Menim, da bodo vse zainteresirane strani, zlasti pa zveze potrošnikov, uporabljale kontrolne mehanizme, ki jih imajo na voljo, da bodo pozorno spremljale uporabo nove direktive. Danes bomo naredili velik korak naprej in prepričan sem, da nam bodo v prihodnosti sledili še drugi.
<SPEAKER ID="164" NAME="Christel Schaldemose" AFFILIATION="PSE">
(DA) Gospod predsednik, predlog o igračah, kakršen je v tem trenutku, bo pomenil, da se bodo v dveh do štirih letih evropski otroci lahko igrali z veliko varnejšimi igračami kot danes. To je dobro, vendar je tudi nujno, zato predlog v celoti podpiram. Nujno in dobro je, da se je varnost v primerjavi s trenutnimi ravnmi izboljšala. Mislim pa tudi, da v resnici zapravljamo priložnost ne samo za to, da bi stvari naredili dobre, temveč da bi jih naredili res dobre za naše otroke. Veliko se vas je dotaknilo problemov tega predloga, zato se bom osredotočila samo na eno stvar, to pa so dišavne snovi.
<P>
Dišavne snovi v igračah po mojem mnenju predstavljajo problem. Dobro se zavedam, da smo z opravljenim delom dobili bolj razširjen seznam prepovedanih dišavnih snovi, vendar se mi zdi, da sama razširitev seznama ni dovolj. Mislim, da bi morali imeti popolno prepoved. Če ste alergični na oreščke, se lahko oreščkom izognete. Če ste alergični na nikelj, se lahko izognete proizvodom, ki ga vsebujejo, če pa ste alergični na dišavne snovi, imate lahko težave že pri tem, da greste na javna mesta, saj ne morete drugim ljudem preprečiti, da bi jih uporabljali. Zato povsem preprosto mislim, da bi morali tukaj biti strožji in zaradi naših otrok popolnoma prepovedati dišavne snovi. Slednje nimajo nobene koristi ne za otroke ne za igračo. Če želite otroka naučiti, kako dišijo rože ali sadje, potem je bolje, da kupite naravne pridelke.
<P>
Predlog torej seveda res predstavlja jasno izboljšanje trenutnega stanja in zelo dobro je, da smo tudi poostrili pravila o nadzoru trga ter odgovornosti držav članic. Zato menim, da bi morali državam članicam danes poslati zelo jasen signal. Ni mogoče zadosti poudariti, da so države članice tiste, ki so odgovorne in ki morajo trg spremljati bolje, kot to počnejo zdaj. Vztrajati moramo, da bodo uporabile več denarja in več sredstev, da bi zagotovile spremljanje trga, kar bo omogočilo tudi v celoti učinkovito delovanje novih strogih pravil.
<SPEAKER ID="165" NAME="Colm Burke" AFFILIATION="PPE-DE">
Gospod predsednik, pozdravljam rezultat pogajanj, doseženih v trialogu, in menim, da je besedilo, o katerem bomo glasovali, uravnotežen in pozitiven rezultat.
<P>
Varnost igrač je tako zdaj kot vse leto največjega pomena, saj gre tu za zdravje in varnost naših otrok. Pozdravljam strogost novih ukrepov v trenutnem predlogu, kot je prepoved snovi CMR ter alergenih dišavnih snovi.
<P>
Pozdravljam tudi uravnoteženo naravo predloga. V EU je več kot 2 000 proizvajalcev igrač. Velika večina jih izredno pazi, da je proizvod, ki ga dajejo v promet, varen. Ne bi smeli trpeti zaradi nizkih standardov, ki jih sprejema majhna manjšina, ali nizkih standardov, ki jih uporabljajo nekateri uvozniki ali distributerji.
<P>
To, kar smo se naučili iz zadnjih zgodb o preplahu, je, da se ne smemo odzvati preveč čustveno in prepovedati kar vse igrače, temveč da moramo rajši zagotoviti, da pospešimo izvrševanje že veljavnih pravil. Mislim, da to besedilo predstavlja takšno ravnovesje, zato bi želel pohvaliti mojo kolegico, gospo Thyssen, in vse tiste, ki ste si prizadevali, da bi bila ta direktiva uspešna.
<SPEAKER ID="166" NAME="Hiltrud Breyer" AFFILIATION="Verts/ALE">
(DE) Gospod predsednik, strupene igrače ne sodijo v roke otrok in nihče izmed nas si ne želi postavljati strupenih igrač pod božično drevo. Vendar pa se je Komisija bolj nezavzeto lotila direktive EU o igračah, ki jo ta kompromis na žalost ni izboljšal.
<P>
Namen ni ta, da bi se nas prevaralo glede varnosti nevarnih kemikalij, saj so v tem kompromisu še vedno zevajoče vrzeli: prvič, ni nobene jasne prepovedi za strupene težke kovine. Nerazložljivo je, zakaj sta kadmij in svinec še vedno dovoljena v igračah otrok. Isto velja za krom, živo srebro in organski cink. Te kovine tudi v najmanjših količinah ne sodijo v roke otrok. Torej ste, gospod Verheugen, stvari želeli zgolj olepšati, ko ste med zadnjim odpoklicem trdili, da je svinec v igračah otrok prepovedan.
<P>
Kompromis dovoljuje dodatne mejne vrednosti za snovi, ki povzročajo veliko tveganje, čeprav dosegajo samo polovico tistih, ki jih je predvidela Komisija. Samo izrecna prepoved bo ustvarila varnost. Na žalost se je EU izognila svoji odgovornosti glede te jasne zaščite otrok.
<P>
Enako velja za alergene dišavne snovi. V tem primeru nismo uspeli prepovedati vseh alergenih dišavnih snovi, kot smo predlagali na Odboru za okolje, javno zdravje in varnost hrane. Razočaranje povzročajo tudi mejne vrednosti hrupa, saj v zvezi s tem ni bil dogovorjen nikakršen jasen cilj.
<SPEAKER ID="167" NAME="Jacques Toubon" AFFILIATION="PPE-DE">
(FR) Gospod predsednik, gospe in gospodje, pri tej zadevi bi želel samo poudariti, kako so se institucije Skupnosti sposobne odzvati, da bi učinkovito reševale probleme naših sodržavljanov.
<P>
Poleti 2007 se je zgodilo več škandalov. Parlament je zahteval sprejetje ukrepov. Komisija se je zavzela in danes smo prišli na to točko, da lahko sprejmemo to direktivo o varnosti igrač, ki predstavlja velik korak naprej.
<P>
Seveda moramo biti za to hvaležni predvsem - in to je treba poudariti - naši poročevalki ter delu, ki je bilo opravljeno, da bi se uskladila sprva nasprotujoča si stališča. Danes imamo učinkovito in uravnoteženo besedilo, ki bo na primer omogočilo - in Komisija se je k temu pravkar zavezala - ponoven pregled standarda, ki se nanaša na otroške knjige, in se ki na zelo uravnotežen način ukvarja z dišavnimi snovmi, ki so prisotne v velikem številu igrač.
<P>
To je odličen primer zakonodaje Evropejcev za Evropejce in treba je reči, da je ta Parlament pri njej odigral ključno vlogo.
<SPEAKER ID="168" NAME="Günter Verheugen">
podpredsednik Komisije. - (DE) Gospod predsednik, gospe in gospodje, želel bi pregledati nekatere probleme, ki so bile primerne za to razpravo.
<P>
Prvič, kar zadeva kemikalije, pravila, ki so določena tukaj, ne morejo biti prav nič strožja. Kemikalij ni mogoče popolnoma prepovedati, ker v naravi obstajajo v majhnih količinah kot sledovi. Gospa Breyer, ne morem vam preprečiti, da se ne boste menili za pravila narave, a to, kar ste storili, je neodgovorno dviganje preplaha: to moram jasno povedati. Dajete vtis, da evropski zakonodajalci otrokom dajejo strupene igrače, kar je prav nasprotno resnici. Močno zavračam namige v vašem prispevku.
<P>
Kar smo storili tukaj, ni bilo še nikoli storjeno. Seveda, pravilo v tem Parlamentu, kakor tudi povsod drugod, je, da je snov prepovedana, če se je pokazalo, da je škodljiva. V tem primeru je ravno obratno: snovi so prepovedane in so odobrene samo, če se lahko zagotovo dokaže, da so varne. Rad bi vedel, kaj pričakujete, da bi še storili. Več, kot je storjeno, ne moremo storiti, in vsak, ki daje vtis, da to, kar smo storili tu, ne zagotavlja ustrezne zaščite za otroke - obžalujem, da moram to povedati - namerno zavaja evropsko javnost. Ne morem razumeti, zakaj to počnete.
<P>
Vaše pripombe glede hrupa - igrače seveda ne smejo poškodovati sluha - so popolnoma točne: zato direktiva tudi vsebuje pravila o tem. Omejitve ali z drugimi besedami ravni decibelov so v evropski zakonodaji določene kot normalne: Direktiva o igračah v tem smislu ni nič posebnega. Tehnični predpisi so določeni kot del postopka standardizacije in enako velja tudi tukaj. Ravni decibelov bodo torej določene v teku postopka standardizacije, direktiva pa zagotavlja pravno podlago, da se bo to tudi zgodilo.
<P>
Kar zadeva knjige, sem bil zelo presenečen, da se je to v zadnjih dneh pojavilo kot problem. Beseda "knjige" se v besedilu, ki je pred nami, ne pojavi niti enkrat. Glede na trenutno stanje se prav nič ne spreminja. Kaže, da je eden izmed nemških proizvajalcev sprožil novinarsko kampanjo na to temo in da zavzeto lobira v Evropskem parlamentu. Niti ena besedica ne drži: glede na trenutno stanje se ne spreminja popolnoma nič. Komisija pa je popolnoma pripravljena zagotoviti - ker je to tudi prav, saj tako želi Parlament -, da so veljavni standardi izboljšani in posodobljeni. Komisija bo v zvezi s tem izdala navodila.
<P>
Kar zadeva certificiranje, ki bi ga opravljale tretje strani - in to govorim skupini TÜV v tem Parlamentu - je trditev, da bodo igrače ali kateri koli proizvod v Evropi varnejši, ker jih je certificiral organ tretje strani, na žalost neutemeljena. Komisija je v zvezi z varnostjo proizvodov zdaj dobila rezultate za več let. Nič, popolnoma nič ne kaže na to, da bi bili proizvodi zaradi certificiranja, ki ga opravljajo tretje strani, kaj varnejši. Takšno certificiranje, ki ga opravljajo tretje strani, zahtevamo v primerih - in to je načelo evropske zakonodaje, ki ga je ta Parlament toliko let spoštoval -, ko je zadevni proizvod skrajno kompleksen.
<P>
Moja ljuba gospa Gebhardt, naj ponovim: med kompleksnostjo visokotehnološkega proizvoda, kot je sodoben avtomobil, ali plišastim medvedkom je zagotovo neka razlika. Mislim, da je primerjava teh stvari nekoliko privlečena za lase.
<P>
Direktiva, kot ponavadi, zahteva takšno certificiranje v primerih, kjer ni nobenih standardov. Rotim vas, nikar ne verjemite, da je za varno igračo dovolj, da zgolj zaupate certificiranje organu tretje strani. Nevarnosti, ki se pojavljajo v praksi, nikakor ni mogoče premagati samo s certificiranjem. Samo oglejte si primere, ki so bili tukaj omenjeni: problemi niso bili v prototipu proizvoda, ki je bil poslan organu tretje strani, temveč v dobavni verigi - nezanesljivi so bili namreč proizvajalci. Samo proizvajalec proizvoda je tisti, ki lahko zagotovi popolno zanesljivost in varnost dobavne verige. Zato vas rotim, da opustite to načelo in pustite proizvajalcem, da nosijo vso odgovornost za varnost svojih proizvodov. Ni res, da morajo proizvajalci reči samo "moj proizvod je varen" ali "moja igrača je varna"; na zahtevo organov za nadzor trga morajo to biti zmožni kadar koli v celoti in brez pomanjkljivosti dokazati z dokumenti. To se preverja in se mora preverjati, enako pa velja tudi za uvoznike.
<P>
Gre za pravila, ki po mojem mnenju ne morejo biti več strožja, saj že zdaj zagotavljajo največjo možno raven učinkovitosti. Vendar pa se strinjam s tistimi, ki so dejali, da je v veliki meri odvisno od držav članic, ali bodo ta preverjanja jemale resno in povečale možnosti za nadzor trga.
<P>
Kar zadeva dišavne snovi, mi tudi tu ni povsem jasna logika trditev. Resnično se sprašujem, kakšen bi bil smisel, če bi se v igračah prepovedala uporaba dišavnih snovi, ki se smejo uporabljati v kozmetiki, namenjeni otrokom, ki jo otroci nanašajo neposredno na kožo. Nobenega smisla ni, da dišavne snovi dovoljujemo v teh proizvodih, v igračah pa jih prepovemo samo zato, da ne bodo tako grozno smrdele. Kljub temu pa gre ta direktiva v resnici še dlje od Direktive o kozmetičnih izdelkih, saj prepoveduje dišavne snovi, za katere v okviru Direktive o kozmetičnih izdelkih veljajo zgolj zahteve glede označevanja. Zato tudi tukaj ne vidim, kaj več bi lahko še storili.
<P>
Dovolite mi, da za konec rečem še tole: spremembe so bile predlagane tukaj in Evropski parlament jih seveda lahko prosto sprejema, vendar moram poudariti, da ta dokument predstavlja celovit kompromis, dosežen med Svetom, Parlamentom in Komisijo, in da ga bo na primer sprememba, ki jo predlaga gospa Gebhardt v zvezi s certificiranjem, ki ga opravljajo tretje strani, onemogočila. Z drugimi besedami, če Evropski parlament sprejme to spremembo, bo direktiva propadla in ne bomo je imeli.
<P>
Človek ne more vedno doseči vsega, kar si želi. Naj ponovim: gre za celovit kompromis. Gre za uravnotežen kompromis, ki zagotavlja takšno raven varnosti igrač, ki je dosegljiva in potrebna. Zato vas pozivam, da ta celovit kompromis sprejmete.
<P>
podpredsednik Komisije. -
<P>
Izjave Evropske komisije v zvezi s sprejemom Direktive Evropskega parlamenta in Sveta o varnosti igrač (poročilo gospe Thyssen)
<P>
Izjava Evropske komisije o spremljanju varnostnih vidikov (člen 47)
<P>
Po začetku veljavnosti revidirane direktive o varnosti igrač bo Komisija natančno spremljala razvoj dogodkov v zvezi z njenim izvajanjem, da bi ocenila, ali zagotavlja ustrezno raven varnosti igrač, zlasti glede uporabe postopkov ugotavljanja skladnosti, ki so določeni v Poglavju IV.
<P>
Revidirana direktiva o varnosti igrač za države članice določa obveznost poročanja glede položaja v zvezi z varnostjo igrač, učinkovitostjo direktive in nadzorom trga, ki ga izvajajo države članice.
<P>
Ovrednotenje Komisije bo med drugim temeljilo na poročilih držav članic, ki jih je treba predložiti tri leta po datumu začetka uporabe direktive s posebnim poudarkom na nadzoru trga v Evropski uniji in na njenih zunanjih mejah.
<P>
Komisija bo o tem poročala Evropskemu parlamentu najpozneje eno leto po predložitvi poročil držav članic.
<P>
Izjava Evropske komisije o zahtevah v zvezi z igračami, ki proizvajajo zvok (točka 10 dela I Priloge II)
<P>
Glede na nove osnovne varnostne zahteve za igrače, ki proizvajajo zvok, v direktivi o varnosti igrač bo Komisija pooblastila CEN za določitev revidiranega standarda, ki bo omejeval najvišje vrednosti za nenaden hrup in trajajoč hrup, ki ga proizvajajo igrače, da bi se otroci ustrezno zavarovali pred tveganjem za poškodbe sluha.
<P>
Izjava Evropske komisije o klasifikaciji knjig (Točka 17 Priloge I)
<P>
Ob upoštevanju težav v zvezi z ustreznimi testi, ki so zahtevani v usklajenih standardih za igrače EN 71:1 za knjige, izdelane iz lepenke in papirja, bo Komisija pooblastila CEN za določitev revidiranega standarda, ki bo zajemal ustrezno testiranje otroških knjig.
<SPEAKER ID="170" NAME="Marianne Thyssen">
poročevalka. - (NL) Gospod predsednik, gospod predsednik Komisije, gospa predsednica Sveta, gospe in gospodje, vsem bi se želela zahvaliti za svoje prispevke in izraziti zadovoljstvo zaradi načina, kako so se druge politične institucije vključevale v to.
<P>
Vendar pa bi želela poudariti, da tu ne gre samo za kompromis, v katerem je moral Evropski parlament precej popustiti; v resnici je ravno nasprotno. Uspelo nam je vključiti vse glavne elemente. Uspeli smo skleniti dobre dogovore s Komisijo in Svetom. Uspeli smo prepričati druge institucije na mnogih področjih, da sprejmejo naše zelo stroge predloge in naredijo še več, kot je bilo prvotno določeno v predlogu Komisije. Zato sem kot poročevalka zelo vesela, saj vem, da smo sporazum dosegli.
<P>
Gospod komisar, poslušala sem tudi vaše izjave. Rekli ste, da veliko daste na nadzor trga, zato predvidevam, da bo v teku postopka spremljanja Komisija posvetila posebno pozornost načinu, kako države članice opravljajo svojo nalogo nadzora trga. Ponovno sem tudi prisluhnila vašemu stališču o postopkih za ugotavljanje skladnosti. Ni treba reči, da lahko v postopek spremljanja vključimo vse, kar je treba vključiti. Res pa je, da certificiranje, ki ga opravljajo tretje strani, nikakor ne nudi več varnosti, problemi pa niso v vrsti modela, na katerem sloni nadaljnja proizvodna veriga, temveč se nahajajo drugje.
<P>
Gospod komisar, rekli ste tudi, da si želite dodatno urediti standarde v zvezi s hrupom ter jih izboljšati s pomočjo standardizacije - isto velja za knjige, ki jih tudi urejajo standardi - in da bi to morali pregledati na način, ki bi na tem področju zagotavljal več pravne varnosti. Mislim, da smo v Parlamentu lahko veseli, da smo tako dobro sodelovali z drugima dvema institucijama, kar bo zagotovo evropskim družinam prineslo čudovito božično darilo, in sicer varne, ali celo varnejše, igrače.
<SPEAKER ID="171" NAME="Predsednik">
Razprava je zaključena.
<P>
Glasovanje bo potekalo v četrtek, 18. decembra 2008.
<P>
Pisne izjave (člen 142)
<SPEAKER ID="995" NAME="Adam Bielan  " LANGUAGE="PL">
Gospod predsednik, vsi želimo poskrbeti, da igrače, ki so na voljo na trgu, ne bodo ogrožale varnosti naših otrok. Popolnoma se strinjam, da morajo starši biti bolj prepričani, da ko kupujejo igrače, slednje ne bodo ogrozile zdravja njihovih otrok. Kljub temu menim, da uvedba dodatnih zahtev za certificiranje, ki naj bi ga opravljale tretje strani, ki so povsem neodvisne od proizvajalca, ne bo bistveno izboljšala varnostnih zagotovil proizvedenih igrač. Zagotovo bo povečala stroške njihove proizvodnje, kar pa bo imelo negativen vpliv na sektor proizvodnje igrač v mnogih državah članicah.
<P>
Na Poljskem je na primer veliko podjetij, ki proizvajajo zelo kakovostne igrače iz lesa ali sintetičnih snovi. Velika večina teh podjetij so MSP, ki zaposlujejo manj kot 10 delavcev. Strožje določbe bi povzročile velik porast cen igrač, ki bi bile opremljene s takšnimi certifikati. Zaradi tega bi se mnoga MSP zaprla in na tisoče ljudi bi izgubilo službo.
<P>
Zahteva za pridobitev neodvisne ocene proizvoda ne bi zagotovila, da se bodo vsi naši otroci igrali z varnejšimi proizvodi, saj bi se potrošniki v vsakem primeru odločali za cenejše proizvode. Zato verjamem, da je kompromis, dosežen s Svetom, dober in da si zasluži našo podporo, kot je to predstavila poročevalka.
<SPEAKER ID="172" NAME="Šarūnas Birutis  " AFFILIATION="ALDE">
v pisni obliki. - (LT) Direktiva v svojem bistvu ne spreminja veljavnega ureditvenega sistema, temveč ga izboljšuje in uvaja več strogosti. Popolnima se strinjam s poročevalko, da je bilo v razpravi o tem pravnem aktu največ pozornosti namenjene:
<P>
vprašanju glede uporabe rakotvornih, kemičnih in dišavnih snovi v igračah,
<P>
postopkom ocenjevanja varnosti igrač, zahtevam glede posebnih opozoril,
<P>
področju uporabe direktive, njeni prožnosti in povezavi z drugimi akti Skupnosti.
<P>
Popolna prepoved rakotvornih, mutagenih, strupenih, alergenih in dišavnih snovi mora biti ocenjena z vidika praktičnega izvajanja direktive. Odstranitev naravnih ostankov nekaterih škodljivih snovi, ki jih je mogoče najti v drugih materialih, bi lahko bila težka ali zelo draga, zato je v praksi težko izvedljiva. Na drugi strani bi bilo težko izvajati nekatera kategorična pravila, ki prepovedujejo uporabo vseh snovi, ki so rakotvorne, ki povzročajo alergije itd, iz preprostega razloga, ker dokončen seznam takšnih snovi ne obstaja in ne more obstajati in ker je težko zarisati jasno ločnico med tistimi snovmi, ki so škodljive, ter tistimi, ki niso škodljive.
<P>
Popolna prepoved vseh dišavnih snovi bi predstavljala nesorazmeren ukrep in bi negativno vplivala na nekatere proizvajalce igrač.
<P>
Zadovoljen sem, da je Odbor za industrijo, raziskave in energetiko na glasovanju pokazal razumevanje in da ni zahtevala še strožjih zahtev direktive, saj to ne bi koristilo ne podjetjem ne samim potrošnikom. Kadar se določajo pretirano stroge zahteve, se povečuje skušnjava, da se teh zahtev ne upoštevan, če pa se ravna v skladu z njimi, potem pride do negativnih stranskih učinkov. Ne pozabimo, da je tisti, ki na koncu vse to plača, ponavadi potrošnik.
<SPEAKER ID="173" NAME="Małgorzata Handzlik  " AFFILIATION="PPE-DE">
v pisni obliki. - (PL) Današnja razprava je posebej ustrezna za ta predbožični čas. V božični nakupovalni vročici ne razmišljamo vedno o varnostnih standardih igrač, ki jih kupimo za naše najmlajše prijatelje in sorodnike. Na žalost so na evropskem trgu na voljo tudi igrače, ki niso popolnoma varne za otroke.
<P>
Cilj predlaganih sprememb v direktivi je izboljšati to stanje. Z njimi se želi povečati varnost igrač na trgu in, kar je najpomembneje, odpraviti nepotrebno nevarnost, ki jo te igrače predstavljajo otrokom, ki se z njimi igrajo. Posebej sem vesela, da lahko pozdravim določbe, ki so bile predmet pogajanj in ki se nanašajo na kemične snovi in prehodno obdobje.
<P>
Direktiva uvaja bistveno višje standarde od veljavnih, predvsem v zvezi s kemičnimi snovmi, vsebovanimi v igračah, vključno s snovmi, strupenimi za razmnoževanje (CMR), dišavnimi in alergenimi snovmi. Menim, da je to najboljši mogoč sporazum, ki ga je poročevalka lahko dosegla v zvezi s tem vprašanjem. Zagotovil bo, da bodo igrače, s katerimi se bodo igrali otroci, popolnoma varne.
<P>
Poleg tega direktiva ne uvaja neprimernih ovir in stroškov, zlasti kar zadeva MSP. MSP predstavljajo veliko večino sektorja igrač. Med razpravami, ki smo jih imeli z MSP, so slednja večkrat poudarila težave, s katerimi bi se lahko soočila. Eden izmed omenjenih problemov je bil kratko obdobje, predvideno za prilagoditev novim zahtevam. To obdobje je zdaj podaljšano, s čimer se bo podjetjem omogočilo, da uvedejo potrebne spremembe.
<SPEAKER ID="994" NAME="Katrin Saks  " AFFILIATION="PSE">
v pisni obliki. - (ET) Resnično sem zadovoljna, da smo uspeli sprejeti Direktivo o varnosti igrač. Obstoječa varnostna pravila je treba nujno posodobiti. Stara direktiva je že zaostajala za novostmi na trgu in zato ne zagotavlja zadostne zaščite. Želela bi se zahvaliti poročevalki in njenim kolegom iz Socialno demokratske stranke za njihovo močno prizadevanje za zagotovitev varnega okolja za naše otroke.
<P>
Skrajno pomembno je, da se živila in igrače zadosti ločijo, da bi se preprečila nevarnost, da bi pomotoma dali kaj v usta in se zadušili. Na vso moč si moramo prizadevati, da bi preprečili nesreče, ki se jim je mogoče izogniti, o katerih pa kljub temu občasno poslušamo.
<P>
Seveda je najpomembnejše, da igrače ne vsebujejo rakotvornih snovi. To je samoumevno. In mislim, da smo delali učinkovito, da bi odpravili to grožnjo.
<P>
Ker oblikovanje proizvoda ni vedno odgovorno in ker lahko igrače postanejo nevarne zaradi napačnih proizvodnih postopkov, je pomembno, da se v tovarnah izvaja nadzor in da se na trgu opravljajo inšpekcijski pregledi, kar bi moralo veljati tudi za carinske urade, kamor igrače prihajajo od trgovskih partnerjev Evropske unije. Osebno upam, da so navedeni inšpekcijski pregledi okrepljeni prav v tem času - pred Božičem.
<P>
Ker je večina igrač na trgu EU kitajskega izvora, je sodelovanje s tretjimi državami, predvsem pa s Kitajsko, ključnega pomena. Na tem mestu bi želela pozdraviti nedavna prizadevanja na tem področju ter memorandum o soglasju med Evropsko komisijo in kitajskimi uradniki. Z izboljšanjem izmenjave informacij in sodelovanja lahko igrače, ki se prodajajo v naših trgovinah, postanejo varnejše.
<SPEAKER ID="993" NAME="Richard Seeber  " AFFILIATION="PPE-DE">
v pisni obliki. - (DE) Čedalje bolj prepletena narava svetovnih trgov je povzročila hitre inovacije in spremembe v proizvodih, otroške igrače pa pri tem niso nikakršna izjema. Evropska Direktiva o varnosti igrač (88/378/EGS) pa je bila sprejeta leta 1988 in zato ni več kos današnjim izzivom. Sprememba teh določb je torej zelo dobrodošel korak naprej. V skladu z najnovejšimi dognanji je treba oceniti predvsem sestavne dele otroških igrač ter jih vključiti v veljavno zakonodajo Evropske unije o kemikalijah. To seveda tudi pomeni, da je treba v otroških igračah prepovedati tudi snovi CMR 1 in CMR 2. Besedilo, ki je pred nami, povsem ustrezno upošteva naraščajoče probleme z alergijami pri otrocih in zaostruje določbe o dišavnih snoveh, ki bi se lahko v igračah uporabljale. Ključni vidik nadzora bodo jasna opozorila in označevanje: zlasti pomembno je, da so pri igračah, v katerih so živila, na voljo jasne informacije. Zato so jasno čitljiva in razumljiva opozorila primernejša od prekomernih informacij drugotnega pomena.
<SPEAKER ID="174" NAME="Marian Zlotea  " LANGUAGE="RO">
Zakonodaja, ki je pred nami, velja že od leta 1988 in ne gre več v korak s časom, saj današnje igrače vsebujejo elektronske sestavne dele in proizvajajo hrup. Varnost naših otrok je prednostna naloga številka ena. Ta nova direktiva bo podprla to izhodišče in bo predstavljala bistveno izboljšanje predhodne direktive. Prepovedati moramo nevarne snovi, da naših otrok ne bi izpostavljali nepotrebnim tveganjem. Otroci ne morejo brati oznak in se ne zavedajo tveganj, ki so jim izpostavljeni.
<P>
Menim, da izboljšave direktive, dosežene v okviru pogajanj, tudi za industrijo ne pomenijo prevelikih zahtev. Uvozniki morajo zagotoviti, da so igrače, uvožene iz tretjih držav, varne in da ne ogrožajo varnosti naših otrok. Izbirati morajo samo tiste igrače, ki so skladne z evropskimi standardi. Organi morajo izvajati strog nadzor na trgu. Potrebujemo sodobno zakonodajo, da bi zaščitili dobro počutje naših otrok.
