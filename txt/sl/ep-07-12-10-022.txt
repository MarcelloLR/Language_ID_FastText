<CHAPTER ID="022">
Deseta obletnica pogodbe o prepovedi protipehotnih min (Konvencija iz Ottawe) (razprava) 
<SPEAKER ID="177" NAME="Predsednik">
Naslednja točka je izjava Komisije o deseti obletnici pogodbe o prepovedi protipehotnih min (Konvencija iz Ottawe).
<SPEAKER ID="178" NAME="Meglena Kuneva">
komisarka. - Gospod predsednik, zahvaljujem se Parlamentu za priložnost, da razpravljam o tem zelo pomembnem vprašanju in na kratko pojasnim predlog resolucije o svetu brez min, ki smo ga prejeli danes.
<P>
Deset let po sprejetju Konvencije iz Ottawe lahko proslavljamo precejšnji napredek pri izpolnitvi njenih ciljev. Sto šestinpetdeset držav je ratificiralo konvencijo in uporaba protipehotnih min se je v zadnjih letih izrazito zmanjšala. Proizvede se manj min in s tem nevarnim orožjem se dejansko ne trguje.
<P>
Od sprejetja Konvencije iz Ottawe leta 1997 si je Evropska skupnost prizadevala za njeno vsesplošno uporabo in izpolnitev njenih ciljev. Odprava min je del programa pomoči in razvojnega programa Evropske skupnosti v tretjih državah, ki pokriva širok obseg dejavnosti - uničevanje zalog, izobraževanje o nevarnosti min ter pomoč, rehabilitacijo ter ponovno socialno in ekonomsko vključevanje žrtev min v družbo. Posebna proračunska postavka, dopolnjena s sredstvi drugih geografskih instrumentov, je podprla strategijo in načrtovanje programov ES za odpravo min. Skupno je bilo v obdobju 2002-2007 temu namenjeno približno 275 milijonov EUR in ES je postala ena od vodilnih donatorjev na svetu. Kot je Parlament omenil v svoji resoluciji, se strategija programov ES za odpravo min zaključi letos. Izvedeno bo ovrednotenje, da se oceni, ali je to pravi odgovor akcijskemu načrtu iz Nairobija. Predhodna notranja analiza kaže pozitivne rezultate.
<P>
S spremembami zunanjih mehanizmov financiranja Komisije leta 2007 je bila proračunska postavka za odpravo protipehotnih min zamenjana z novimi instrumenti zunanje pomoči ES, ki se lahko uporabijo za financiranje primernih dejavnosti za odpravo min. Geografski proračun za razvoj, predpristopna in sosedska politika so zdaj ključni finančni instrumenti. V nujnih primerih je lahko delovanje na področju protipehotnih min in eksplozivnih ostankov vojn financirano iz proračuna za humanitarno pomoč in novega instrumenta za stabilnost, ki omogoča, da so sredstva v primeru krize ali nastajajoče krize hitro pripravljena.
<P>
To je nov zakonodajni okvir, ki ga je odobril proračunski organ in v katerem moramo delovati. Vendar ostaja splošni pristop ES nespremenjen: protipehotne mine in druge eksplozivne ostanke vonj je treba upoštevati v širšem kontekstu programa humanitarne pomoči ter dolgoročnih in trajnostnih socialnoekonomskih razvojnih programov. Države, ki želijo pomoč, morajo v prošnjah Evropski komisiji dati prednost odpravi min. Strinjamo se z zaskrbljenostjo Parlamenta, izraženo tudi v komentarjih strategije instrumenta za stabilnost, da se je treba izogniti varnostni vrzeli na tem pomembnem humanitarnem področju.
<P>
Čeprav so se sredstva in metode spremenili, se zavezanost ES Konvenciji iz Ottawe nadaljuje. Evropska skupnost je leta 2007 namenila pomoč za odpravo min, ki skupno znaša vsaj 33 milijonov EUR, naslednjim državam: Belorusiji, Bosni in Hercegovini, Kambodži, Cipru, Etiopiji, Gvineji Bissau, Jordaniji, Libanonu, Senegalu in Sudanu.
<P>
Parlamentu zagotavljam, da Komisija še vedno odločno sodeluje in podpira izvajanje Konvencije iz Ottawe ter pomaga tretjim državam pri uničevanju zalog protipehotnih min, čiščenju minskih polj in žrtvam.
<SPEAKER ID="179" NAME="Stefano Zappalà">
v imenu skupine PPE-DE. - (IT) Gospod predsednik, gospe in gospodje, gospe komisarki se zahvaljujem za njen obsežen in izčrpen govor, v katerem je razložila, kaj se je že doseglo na tem področju. Vendar menim, da je to tema, s katero se moramo ukvarjati vsi, ker so - kot je povedala gospa komisarka in sem tudi sam ugotovil - številke zastrašujoče.
<P>
Prej smo prejeli podatke o varnosti hotelov in drugih vrstah varnosti; te številke so bile, čeprav je vsako življenje dragoceno, dokaj nizke. Tu govorimo o precej drugačnem položaju: Vsako leto je prizadetih 10 000 do 20 000 ljudi. Po svetu je verjetno več kot pol milijona ljudi, ki so bili pohabljeni v državah zunaj EU, zato je to zelo pomembna zadeva in nobeno naključje ni, da o njej razpravljamo deset let po sprejetju konvencije iz Ottawe; vendar smo v tem parlamentu o njej zadnjič razpravljali le pred dvema letoma. To vprašanje smo obravnavali v resoluciji iz leta 2005 in o njej ponovno razpravljamo tule. O tej temi zdaj ponovno razpravljamo, ker obstaja nevarnost, da bodo ljudje prenehali govoriti o tem.
<P>
Gospa komisarka - ponovno se ji zahvaljujem za njene besede - je poudarila nekaj poti za financiranje, po katerih se lahko še naprej borimo proti protipehotnim minam, pri tem posebej poudarjam protipehotne mine. Vendar verjamem, da bi bilo treba še veliko storiti. Preveč svetovnih držav še ni podpisalo konvencije iz Ottawe, preveč držav ima še vedno velike zaloge te vojaške opreme, preveč držav in preveč ozemlja je še vedno pokritega s temi minami, zato moramo odstranjevanje min vzeti zelo resno.
<P>
K besedam gospe komisarke želim dodati, da 34 % - takšni so podatki, vendar se bo šele izkazalo, ali je statistika realna ali ne - kakor koli, načeloma je 34 % žrtev protipehotnih min, ki so ostale nameščene na ozemljih, kjer so potekali spopadi, otrok, zaradi česar je to vprašanje še toliko bolj resno. Zato verjamem, gospa komisarka, da ne smemo le nadaljevati s tem programom, ampak ga moramo tudi bolje financirati in za daljše časovno obdobje.
<P>
Komisija je že storila veliko; Evropska unija je storila veliko: 335 milijonov v zadnjih desetih letih, 33 milijonov samo v letu 2007; vendar menim, da bi morali Svet, Komisija in države članice sklicati srečanje za pregled konvencije iz Ottawe ter bi morali storiti več za zagotovitev, da vse države po svetu ukrepajo glede te težave ter da se odstranitev min in popolna odprava protipehotnih min uresničijo v bližnji prihodnosti, takoj ko je to mogoče.
<SPEAKER ID="180" NAME="Ana Maria Gomes">
v imenu skupine PSE. - (PT) Konvencija iz Ottawe je bila rezultat svetovnega in učinkovitega prizadevanja za pravo stvar, ki je združila in še naprej združuje vlade, javna mnenja in nevladne organizacije. Celo nekatere države, ki niso podpisnice konvencije, teh je žal še vedno 37, že delno izpolnjujejo konvencijo.
<P>
Zato se ta instrument uporablja kot barometer za merjenje stopnje udeležbe držav v svetovni skupnosti vrednot. Kot je povedala gospa komisarka, je dobro, da se zavedamo, kaj je bilo že doseženo. V desetih letih so države podpisnice konvencije iz Ottawe že uničile več kot 41 milijonov min. Samo lani so Srbija, Črna Gora, Angola, Ciper, Zelenortski otoki in Latvija izpolnili svoje obveznosti in se znebili zalog min. Osemintrideset držav od petdesetih držav proizvajalk min je ustavilo proizvodnjo, vključno s štirimi državami, ki niso podpisnice konvencije: Egipt, Finska, Poljska in Izrael.
<P>
Vendar bi morala biti proslava od 10-letnici dosežkov tudi priložnost, da poudarimo, koliko je treba še opraviti. Deset držav podpisnic še ni v celoti uničilo njihovih zlog, ki skupaj znašajo 14 milijonov min. Dve od desetih držav podpisnic imata velike zaloge protipehotnih min in ne predvidevata nobenih ukrepov za njihovo uničenje: to sta Etiopija in Irak. Vendar je velika večina min v rokah držav, ki niso podpisnice konvencije. Samo Kitajska ima še vedno na zalogi 110 milijonov kosov tega nečloveškega orožja, medtem ko še vedno nadaljuje z njihovo proizvodnjo. Še bolj presenetljive so ZDA, še ena država, ki ni podpisnica konvencije, morda ker so naš zaveznik, skupaj z evropskimi vojskami se bori na frontah, kot je Afganistan, ki ne le vzdržujejo svojih zalog več kot 10 milijonov min, ampak je Pentagon lani celo zahteval nova finančna sredstva za dve novi vrsti min, ki niso združljive s Konvencijo.
<P>
Pri tem lahko upamo, da bodo prizadevanja ameriškega kongresa ponovno umirila radodarnost Bele hiše, kar zadeva novo orožje.
<P>
Tudi Evropska unija ima še vedno svoja odprta vprašanja, saj Finska in Poljska ne želita ratificirati konvencije. Vendar to ne sme ovirati Evrope pri prizadevanju za čim bolj široko razlago tega, kaj vključuje pojem protipehotne mine. Grozljivo je, da nekateri v tem Parlamentu vztrajajo pri razlikovanju na podlagi uradnih vojaških opredelitev naprav in ne na naravi škode, ki jo povzroči. Civilista, ki je žrtev eksplozije, ker je stopil na protitankovsko mino, ne bodo zanimale podrobnosti tehnične terminologije.
<P>
Polkovnik Gadafi je na svoji spletni strani in v celostranskem oglasu, objavljenem v portugalskem tisku v zadnjih dneh vrha med EU in Afriko napadel konvencijo iz Ottawe in branil protipehotne mine kot orožje za revne. Tudi v tem parlamentu želijo nekateri, tako kot ta kriminalec, konvencijo razlagati tako, da se bogatim državam dovoli, da razvijajo in uporabljajo boj sofisticirane različice min, da bi z njimi uresničile domnevne vojaške potrebe. Končno, gospod predsednik, ob upoštevanju tako sramotnega položaja, bi moral biti cilj Evropske unije enostaven: svet brez min, kakršnih koli min, in nobenih civilnih žrtev min.
<SPEAKER ID="181" NAME="Marios Matsakis">
v imenu skupine ALDE. - Gospod predsednik, Konvencija iz Ottawe o prepovedi min je zelo uspešna pri reševanju več tisoč življenj in preprečevanju več tisoč resnih poškodb.
<P>
Žal je treba še veliko storiti za doseganje občutnejšega zmanjšanja v proizvodnji in uporabi min.
<P>
Ker praznujemo deseto obletnico Konvencije iz Ottawe, moramo pozornost nameniti načinom, kako doseči, da bodo vse države sveta podpisale in ratificirale to pogodbo. Menim, da moramo ravnati tako. Prvič, izdati moramo široko objavljeno poimensko črno listo vseh držav, ki niso podpisale in ratificirale konvencije. To do danes zadeva 31 držav, med njimi so na žalost tudi največje države na svetu, to so Kitajska, Indija, Rusija, ZDA in druge.
<P>
Drugič, določiti moramo stroge in učinkovite sankcije proti državam na tem seznamu ter jih s tem vsaj poskusiti prisiliti v podpis.
<P>
Tretjič, vzpostaviti moramo zelo učinkovit in hiter sistem odstranjevanja min, ki bi ga lahko na zahtevo uporabile države, ki so zaradi stroškov ali pomanjkanja strokovnega znanja nezmožne samostojne obravnave tega problema. Zato moramo povečati vlaganje v raziskave za učinkovitejšo izvedbo razminiranja.
<P>
Četrtič, zagotoviti moramo, da vse zadevne države izpolnjujejo obveznost ustreznega zagotavljanja zdravstvene in socialne pomoči žrtvam min. V ta namen mora biti revnejšim državam na voljo primernejši sistem financiranja.
<P>
Petič, čas je, da svojo pozornost usmerimo ne samo k protipehotnim minam, ampak k vsem minam ter tudi k drugim vrstam orožja, ki lahko ubija ubijanja še po koncu spora, kot so na primer kasetne bombe.
<SPEAKER ID="182" NAME="Ģirts Valdis Kristovskis">
v imenu skupine UEN. - (LV) Gospa komisarka, tudi jaz priznavam dosežke konvencije iz Ottawe. Prav tako želim pohvaliti izredne dosežke Evropske unije pri podpori konvenciji. Vendar nekatere težave ostajajo. V svojih obrambnih strategijah Pakistan, Indija in Kitajska še vedno vztrajajo pri ohranjanju protipehotnih min. Žal se v državi članici Finski to vprašanje pregleduje z namenom, da se izvede možna razprava o nadomeščanju protipehotnih min s kasetnimi bombami, kar za Evropsko unijo ne bi bilo sprejemljivo. Kot je dobro znano, Združene države in Rusija razvijajo novo alternativo konvenciji: mine, ki jih je mogoče nadzorovati in se same uničijo. Pri tem se pojavlja vprašanje: Kako bi morale zdaj ukrepati države članice EU in konvencija iz Ottawe? Te države je mogoče spodbujati, da pridobijo mine naslednje generacije, bolj človeške protipehotne mine. Zato pozivam Evropsko unijo, naj takoj pripravi svoje stališče v zvezi z željo Združenih držav in Rusije po razvoju teh novih protipehotnih min nove generacije ter naj ukrepa proti temu.
<SPEAKER ID="183" NAME="Angelika Beer">
v imenu skupine Verts/ALE. - (DE) Gospod predsednik, gospa komisarka, gospe in gospodje, kaj je bistvo današnje razprave? V petek želimo kot parlament sprejeti resolucijo, v kateri smo prvič poudarili, da smo priznali deseto obletnico konvencije iz Ottawe, ko smo pripravili razstavo tu v Strasbourgu, vendar smo v tej resoluciji zelo jasno povedali, da ni dovolj, da prepovemo protipehotne mine, prepovedati je treba tudi protitankovske mine.
<P>
Deset let obstoja konvencije iz Ottawe je zelo pomembnih, ker je prvič v zgodovini tožba civilne družbe sprožila mednarodno prepoved orožja za masovno uničenje, in sicer protipehotnih min. Zanimivo je, da je edina skupina v Parlamentu, ki ni podprla tega soglasja, izginila takoj po govoru gospoda Zappale. Gospoda Zappalo sem želel vprašati - ob upoštevanju, da se je leta 2005 samo v Afganistanu zgodilo 100 nesreč s protitankovskimi minami - ali je kdaj pogledal v oči pohabljenega otroka, ki se je poškodoval pri eksploziji avtobusa, ter mu povedal, zakaj meni, da so protipehotne mine slabe, protitankovske pa dobre.
<P>
Zanima me, ali so on in njegova skupina, kdaj pogledali v oči vojakom, ki so zdaj pohabljeni, ali so pogledali v oči sorodnikom ljudi, ki so pohabljeni ali so umrli zaradi protitankovskih min. Kako lahko upravičijo njihovo uporabo? Nobene razlike ni med dobrimi in slabimi minami, vendar je treba na mednarodni ravni prepovedati tudi protitankovske mine.
<P>
Še nekaj želim povedati o vprašanju financiranja. Instrument za stabilnost je seveda potreben in koristen - tudi jaz bom še naprej delala, kar lahko, to zagotavljam kot poročevalka - pri odstranjevanju min v kratkoročnih ukrepih. Prav tako vemo, da srednjeročni ukrep, strategija za odstranjevanje min, ni dovolj. S hitrim približevanjem leta 2009 si prizadevamo za ponovno razpravo o sprejetju neodvisne proračunske postavke. Če tu govorimo o človečnosti, potem potrebujemo jasne resolucije.
<SPEAKER ID="184" NAME="Tobias Pflüger">
v imenu skupine GUE/NGL. - (DE) Gospod predsednik, konvencija iz Ottawe je uspešna zaradi pritiskov socialnih gibanj. Tega niso začele vlade, ampak gibanje proti protipehotnim minam. V vmesnem času je, zanimivo, konvencijo podpisalo 156 držav, kot tudi 30 nedržavnih oboroženih akterjem. Težava je v tem, da ne zajema protitankovskih min. Te protitankovske mine je prav tako treba prepovedati, ker lahko poškodujejo tovornjake, avtobuse itd.
<P>
Izvoz je treba ustaviti, da ne bo več mogoč nadaljnji izvoz po drugih državah. Prav tako je pomembno, da se prepovedo tudi druge mine, ki so povezane zemeljskimi minami. Jean-Claude Juncker je to leta 2004 lepo poudaril. Povedal je, da bi bila prepoved kasetnih bomb logično nadaljevanje prepovedi zemeljskih min. Zelo jasno moram povedati, da skupine, ki oskrbujejo obrambne sile v EU, proizvajajo zemeljske mine. Pri tem se sklicujem na družbe Diehl, Rheinmetall in EADS. Končno je treba odpraviti ta brutalna morilska orožja, zemeljske mine, ne le tu v Evropski uniji, ampak po vsem svetu.
<SPEAKER ID="185" NAME="Geoffrey Van Orden" AFFILIATION="PPE-DE">
Gospod predsednik, vesel sem, da nocoj tu vidim komisarko Kunevo. Dobesedno sem pravkar stopil z letala in nisem pričakoval priložnosti za govor, vendar sem vesel, da sem jo dobil. Verjetno sem eden redkih v Parlamentu, ki smo bili dejansko prisotni pri podpisu Konvencije iz Ottawe pred desetimi leti. Pri kampanji proti protipehotnim minam sodelujem že veliko let. Zato pozdravljam to razpravo.
<P>
Menim, da se je zelo pomembno osredotočiti na pravi problem. Pred desetimi leti smo v Ottawi upali, da bo to problem, ki ga bomo v naslednjih desetih letih zares odpravili. Zdaj se, 10 let kasneje, še vedno pogovarjamo o večinoma istih stvareh kot pred desetimi leti, kar se mi zdi velika škoda.
<P>
To zadevo moramo obravnavati na drugačen način. Prepoved protipehotnih min nam je uspela, ker so odgovorne oborožene sile spoznale, da lahko zadevno orožje izvzamejo iz svojih orožarn, in so to tudi v celoti podprle. Zelo pozorni moramo biti na vključevanje oboroženih sil v naše razprave, zato je lahko razširitev prepovedi na vsa ta druga področja nekoristna - ko se na primer pogovarjamo o protitankovskih minah. To je orožje, ki ga še vedno potrebujemo, saj ga uporabljajo odgovorne oborožene sile v naših demokracijah. Vedno moramo s prstom kazati na prave krivce. Prave krivce nekateri ljudje vljudno imenujejo "nedržavne oborožene skupine". To so dejansko uporniki in teroristi, ljudje, ki jim uporaba tega orožja po vsem svetu najbolj koristi.
<P>
Če pogledamo na problem v Afganistanu v tem trenutku: protipehotne mine, ki se še vedno polagajo, polagajo talibani v Afganistanu. To so ljudje, ki povzročajo probleme v tem trenutku. Zato moramo pozornost usmeriti v pravo smer. Pozdravljam to razpravo. Rad bi verjel, da v premagovanje tega problema vlagamo prava sredstva, in to popolnoma podpiram.
<SPEAKER ID="186" NAME="Thijs Berman" AFFILIATION="PSE">
(NL) Gospod predsednik, včasih je res škoda, da ni nobene odprte razprave, da bi lahko odgovoril gospodu Van Ordenu, vendar tega ne bom storil.
<P>
Svetovna kampanja proti zemeljskim minam se lahko obravnava kot velik uspeh. Tisoče kvadratnih kilometrov zemljišč je zdaj očiščenih kopenskih min zaradi dela ljudi, ki so veliko tvegali v Bosni, Angoli in številnih drugih državah. Vendar 10 let po konvenciji in Ottawe še vedno nimamo razloga za veselje.
<P>
Čeprav je 156 držav podpisalo Konvencijo o prepovedi uporabe, kopičenja zalog, proizvodnje in prenosa protipehotnih min in o njihovem uničenju ter smo zabeležili zmanjšanje - veliko zmanjšanje - v trgovini, se po svetu še vedno vlaga v proizvodnjo zemeljskih min, v to so vključene tudi finančne institucije v Evropi. Nizozemska banka in druge banke ter pokojninski skladi so krivi za to. Tem ustanovam bi bilo treba poudariti posledice njihovih vlaganj v zemeljske mine.
<P>
Konec koncev je zaradi zemeljskih min od leta 1975 umrlo milijon ljudi. Vsako leto terjajo več deset tisoč življenj. Med to razpravo bodo terjale vsaj 3 življenja, 70 na dan. Zaradi zemeljskih min je 200 000 kvadratnih kilometrov zemljišč nedostopnih, še vedno pa jih je v obtoku 250 milijonov.
<P>
Vladi Mjanmara in Rusije še vedno nameščata mine in to, gospod Van Orden, je nekaj povsem drugega kot "teroristični klub", vendar ... ruska vlada ... V svetu je še vedno 13 držav, ki proizvajajo zemeljske mine ali si pridržujejo pravico, da v prihodnosti proizvodnjo obnovijo. V ZDA podjetja, kot sta Alliant Techsystems in Textron, še naprej nemoteno proizvajajo mine, ki jih naroča ameriška vlada.
<P>
Gospod predsednik, komisarka Kuneva, naložbe v zemeljske mine so prepovedane v Belgiji, vendar so v preostali Evropi podjetja dejavna; eden od poslancev omenja podjetji Rheinmetall in Thales. To dejavnost je treba prekiniti, točno k temu poziva ta resolucija ali bolje rečeno, ponovno poziva, ker je Evropski parlament isto zahteval leta 2005. Države članice EU se morajo skupaj dogovoriti, da nobeno evropsko podjetje ali finančna institucija v prihodnosti ne sme več vlagati v podjetja, ki razvijajo in proizvajajo zemeljske mine. Isto se mora zgoditi v primeru kasetnih bomb in protitankovskih min, ki eksplodirajo takoj, ko se jim nekdo približa.
<P>
Na industrijo orožja ne vplivajo etični argumenti. Grožnja s prepovedjo naložb lahko pomaga. Naj EU sprejme to pobudo in uveljavi izjemo k pravilu, da se politika ne vmešava v naložbeno politiko trgovine in industrije. Ob upoštevanju stvari, ki so prepovedane na podlagi mednarodnih pogodb, je politično vmešavanje moralna in politična obveznost - to je treba vključiti v evropsko in nacionalno zakonodajo, ker je v interesu sveta brez zemeljskih min in brez protitankovskih min, kot je pravilno povedala gospa Beer.
<P>
Zanima nas vaše mnenje o tem, komisarka Kuneva. Evropska komisija mora pokazati dolgoročno pobudo na tem področju. Končno, več mora storiti na področju prizadevanja za odstranitev min. Imamo denar, imamo znanje, vendar evropsko prizadevanje zaostaja.
<SPEAKER ID="187" NAME="Meglena Kuneva">
komisarka. - Gospod predsednik, v zadnjih desetih letih smo veliko dosegli, kot ste mnogi tudi omenili, vendar je jasno, da so pred nami pomembni izzivi.
<P>
Vsako leto protipehotne mine ubijejo na tisoče civilistov in na tisoče ljudi izgubi svoje okončine, hkrati protipehotne mine ohranjajo države v pokonfliktni revščini. Zato bomo še naprej izvajali ukrepe v podporo Konvencije iz Ottawe.
<P>
Evropska komisija je odločena nadaljevati svoja prizadevanja glede finančne pomoči skupnostim in posameznikom, ki so jih prizadele protipehotne mine, z vsemi razpoložljivimi instrumenti.
<SPEAKER ID="188" NAME="Marios Matsakis" AFFILIATION="ALDE">
Gospod predsednik, z obžalovanjem ugotavljam, da pri tej razpravi, in tudi pri prejšnjih, to sta razpravi o varnosti igrač in razpravi o požarni varnosti v hotelih, v tej sejni dvorani ni bilo prisotnih predstavnikov Sveta. Menim, da je to sramotno.
<SPEAKER ID="189" NAME="Predsednik">
To bomo posredovali Svetu.
<P>
Ta razprava je končana.
