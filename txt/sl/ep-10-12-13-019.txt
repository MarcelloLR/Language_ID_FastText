<CHAPTER ID="019">
Razširitev področja uporabe Direktive 2003/109/ES na upravičence do mednarodne zaščite (razprava) 
<SPEAKER ID="165" NAME="Predsednik">
Naslednja točka je poročilo gospoda Clauda Moraesa v imenu Odbora za državljanske svoboščine, pravosodje in notranje zadeve o predlogu direktive Evropskega parlamenta in Sveta o spremembi Direktive 2003/109/ES, da se razširi njeno področje uporabe na upravičence do mednarodne zaščite - C6-0196/2007 -.
<SPEAKER ID="166" NAME="Claude Moraes">
poročevalec. - Gospod predsednik, bojim se, da bomo, ko bom začel s prvim odstavkom govora, v Parlamentu ostali samo jaz, koordinator PPE in Komisarka. Občudujem vašo vzdržljivost, komisarka. Ne bi smel izkoristiti časa za govor za to, vendar nisem mogel drugače. Hvala tudi skupini PPE, da je tukaj ob tej pozni uri.
<P>
Komisarka, s Svetom ste opravili odlično delo pri reševanju tega predloga, ki je zdaj v pomoč tistim, ki ne bi smeli biti izključeni iz prvotne direktive o statusu državljanov tretjih držav, ki so rezidenti za daljši čas. V letu 2008 smo imeli še eno priložnost, da jih vključimo, vendar nam to ni uspelo zaradi tega, ker v Svetu ni bilo doseženo soglasje. Danes je torej zelo srečen dan, saj je bil dosežen sporazum o poročilu, ki ga je prevzela moja predhodnica, koordinatorka za mojo skupino, Martine Roure. Zelo hvaležen sem tudi Svetu. V prejšnji razpravi sem izpostavil, da Svet ni navzoč, vendar če bi bil, bi se mu zahvalil, saj smo med belgijskim predsedovanjem dosegli dober napredek. Za to sem zelo hvaležen.
<P>
Predlog bo prinesel neposredne koristi za upravičence do mednarodne zaščite, ki v EU bivajo več kot pet let, vendar zdaj ne morejo postati rezidenti za daljši čas. Končno jih ne bomo več drugače obravnavati, kot pa obravnavamo druge državljane iz tretjih držav, hkrati pa jim bomo zagotovili večjo gotovost glede njihovega statusa v EU.
<P>
Glavno vprašanje v pogajanjih je izračun časovnega obdobja zakonitega bivanja, da bi dosegli obdobje petih let. Podprli smo Komisijo pri tem, da je treba upoštevati celotno trajanje postopka. Vendar je Svet temu močno nasprotoval. To nas je še posebej skrbelo, saj lahko azilni postopki v nekaterih državah članicah trajajo tudi več let. V kompromisu, ki smo ga dosegli v pogajanjih, se bo upoštevala vsaj polovica azilnega postopka, če pa bo postopek trajal več kot 18 mesecev, pa v celoti.
<P>
Z oklevanjem se bom dotaknil vprašanja korelacijskih tabel, vendar je moja dolžnost, da spregovorim o njih - čeprav raje ne bi. Kljub temu želim pozvati institucije, da dosežejo horizontalen sporazum glede tega vprašanja. Predvsem pozivam Svet, da prizna pomembnost korelacijskih tabel za nadzor pri izvajanju zakonodaje. Bili smo v zelo težkih razmerah, v katerih bi lahko zaradi tega vprašanja prišlo do zamud pri mnogih dokumentih, ki jih skupine v Parlamentu štejejo za zelo pomembne.
<P>
Prav tako sem zelo vesel, da področje uporabe predloga vključuje begunce in upravičence do subsidiarne zaščite. Ključnega pomena je, da nadaljujemo z usklajevanjem standardov varstva in pravic, ki jih imata obe skupini, kot pri prenovitvi direktive o pogojih za sprejem prosilcev za azil. Sporazum prav tako vsebuje mnoge zaščitne ukrepe, ki preprečujejo vračanje. Glede na to, da bodo upravičenci lahko šli iz ene države članice v drugo, je pomembno, da nikoli ne pozabimo na zaščito preteklosti upravičencev. Zato bodo morale države članice v dovoljenje za prebivanje za daljši čas vključiti pripombo in se bodo dolžne v primerih morebitnega izgona posvetovati z državo članico, ki je odobrila zaščito. Predlog upošteva tudi prenos zaščite na drugo državo članico v skladu z nacionalnimi ureditvami. Ustrezno moramo spremeniti tudi dovoljenje za prebivanje za daljši čas, da bi tako lahko preprečili vračanje.
<P>
Zagotovili smo ohranitev načela enotnosti družine v primeru izgona v drugo državo članico, ki pa ne sme bili avtomatična, kadar mogoče ni v najboljšem interesu družinskih članov, da spremljajo izgnano osebo.
<P>
Sporazum, ki smo ga pri tem dosegli, je znak novega sodelovanja, ki lahko obstaja med tremi institucijami na področju azila in zakonitega priseljevanja, ki ga dopolnjuje nov okvir v Lizbonski pogodbi. Kaže na to, da lahko z državami članicami dosežemo sporazum o postopni azilni zakonodaji.
<P>
Še enkrat se želim zahvaliti mojim poročevalcem v senci iz vseh skupin, gospe Nedelčevi, gospe Wikström in drugim kolegom, ki so prispevali k tem prijetnim tristranskim pogovorom - če jih lahko tako imenujemo! Vsem sodelujočim se želim zahvaliti, da so omogočili ta rezultat.
<SPEAKER ID="167" NAME="Cecilia Malmström">
članica Komisije. - Gospod predsednik, najprej se želim zahvaliti poročevalcu Evropskega parlamenta Claudu Moraesu. S skupino poročevalcev v senci je opravil odlično delo. Parlament, Komisija in Svet so resnično dosegli sporazum. V veliko pomoč je bil tudi minister.
<P>
Kompromis, ki smo ga dosegli, je dobro uravnotežen in skladen s predlogom iz leta 2007. Z razširitvijo statusa rezidenta za daljši čas na upravičence do mednarodne zaščite bo mogoče zagotoviti višjo raven zaščite in pravne varnosti za begunce v Evropi, hkrati pa bo to omogočalo boljše vključevanje v naše družbe.
<P>
To je tudi prvi gradnik našega azilnega svežnja - prvi od šestih delov zakonodaje - in prvi korak k našemu skupnemu cilju, da bi do leta 2012 vzpostavili skupni evropski azilni sistem. To bo močno politično sporočilo, da se lahko dogovorimo, da smo pripravljeni opraviti to težko, a potrebno delo in doseči napredek ter da lahko glede tega ukrepamo razumno in konstruktivno. Za to se vam res želim zahvaliti.
<P>
V zvezi s tolikokrat omenjenim vprašanjem o korelacijskih tabelah je Komisija pripravila izjavo za Svet. Z vašim dovoljenjem jo želim prebrati: "Komisija ni pozabila svoje zaveze pri zagotavljanju, da bodo države članice uvedle korelacijske tabele ter tako povezale sprejete ukrepe, prenesene z direktivo EU, in o njih seznanile Komisijo v okviru prenosa zakonodaje EU, kar je v interesu državljanov, boljše priprave zakonodaje, povečanja pravne preglednosti, hkrati pa lajša pregled skladnosti nacionalnih pravil z določbami EU."
<P>
"Komisija obžaluje, da določba, vključena v predlog COM 2007, namenjen spremembi direktive o statusu državljanov tretjih držav, ki so rezidenti za daljši čas, s katero bi korelacijske tabele postale obvezne, ni bila podprta."
<P>
"Komisija lahko v duhu kompromisa in da bi zagotovila takojšnje sprejetje predloga o statusu rezidenta za daljši čas sprejme nadomestilo obvezne določbe o korelacijskih tabelah, vključenih v besedilo, skupaj z ustrezno uvodno izjavo, ki spodbuja države članice, naj sledijo tej praksi."
<P>
"Vendar pa na stališče Komisije v tem dokumentu ne smemo gledati kot na precedens. Komisija si bo še naprej prizadevala, da bi skupaj z Evropskim parlamentom in Svetom našla ustrezno rešitev za to horizontalno institucionalno vprašanje".
<P>
Mislim, da se s tem vsi strinjamo. Pomembno je, da je ta izjava v zapisniku in da smo jo slišali. Kot sem povedala v prejšnji razpravi, Komisija ponavlja to utemeljitev.
<P>
Kljub temu je zelo pomembno, da smo dosegli sporazum glede tega poročila. Še enkrat hvala vsem za vaš prispevek.
<SPEAKER ID="168" NAME="Mariya Nedelcheva" LANGUAGE="FR">
Gospod predsednik, komisarka, gospod Moraes, gospe in gospodje, najprej želim čestitati poročevalcu gospodu Moraesu za odlično delo, ki ga je opravil in za njegovo vzorno sodelovanje s poročevalci v senci, Komisijo in Svetom.
<P>
S tem poročilom smo naredili velik korak naprej k usklajenemu evropskemu azilnemu sistemu. S Svetom sklenjen sporazum je bil nujen in zelo sem vesela, da nam je uspelo doseči napredek pri tem vprašanju. Azilni sveženj je veliko bolj obsežen in še veliko dela nas čaka. Zato moramo biti še naprej pozorni in upam, da bo Svet pri pogajanjih o prihodnjih vprašanjih še tako pripravljen na sodelovanje. To sem želela povedati v uvodu.
<P>
V zvezi z vsebino dokumenta se želim vrniti na dve točki, ne da bi pri tem ponavljala, kar je že povedal poročevalec. Najprej želim poudariti pomembnost vključevanja državljanov iz tretjih držav v naše družbe. Priseljenci, ki prihajajo v naše države znatno prispevajo k našim gospodarstvom. Vendar ne moremo sprejeti vseh pod vsakršnimi pogoji. V zadnjih mesecih so se mnoge vlade zavedle, da njihov model vključevanja ni uspešen.
<P>
(Predsednik je prekinil govornico)
<SPEAKER ID="169" NAME="Cecilia Wikström">
v imenu skupine ALDE. - (SV) Gospod predsednik, najprej se želim zahvaliti gospodu Moraesu, ki je kot običajno v skladu z visokimi standardi in z iskreno željo, da bi ohranili humanitarna načela in načelo spoštovanja soljudi, pripravil poročilo, o katerem bomo podali svoje mnenje.
<P>
Upravičenci do mednarodne zaščite pogosto ostanejo zelo dolgo v državah članicah, mogoče tudi vse življenje, saj še dolgo ostanejo ranljivi in predmet pregona v državi, iz katere so pobegnili. Mnogi upravičenci do mednarodne zaščite se zato znajdejo v podobnih razmerah kot begunci. Zelo razumno je, da ljudi označimo kot prebivalce v državi, po tem ko tam živijo pet let in ta pristop sta uporabila tudi Komisija in Parlament. Svet je želel uporabiti drugačen pristop, kar se mi zdi obžalovanja vredno.
<P>
Prav tako želim poudariti, da imajo tudi člani družine osebe, ki je upravičena do mednarodne zaščite, možnost, da si oblikujejo svoje življenje. Na primer v primeru izgona mora imeti družina možnost, da se odloči, ali bo ostala, kjer je, ali pa bo sledila izgnani osebi. Veseli me, da bo Parlament zdaj sprejel to poročilo. Obžalovanja vredno je, da Svet ni odobril korelacijskih tabel, kljub temu pa pozdravljam dejstvo, da napredujemo pri poročilih, ki bodo vključena v skupni evropski azilni sistem.
<P>
Upamo, da bo zdaj Svet nekoliko bolj prisluhnil. Vsi se moramo držati istega roka, in sicer leta 2012. Opustiti moramo stara, zakoreninjena mnenja ter obravnavati vseevropski pristop in kar je najboljše za vse, ko govorimo o azilu in priseljevanju. Sicer bo beseda "solidarnost" kmalu brez pomena.
<P>
Še enkrat se želim zahvaliti poročevalcu gospodu Moraesu za njegovo odlično delo in zelo dobro, če ne že izjemno, sodelovanje pri tem poročilu.
<SPEAKER ID="170" NAME="Judith Sargentini">
v imenu skupine Verts/ALE. - (NL) Gospod predsednik, prejšnji teden smo z Odborom za državljanske svoboščine, pravosodje in notranje zadeve obiskali Atene in ob tej priložnosti sem se pogovarjala z Mamuthom. Mamuth je star 26 let in prihaja iz Eritreje. V Evropsko unijo je vstopil v Grčiji in potoval do Nizozemske, kjer si tudi želi ostati, saj ima tam nekaj stikov, vendar je bil poslan nazaj v Grčijo. Povedal je, da ne bo mogel prosto potovati, ko bo končno dobil status begunca v Grčiji in da bi trajalo celo večnost, preden bi mu odobrili grško državljanstvo.
<P>
Zaradi mladih moških, kot je Mamuth, ki so upravičeni do novega življenja in si ne zaslužijo, da bi jih pošiljali sem in tja čez meje, sem vesela, da bo Parlament zdaj spremenil te razmere in da je gospodu Claudu Moraesu uspelo doseči napredek pri azilnih svežnjih. Prav tako je pomembno, da Mamuth, ki bi najraje živel svoje novo življenje na Nizozemskem, dobi ustrezno podlago za primerjavo, saj ima pravico do tega, da spozna, kako različne stvari obravnavajo v Grčiji in na Nizozemskem in ali si tam želi zgraditi novo življenje.
<P>
Hvala gospod Moraes, hvala za vaše sodelovanje in z zanimanjem spremljamo, kako dolgo bo trajal ta postopek za Mamutha.
<SPEAKER ID="171" NAME="Simon Busuttil" AFFILIATION="PPE">
(MT) Gospod predsednik, na začetku se želim zahvaliti in čestitati gospodu Claudu Moraesu za poročilo. Strinjam se s poročilom in ga z zadovoljstvom pozdravljam, saj bo tistim, ki zaprosijo za mednarodno zaščito, tudi beguncem, podelilo nove pravice. Zagotovilo jim bo pravice, ki so že dane državljanom iz tretjih držav, ki pet let zakonito bivajo v državi Evropske unije. Vendar pa poročilo vsebuje nekaj težav. Sem iz države, ki se spopada s temi težavami, kajti pet let je predolgo obdobje za pridobitev pravic, ki jih dodeljuje ta zakon. To predvsem velja za tiste države, ki gostijo veliko število ljudi, ki so tam obtičali; zaprti v državi, kamor so najprej prišli. Poleg moje države, so na podobne težave nedavno naletele tudi druge države in Grčija je ena izmed njih. Gostijo veliko število oseb, ki morajo počakati pet let, da bi bile deležne pravic, ki jih določa ta zakon. Seveda so na koncu deležne ugodnosti, ki jih zagotavlja prebivanje za daljši čas, lahko pa se tudi selijo tudi v druge države Evropske unije, kar bi lahko bilo v veliko pomoč državam, kot so Grčija, Malta, Ciper in druge. Zato verjamem, da je ta zakon, čeprav je dober, mogoče še izboljšati s skrajšanjem petletne čakalne dobe. Naj se samo še zahvalim poročevalcu Claudu Moraesu, da se tega zaveda in da je storil vse, kar je bilo v njegovi moči, da bi na koncu obrazložitve vključil sklic, čeprav le simboličnega pomena.
<SPEAKER ID="172" NAME="Ioan Enciu" AFFILIATION="S&amp;D">
(RO) Gospod predsednik, tudi jaz želim najprej čestitati kolegu, gospodu Claudu Moraesu za poročilo. Prav tako se mu želim zahvaliti za izjemna prizadevanja v vlogi koordinatorja v Odboru za državljanske svoboščine, pravosodje in notranje zadeve.
<P>
Zelo dobro je, da ta nova direktiva končno zapolnjuje pravni vakuum na področju pravice bivanja, v katerem so se znašli upravičenci do mednarodne zaščite v Evropski uniji. Te osebe, ki so se nastanile v eni izmed držav članic, so v nezavidljivem položaju glede pravne varnosti, saj v skladu s sedanjimi razmerami niso upravičene do dovoljenja za prebivanje za daljši čas, do katerega so upravičeni državljani iz tretjih držav. Na nediskriminativen način jim mora biti zagotovljena pravica do prebivanja za daljši čas, pri čemer je edini pogoj zakonito bivanje, kar velja tudi za druge državljane iz tretjih držav. Mislim, da bi bilo bolje, če bi v tem izračunu upoštevali celotno trajanje zakonitega bivanja v Evropski uniji, od trenutka, ko vložijo prošnjo za mednarodno zaščito.
<P>
Hkrati pa ne smemo pozabiti na dejstvo, da so ti ljudje vedno ranljivi zunaj Evropske unije, zato je treba vsak umik mednarodne zaščite ali pravice do bivanja izvesti ob popolnem spoštovanju njihovih temeljnih pravic in načela nevračanja.
<P>
Ta direktiva zagotavlja nujne dodatne določbe v zvezi s postopki, ki jih je mogoče uporabiti v primeru izgona ali odprave mednarodne zaščite. Menim, da moramo glasovati za poročilo gospoda Clauda Moraesa, saj je del splošnega svežnja, ki ureja azilni sistem in sistem priseljevanja Evropske unije.
<SPEAKER ID="173" NAME="Franz Obermayr" AFFILIATION="NI">
(DE) Gospod predsednik, tega poročila ne gledam skozi rožnata očala. Namerno gledam skozi oči državljanov v naših državah, ki so zaskrbljeni zaradi tega, ker je beguncem, potem ko pet let bivajo v državi članici, podeljen status rezidenta za daljši čas. To bo potem veljalo za celotno ozemlje EU. Ko se bo begunec naselil v državi z relativno blago azilno zakonodajo, se bo po petih letih lahko preselil v katero koli drugo državo - seveda bo najprej poiskal državo, kjer imajo predpisi pomanjkljivosti ali so manj strogi, za daljši čas pa se bo naselil tam, kjer so družbeni standardi visoki. Zato bo prišlo do sekundarnega priseljevanja in zlorab. Problematično je tudi kopičenje obdobja petih let v azilnem sistemu, saj v upravnih postopkih pogosto pride do namernih zamud in preiskav. Razširitev direktive bi še bolj obremenila tiste države članice z visokim družbenim standardom, ki že imajo velike težave, zaradi česar bi bilo še težje vključiti begunce. Zelo kritičen sem do tega poročila.
<SPEAKER ID="174" NAME="Cecilia Malmström">
članica Komisije. - Gospod predsednik, nimam kaj veliko dodati. Obstaja precejšnje soglasje glede podpore delu, ki ga je opravil gospod Moraes pri tej zelo pomembni direktivi.
<P>
Gospodu Moraesu in drugim še enkrat zagotavljam, da je to zelo pomemben gradnik. Mislim, da bo jutri na glasovanju deležen velike podpore. To je prvi korak na naši skupni poti do leta 2012 in azilnega svežnja. Upam, da se bo ohranil ta duh konstruktivnega sodelovanja, saj potrebujem - in računam na - vašo podporo pri preostalih direktivah.
<SPEAKER ID="175" NAME="Claude Moraes">
poročevalec. - Gospod predsednik, uradno bi se rad zahvalil komisarki za njeno delo.
<P>
Eden izmed razlogov, zakaj upamo, da bi lahko na jutrišnjem glasovanju končali s prvim korakom - upam, da bo glasovanje odločno - je v tem, da čeprav azil še naprej ostaja eno izmed zelo občutljivih vprašanj v Parlamentu, še posebej za manjše države, kot je pojasnil gospod Busuttil, lahko ima vsak predpis o azilu nesorazmerne posledice na manjše države in tudi na izpostavljene države, kot je Grčija.
<P>
Vsi moramo nadaljevati pazljivo, tako kot smo pri tem poročilu, obstajajo pa tudi nekatere točke v obrazložitvenem memorandumu, ki zagotavljajo, da bodo pomisleki poslancev zelo resno obravnavani, predvsem resnih poslancev. Mislim, da nam je uspelo vključiti pomisleke gospe Nedelčeve v zvezi z vključevanjem in pomisleke gospe Wikström, ko je govorila o družinskih članih in izgonu, kot tudi vprašanja nasilja v družini in druga vprašanja. Kadar tako dobro sodelujemo, lahko pogajanja potekajo zelo dobro na višji ravni Komisije in Sveta, zaradi dela, ki ga opravimo v Parlamentu s kolegi.
<P>
Gospa Sargentini, resnično sem želel najti nov način, da bi povedal, kako pomembne so korelacijske tabele. Govorjenje, da prosilci za azil zdaj čakajo na uvedbo korelacijskih tabel, je verjetno najbolj domiselno in inovativno lobiranje, da bi dobili resolucijo o korelacijskih tabelah, upam torej, da je Svet prisluhnil. Še enkrat hvala vsem mojim kolegom za podporo pri tem poročilu, s katerim smo se tako dolgo trudili.
<SPEAKER ID="176" NAME="Predsednik">
Razprava je zaključena.
<P>
Glasovanje bo potekalo v torek, 14. decembra 2010.
