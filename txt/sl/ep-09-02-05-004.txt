<CHAPTER ID="004">
Ukrepi za informiranje o kmetijskih proizvodih in njihovo promocijo na notranjem trgu in v tretjih državah (razprava) 
<SPEAKER ID="037" NAME="Predsednik">
Naslednja točka je poročilo gospoda Dumitriuja v imenu Odbora za kmetijstvo in razvoj podeželja o predlogu za Uredbo Sveta o spremembi Uredbe (ES) št. 3/2008 o ukrepih za informiranje o kmetijskih proizvodih in njihovo promocijo na notranjem trgu in v tretjih državah - C6-0313/2008 -.
<SPEAKER ID="038" NAME="Constantin Dumitriu" AFFILIATION="PPE-DE">
(RO) Veseli me, da imamo na tem plenarnem zasedanju priložnost za razpravo o vprašanju, ki ni pomembno zgolj za kmetijski sektor Skupnosti, temveč tudi za konkurenčnost evropskega gospodarstva kot celote.
<P>
V času, ko so gospodarstva v naših državah prizadeta zaradi globalne krize in ko je nujno povečati povpraševanje po kmetijskih proizvodih, nam sprememba Uredbe št. 3/2008 o ukrepih za informiranje o kmetijskih proizvodih in njihovo promocijo na notranjem trgu in v tretjih državah ponuja dodatno spodbudo za podporo kmetijskim proizvajalcem in s tem gospodarstvu EU.
<P>
Uredba Evropskega Sveta št. 3/2008, ki v skupnem besedilu kombinira uredbi 2702/1999 in 2826/2000, je sprejela nove politične pristope Evropske komisije k poenostavitvi zakonodaje, hkrati pa dosega tudi cilj olajšanja upravnih postopkov znotraj evropskih institucij. Na podlagi te uredbe lahko Skupnost sprejme ukrepe za informiranje o določenem številu kmetijskih proizvodov na notranjem trgu in na trgih tretjih držav, ob tem pa ohrani tudi posebno naravo ukrepov v skladu s trgom, kjer se izvajajo.
<P>
Ta politika zagotavlja odgovor na realno potrebo držav članic po promociji podobe njihovih kmetijskih proizvodov, zlasti koristi v smislu standardov kakovosti, prehranske vrednosti in varnosti hrane med evropskimi potrošniki in potrošniki v drugih državah. Pomaga tudi odpirati nove prodajne možnosti in ima številne vplive na pobude nacionalnega in zasebnega sektorja.
<P>
Cilj sprememb, ki jih je sprožila Evropska komisija, je omogočiti zainteresiranim državam članicam, da oblikujejo ustrezen program, kadar organizacije, ki sodelujejo pri sestavljanju predlogov, ne želijo predstaviti programov, ki bi se izvajali v tretjih državah. Posledično bodo imele države članice možnost razširiti področje uporabe ukrepov, na katere so usmerjeni ti programi, in tudi zaprositi mednarodne organizacije za pomoč pri izvajanju teh ukrepov. Osnutek poročila, o katerem razpravljamo, predlaga nekatere dodatke in prilagoditve predloga Komisije, ki so potrebni, da bi razjasnili in dopolnili logiko uredbe.
<P>
Predlagamo predvsem uvedbo posvetovanj s strokovnimi združenji in organizacijami, ki poslujejo v ciljnih sektorjih držav članic, ki sodelujejo v procesu oblikovanja programov informiranja za kmetijske proizvode na notranjem trgu in tudi v tretjih državah. Glede na njihovo strokovno znanje in pomembno vlogo, ki jo imajo ta združenja in organizacije tudi pri jamstvu in nadzorovanju kakovosti, je posvetovanje z njimi na prvem mestu. Hkrati podpiramo te programe, ki se sestavljajo na podlagi ocene o njihovi potrebnosti in pravočasnosti, ob zagotovilu, da se sredstva v programih uporabljajo učinkovito, kar izpolnjuje cilj, naj pomagajo pri promociji proizvodov Skupnosti.
<P>
Predlagamo tudi, da se razširijo področja, kjer se lahko mednarodnim organizacijam dodeli izvedba programov informiranja za tretje države. Ukrepi za promocijo in obveščanje javnosti so ustrezni tudi za vinski sektor na notranjem trgu EU in v tretjih državah. Tako kot v sektorju oljčnega olja in namiznih oljk obstajajo mednarodni organi v vinskem sektorju, na primer Mednarodni urad za vinsko trto in vino, ki lahko zagotovijo izvajanje programov, ki jih predlagajo države članice v tretjih državah in s tem razširjanje informacij o značilnostih in prednostih vin z zaščiteno označbo porekla in vin z zaščiteno geografsko označbo.
<P>
Naslednja sprememba, ki vam jo predlagamo, je namenjena povečanju odstotka sofinanciranja Evropske unije iz 60 % na 70 % v času, ko je za male proizvajalce vse težje dobiti dostop do financiranja zaradi finančne krize. Brez vsake finančne podpore tvegajo, da bodo šli v stečaj, ker nimajo finančnega vzvoda za promocijo svojih proizvodov in se soočajo s padcem povpraševanja na trgu.
<P>
Končni cilj teh predlogov je ustvariti večje tržno povpraševanje, da bi povečali proizvodnjo in podprli evropsko gospodarstvo kot celoto. Dosega tega cilja nam bo pomagala premagati te težke čase, ki jih prestajamo. Kakovost kmetijskih in živilskih proizvodov Evropske unije je prednost, ki jo moramo izkoristiti, da bi zajamčili konkurenčnost evropskega gospodarstva in višje dohodke za proizvajalce.
<P>
Upam, da bodo Evropska komisija in države članice čimprej izvedle priporočila, ki jih bomo sprejeli, ker si ne moremo privoščiti, da bi zapravljali čas v teh razmerah, ko so evropske državljane udarili učinki izredno globoke gospodarske recesije. Predlagani ukrepi očitno ne bodo rešili vseh problemov, ki so povezani s trženjem in promocijo kmetijskih in živilskih proizvodov Skupnosti.
<P>
Poenostavitev birokracije, ki je vključena v registracijo tradicionalnih proizvodov, uvajanje oznake "Proizvedeno v Evropski uniji" in reševanje problema proizvodov nižje kakovosti in varnostnih standardov, uvoženih iz tretjih držav, je samo nekaj področij, ki jih moramo upoštevati, da bi povečali tržni delež proizvodov Skupnosti. Hvala za vašo pozornost in veselim se že vaših pripomb in vprašanj.
<SPEAKER ID="040" NAME="Mariann Fischer Boel">
članica Komisije. - Gospod predsednik, najprej bi se rada zahvalila poročevalcu, gospodu Dumitriuju in članom Odbora za kmetijstvo za odlično poročilo o predlogu Komisije o ukrepih za informiranje o kmetijskih proizvodih in njihovo promocijo na notranjem trgu in v tretjih državah.
<P>
Rada bi poudarila pomen vprašanj, ki jih obravnava to poročilo. Mislim, da se vsi strinjamo, da je promocija evropskih kmetijskih proizvodov zelo pomembna na notranji pa tudi na zunanji ravni. Prepričana sem, da bo trgovina s kmetijskimi proizvodi v prihodnje še naprej rasla, čeprav moramo priznati, da se zaradi gospodarske krize v sedanjem času soočamo z nazadovanjem. Vendar bodo velike priložnosti za naše evropske proizvode na trgih tretjih držav in naša promocijska kampanja bi morala pomagati evropskim proizvajalcem raziskati te nove trge.
<P>
Preden začnem z vsebino poročila, bi rada, da pogledamo na stvari v pravi luči. Leta 2008 je Komisija sprejela 42 programov na notranjem trgu in v tretjih državah, ki so pomenili proračun 128 milijonov EUR v treh letih. V skladu s pravili bi potem polovico tega zneska financirala Skupnost.
<P>
Cilj predloga Komisije je omogočiti državam članicam uvedbo programov, ki bi jih Evropska unija sofinancirala v tretjih državah, kot opisuje poročevalec, kajti danes obstaja ta možnost le na notranjem trgu. Prav tako bi bilo treba omogočiti, da te programe izvajajo mednarodne organizacije.
<P>
Tri najpomembnejše spremembe, ki jih uvajajo poročevalec in njegovi kolegi, so: prvič, uvesti obveznost, da se države članice posvetujejo o predlaganih programih s trgovinskimi združenji; drugič, določiti, da izvajanje s strani mednarodnih organizacij ni možnost, ki bi bila rezervirana samo za Mednarodni svet za oljčno olje, temveč splošna možnost na primer (kot je bilo danes tukaj že omenjeno) tudi v vinskem sektorju; in na proračunski strani, povečati stopnjo sofinanciranja.
<P>
V zvezi s temi spremembami bi poudarila, da se države članice dejansko že posvetujejo s trgovinskimi združenji, da bi se prepričale, če imajo podporo proizvajalcev. Raje bi videla, da bi se partnerski pristop nadaljeval na prostovoljni podlagi.
<P>
Moja omemba Mednarodnega sveta za oljčno olje je mišljena samo kot primer zaradi razprav, ki so pred kratkim potekale v celotnem sektorju oljčnega olja. Vsekakor niso izključene druge mednarodne organizacije, npr. Mednarodni urad za vinsko trto in vino.
<P>
V zvezi s financiranjem proračuna je seveda v teku razprava o ravni sofinanciranja s strani Skupnosti, vendar smo razpravljali o tem vprašanju, ko smo leta 2008 združevali dve uredbi, ki se ukvarjata s promocijo in informiranjem, zato mislim, da nam ni treba ponovno odpirati razprave o tem vprašanju.
<P>
Dovolite, da izkoristim to priložnost in povem, da smo takrat, ko smo se sporazumeli o vinski reformi, priznali pomen promocije naših proizvodov na trgih tretjih držav. Zato smo v interesu, da bi proračun za vino porabili na pametnejši in razumnejši način, predlagali, da vsako leto namenimo 120 milijonov EUR kot posebno proračunsko postavko za promocijo naših vin na trgih tretjih držav. Vendar, ker države članice, zlasti nove države članice, niso želele, da bi bil ta denar namenjen tako, da bi bil izgubljen, če ne bi bil porabljen, smo vključili teh 120 milijonov EUR v nacionalne kuverte, tako da se lahko države članice same odločajo. Kakor koli, to je jasen znak, da Skupnosti ni vseeno in da se zaveda pomena močne promocije naših evropskih proizvodov. Z veseljem pričakujem današnjo razpravo tukaj.
<SPEAKER ID="041" NAME="Petja Stavrevа" LANGUAGE="BG">
Gospod predsednik, komisarka, gospe in gospodje, rada bi čestitala poročevalcu, gospodu Dumitriuju, za njegovo objektivno poročilo, ki odraža resnične potrebe tega sektorja Skupnosti glede promocije evropskih proizvajalcev.
<P>
Poročilo vsebuje ukrepe, ki bodo pomagali odpreti nove trge in pripomogli, da bodo kmetijski proizvodi naših kmetov prinašali dobiček. Ta politika izpolnjuje dejanske potrebe držav članic, ki želijo promocijo svoje kmetijske proizvodnje pri potrošnikih v Skupnosti in v tretjih državah.
<P>
Zagotavlja odlično priložnost, da se poudarijo kakovost, prehranska vrednost, proizvodne metode in varnost pridelane hrane. Podpiram predlog poročevalca, ki ponuja priložnost zainteresiranim državam, da predstavijo programe informiranja za tretje države, če jih te nimajo.
<P>
Ta sprememba bo omogočila evropskim državam, da bodo razširile praktični obseg ukrepov, ki so predvideni v teh programih, in poiskale pomoč za njihovo izvajanje pri mednarodnih organizacijah. Verjamem, da bi bilo treba v procesu oblikovanja teh programov upoštevati pomembno vlogo, ki jo imajo združenja in panožne organizacije v posameznih državah, ki imajo objektivni pogled na to, kaj se dogaja v posameznih dejavnostih.
<P>
Upoštevati moramo pomen nekaterih mednarodnih organov pri promociji posameznih značilnosti in prednosti živilskih izdelkov, ki so značilni za nekatere regije v EU. Podpiram predlog poročevalca za povečanje stopnje odstotka finančne udeležbe Skupnosti, tako da bo mogoče zagotoviti dodatno pomoč za projekte, ki jih bodo izbrale države članice. Pozivam vas, da podprete poročilo gospoda Dumitriuja.
<SPEAKER ID="042" NAME="Bogdan Golik">
v imenu skupine PSE. - (PL) Gospod predsednik, komisar, iskreno čestitam gospodu Dumitriuju za dobro poročilo, nadaljevanje poročil, ki so bila sestavljena pred tem, v katerih smo govorili o promociji in zneskih denarja, dodeljenih za promocijo Evropske unije v tretjih državah.
<P>
Ukrepi za informiranje o kmetijskih proizvodih in njihovo promocijo na notranjem trgu in v tretjih državah imajo veliko vlogo pri ustvarjanju pozitivne podobe znamke "Proizvedeno v Evropi". To že dolgo poudarjam in že nekaj let si aktivno prizadevam za poenostavitev celotnega sistema informiranja in promocije. V svojih govorih nenehno poudarjam potrebo po promociji znamke "Proizvedeno v Evropi" na trgih tretjih držav. To je še posebno legitimno v današnjih formalnih in pravnih razmerah.
<P>
V skladu z Deklaracijo šeste ministrske konference STO v Hongkongu bo leta 2013 odpravljena uporaba vseh oblik izvoznih subvencij in vseh ureditev izvoznih ukrepov z enakim učinkom. Glede na zapleteno naravo organiziranja promocijskih kampanj na trgih tretjih držav in višje stroške takih ukrepov na znatne razdalje, zlasti v Aziji in Ameriki, mehanizmi za podporo promocijskih dejavnosti niso pritegnili veliko interesa med trgovinskimi organizacijami.
<P>
Prodlog Evropske komisije omogoča spodbujanje njihove dejavnosti. Promocijski programi, ki jih izvajajo države članice, ponujajo podjetjem priložnost za skupno delovanje, kadar jim ne uspe, da bi sama vodila in financirala te dejavnosti. Kljub temu je treba nadaljevati s prizadevanji za povečanje odstotnega deleža Skupnosti pri financiranju tovrstnih projektov. Kot primer bom navedel Združene države Amerike, kjer se za promocijske dejavnosti porabi nekajkrat več, kot je celotna vsota denarja, namenjenega za vino in dejavnosti na področju drugih promocijskih izdelkov v vsej Evropski uniji.
<P>
Kljub liberalizaciji komercialnega toka kmetijskih proizvodov, je instrument za podporo promocije proizvodnje Skupnosti na trgih tretjih držav morda edino razpoložljivo orodje, ki je v skladu s smernicami Okvirnega kmetijskega sporazuma Razvojne agende STO iz Dohe. Promocija znamke "Proizvedeno v Evropi" je priložnost za ohranitev konkurenčnosti in v daljšem časovnem obdobju celo za okrepitev privlačnosti evropskih kmetijskih in živilskih proizvodov in za razširitev njihovega trga.
<P>
Rad bi se zahvalil Komisiji za te ukrepe, o katerih smo v Parlamentu večkrat govorili in so zdaj vključeni, predvsem pa za zmanjšanje prispevkov trgovinskih organizacij z 20 % na 10 % in za povečanje sredstev, ki so na voljo za promocijsko dejavnost.
<SPEAKER ID="043" NAME="Seán Ó Neachtain">
v imenu skupine UEN. - (GA) Gospod predsednik, toplo pozdravljam poročilo gospoda Dumitriuja in bi mu rad čestital za opravljeno delo.
<P>
Ta proračun daje državam članicam odlično priložnost, da najdejo trge znotraj in zunaj Evrope. Ker prihajam iz Irske, bi rad rekel, da je nam na Irskem prodaja naših zdravih, svežih živilskih proizvodov na svetovnih trgih, zlasti v Aziji, v veliko pomoč.
<P>
Tako kot moji kolegi pa bi rad rekel, da vidim tu boljšo priložnost v poenostavitvi pravil, ki se nanašajo na ta proračun, tako da bo dostop do zaloge denarja za trgovanje lažji kot je zdaj, povečati pa se mora seveda tudi proračun, kot je bilo rečeno. To je zelo pomembno, ne le za države članice, temveč za Evropo kot celoto.
<SPEAKER ID="044" NAME="Friedrich-Wilhelm Graefe zu Baringdorf" LANGUAGE="DE">
Gospod predsednik, komisarka, soglašam z vama, da je oglaševanje pomembno. Kljub temu pa oglaševanje ni le posledica strokovnih kampanj, temveč tudi dogodkov v regiji, iz katere izvira hrana.
<P>
Ko nas svet povezuje z BSE, ko smo našo grboslovno žival spremenili v noro ali ko države, kot zdaj, objavljajo odpoklic izdelkov zaradi problemov z dioksinom, kar seveda spet gre okrog sveta, in ko se milijoni zaklanih bolnih krav prikazujejo na televizijskih novicah po vsem svetu, je tudi to vrsta oglaševanja, negativnega oglaševanja.
<P>
Tu moramo paziti, da se bomo izognili nasprotjem. Po eni strani govorimo o dobrih proizvodih, po drugi strani pa so tu negativna poročila. Vendar se ukvarjamo s tem, kot smo pravkar videli v razpravi, in glede na to, kaj smo sklenili.
<P>
Če želimo oglaševati na zunanji ravni, da, to je v redu, imamo dober razlog, da to počnemo, ker imamo dobre proizvode, nočem pa, da je to splošno oglaševanje, temveč oglaševanje, ki kaže evropsko raznolikost. Kot veste, imamo zdaj v Nemčiji situacijo, ko je Zvezno ustavno sodišče presodilo proti vrsti obveznega oglaševanja z obvezno dajatvijo. Opozorilo je, da oglaševanje, ki ne razlikuje med posameznimi vrstami kakovosti, ne povečuje prodaje in da je namesto tega pomembno, da so posamezni proizvajalci sposobni oglaševati svoje značilne proizvode.
<P>
Poleg tega je vedno pomembneje, ne le znotraj Evrope, ampak tudi zunaj nje, da se ne opisuje samo kakovosti končnega proizvoda, ampak tudi kakovost procesa. Kakšno je stanje glede zaščite živali, okolja, sestavin, strukture kmetovanja, poštene trgovine? Vse to so merila, za katera ni nujno, da vplivajo na kakovost končnega proizvoda, vendar postajajo vse pomembnejša za potrošnike. Torej moramo tudi to vključiti v naše oglaševanje in poskrbeti, da se bo ugled Evrope v svetu zaradi tega še bolj povečal.
<SPEAKER ID="045" NAME="Ilda Figueiredo">
v imenu skupine GUE/NGL. - (PT) Gospod predsednik, komisarka, gospe in gospodje, ne smemo pozabiti, da je pomembno, da se izboljšajo razmere in podprejo ukrepi za informiranje o kmetijskih proizvodih in njihovo promocijo v Evropski uniji in tretjih državah ter da se razširi obseg predlogov, ki jih je predstavila Evropska komisija.
<P>
Zato podpiramo predloge poročevalca in Odbora za kmetijstvo in razvoj podeželja, predvsem tiste, ki so namenjeni večji intervenciji in krepitvi vloge trgovinskih združenj in organizacij, ki poslujejo v sektorju, v zvezi z njihovim strokovnim znanjem in pomembno vlogo, ki jo imajo tudi pri zagotavljanju nadzora kakovosti, vključno z združenji in organizacijami držav članic, ki sestavljajo program, pa tudi tiste o povečanju odstotka finančne soudeležbe Skupnosti. Pomembno je, da obstaja dodatna pomoč, zlasti za projekte, ki jih izberejo države članice.
<P>
Podobno smo prepričani, da bi morale promocijske in oglaševalske akcije v tretjih državah poleg oljčnega olja in oljk koristiti še drugim pomembnim proizvodom, s poudarkom na vinih z označbo porekla ali zaščiteno geografsko označbo. V tem smislu bom tu omenila tudi pomembno vlogo kmečkih zvez, predvsem zadružnih vinskih kleti in drugih združenj malih in srednje velikih kmetov, katerih obstoj je temelj za zagotavljanje pretoka pridelka kmetov, ki sami od sebe ne bodo sposobni preživeti.
<P>
Še enkrat pozivam k večji podpori teh organizacij kmetov, da bodo zmožne v celoti izpolniti svojo vlogo ohranjanja družinskega kmetovanja in promocije visokokakovostnih kmetijskih proizvodov, ki jih pridelujejo in so bistveni pri zagotavljanju zdrave prehrane za prebivalce naših držav.
<P>
Zato bomo glasovali za to poročilo.
<SPEAKER ID="046" NAME="Witold Tomczak" LANGUAGE="PL">
Gospod predsednik, komisar, Evropska unija je pomembna izvoznica številnih kmetijskih proizvodov, a prihodnost kmetijstva EU bo odvisna od porabe na notranjem trgu. Spodbujanje tega lahko koristi kmetom, potrošnikom in celotnemu gospodarstvu.
<P>
V številnih državah članicah poraba živilskih proizvodov, ki so bistveni za zdravje, ni visoka in je zelo zaželeno, da bi se z dobrim informiranjem in promocijo povečala. Vendar je pomembno, da bi imeli kmetje EU korist od programov, o katerih razpravljamo, in zlasti male in srednje velike kmetije, ki obsegajo 95 % vseh kmetij.
<P>
Ti programi bi morali obogatiti znanje potrošnikov o zdravem prehranjevanju in jim hkrati pustiti izbiro. Zato je vredno sprejeti naslednje korake: organizirati posvetovanja s strokovnjaki na področju zdrave prehrane in usposabljanje prodajalcev, ki bi morali biti tudi svetovalci potrošnikom v zvezi z zdravo prehrano. Bistvena je dobra predstavitev informacij o koristih promoviranih proizvodov za zdravje in o načinu pridelave hrane. Informacije na oznakah živil ne zadoščajo.
<P>
Ta program lahko ogrozi promocija hrane, ki jo serijsko proizvajajo velika živilska podjetja, ki lahko pripravijo učinkovite programe in imajo na voljo najboljše strokovnjake. Vendar, ali ne bo to potem ogrozilo promocije visokokakovostne hrane?
<P>
Zelo pomembna je tudi čitljivost datuma izteka veljavnosti na proizvodih, pa tudi dvig ozaveščenosti potrošnikov o pomembnosti vseh informacij, ki jih je mogoče najti na oznaki proizvoda.
<SPEAKER ID="047" NAME="Maria Petre" AFFILIATION="PPE-DE">
(RO) Najprej bi rada čestitala svojemu kolegu za njegovo težko delo, ki ga je vložil kot poročevalec v poenostavitev zakonodaje EU, da bi se zmanjšalo upravno breme, nekaj, kar je bilo res treba storiti.
<P>
Ukrepi za informiranje, ki jih je sprejela Evropska unija, so odgovor na resnično potrebo držav članic po promociji podobe njihovih kmetijskih proizvodov med evropskimi potrošniki pa tudi med potrošniki v drugih državah, zlasti glede kakovosti in prehranske vrednosti ter varnosti hrane in varnih proizvodnih metod. Kot poročevalka o kakovosti zelo cenim konkurenčno prednost, ki jo imajo naši evropski proizvodi.
<P>
Ta zakonodajna sprememba bo ponudila zainteresiranim državam možnost, da bodo predlagale programe informiranja tudi, kadar ne bo programov za tretje države. Posledica te spremembe bo, da bodo imele države članice možnost razširiti področje uporabe ukrepov, na katere so usmerjeni ti programi, in zaprositi mednarodne organizacije za pomoč pri izvajanju teh ukrepov. Odstotno stopnjo finančne udeležbe Evropske unije je treba povečati, da se bo zagotovila dodatna podpora za projekte, ki jih izberejo države članice, v času splošnega zategovanja pogojev, v katerih skušajo nacionalne organizacije in oblasti pridobiti zneske, ki jih morajo prispevati za sofinanciranje.
<P>
Podpiram zamisel, da bi bila organizacija, ki dobi nalogo izvajanja izbranega programa, mednarodna organizacija, zlasti kadar je program namenjen promociji sektorja oljčnega olja in namiznih oljk, da ne omenjam sektorja za vina z zaščiteno označbo porekla in vina z zaščiteno geografsko označbo v tretjih državah.
<P>
Hkrati moramo upoštevati pomembno vlogo, ki jo imajo strokovna združenja in organizacije, ki poslujejo v ciljnih sektorjih držav članic, pri oblikovanju programov informiranja za kmetijske proizvode. Rada bi sklenila s ponovno zahvalo poročevalcu in zlasti komisarki Vassiliou, ker je sprejela vse predloge, ki smo jih dali med poročilom.
<SPEAKER ID="048" NAME="Alessandro Battilocchio" AFFILIATION="PSE">
(IT) Gospod predsednik, gospe in gospodje, v zadnjih nekaj mesecih, predvsem pa v tem parlamentarnem obdobju, smo bili priča nenehni slabitvi neposredne podpore za naše kmete in predpisov, ki so nekoč varovali našo industrijo pred poceni uvozom od zunaj v EU, da bi sprostili vire, potrebne za izpolnjevanje okoljskih, gospodarskih in socialnih izzivov tega tisočletja in da bi spoštovali mednarodne trgovinske sporazume.
<P>
Kot član Odbora za kmetijstvo in razvoj podeželja in, kar je najpomembnejše, kot predstavnik države, ki si je prislužila svetovni sloves in spoštovanje zaradi kakovosti svojih kmetijskih pridelkov, s tem mislim na oljčno olje, vino in sir, si ne morem kaj, da ne bi soglašal z vsemi ukrepi, ki jih bo Komisija predlagala, da bi zavarovala visoko kakovost evropskih pridelkov in pospešila, kadar je mogoče, trženje teh pridelkov na notranjem trgu in v tujini.
<P>
Ta informacijski program je pravzaprav še posebno pomemben, ker mora pojasniti evropskim in drugim potrošnikom, da naši pridelki ne tekmujejo s tistimi iz drugih držav, ki so morda cenejši, ampak predstavljajo drugo možnost, ki se osredotoča na kakovost in na model proizvodnje, ki spoštuje okolje in družbene standarde ter dobro počutje živali, kar potem seveda koristi zdravju ljudi.
<P>
Zakonodaja, o kateri vsakodnevno glasujemo v tem parlamentu, ima lahko visoko ceno, predvsem za naše proizvajalce. Zato jim moramo ponuditi vso pomoč, ki jo lahko, da se ne bosta izgubila bogastvo in kakovost naših pridelkov in ju ne bo odpravil vedno bolj homogeni globalni trg. Zato podpiram spremembe poročevalca, ki so namenjene povečanju sofinanciranja Komisije, dodajanju dejavnosti, ki se lahko financirajo, in, kar je najpomembnejše, povečanju udeležbe združenj proizvajalcev, ki so v najboljšem položaju, da branijo kakovostne značilnosti svojih pridelkov pred vedno zahtevnejšimi potrošniki.
<SPEAKER ID="049" NAME="Alexandru Nazare" AFFILIATION="PPE-DE">
(RO) Danes razpravljamo o poročilu, ki je izredno pomembno za evropsko kmetijstvo. Poročevalec sam je poudaril, da kakovost in varnost evropskih proizvodov zagotavljata konkurenčno prednost, ki še ni bila dovolj izkoriščena.
<P>
Ukrepi, namenjeni zagotavljanju informacij in promociji teh proizvodov, njihove kakovosti in standardov varnosti hrane, ki jih izpolnjujejo, lahko sprožijo vrsto odzivov s spodbujanjem povpraševanja, povečanjem kmetijske proizvodnje in dobičkov ter ustvarjanjem novih delovnih mest, kar posredno pomeni tudi gospodarsko rast. Ti ukrepi morajo biti enako usmerjeni na potrošnike na notranjem trgu in na potrošnike v tretjih državah.
<P>
Ne pozabimo na konkurenco, s katero se soočamo na notranjem trgu s strani proizvajalcev iz drugih držav, ki ponujajo proizvode, ki so včasih cenejši, vendar imajo pogosto veliko nižjo kakovost in varnostne standarde. Potrošniki morajo priznati proizvode Skupnosti in se zavedati, da so bolj zdravi od drugih. Nenazadnje morajo vedeti, da s tem, ko kupujejo te izdelke, podpirajo evropske kmete in agroživilske pridelovalce in s tem evropsko gospodarstvo.
<P>
Še posebno cenim pobudo poročevalca glede priznanja pomembne vloge, ki jo imajo strokovna združenja in organizacije, ker imajo v večini primerov strokovno znanje, ki ga državne institucije nimajo. Veliko bolj so tudi seznanjene s pravim stanjem na trgu in njegovimi zahtevami. Hkrati menim, da je predlog za povečanje odstotka sofinanciranja v sedanji kreditni krizi nedvomno potreben. Trdno verjamem, da bo to povečalo stopnjo uporabe teh sredstev.
<P>
Nazadnje bi rad čestital poročevalcu, gospodu Dumitriuju za vse njegovo trdo delo in njegove predloge, kar zagotovo podpirajo tudi vsi moji kolegi poslanci.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Rada bi čestitala poročevalcu, gospodu Dumitriuju. Kmetijski sektor je pomemben za gospodarstva držav članic, ker zagotavlja hrano za prebivalce, kmetijske proizvode za izvoz, da ne omenjamo velikega števila delovnih mest. Evropska unija mora biti sposobna zagotoviti zadostne količine hrane za svoje prebivalce po sprejemljivih cenah.
<P>
Očitno je, da postajajo na konkurenčnem trgu ukrepi za informiranje o kmetijskih proizvodih in njihovo promocijo na notranjem trgu in v tretjih državah vedno pomembnejši. V zvezi s sestavljanjem programov za promocijo kmetijskih proizvodov se je treba posvetovati s strokovnimi združenji in organizacijami. Prepričana sem, da bo ta uredba spodbudila evropske kmete k promociji njihovih kmetijskih proizvodov.
<P>
Romunija ima veliko število agroživilskih proizvodov, ki jih na žalost ne najdemo na evropskih trgih, čeprav so številni od njih okolju prijazni. Kampanja za promocijo teh proizvodov bo koristila evropskim potrošnikom in romunskim kmetijskim proizvajalcem. Zlasti v časih gospodarske krize kmetijski sektor očitno ostaja eden od sektorjev, ki jim je treba posvetiti posebno pozornost, skupaj z ustreznimi programi in financiranjem.
<P>
V krizni situaciji morajo države članice posvetiti večjo pozornost določanju prednostnih nalog. Zato verjamem, da mora kmetijstvo ostati področje, ki ga podpiramo, ker je pomembno za evropsko gospodarstvo.
<SPEAKER ID="051" NAME="Nicodim Bulzesc" AFFILIATION="PPE-DE">
(RO) Najprej bi rad čestital poročevalcu za njegovo trdo delo pri tem poročilu, ki odpira zelo pomembno vprašanje. Obstaja resnična potreba držav članic po promociji podobe njihovih kmetijskih proizvodov pri potrošnikih v Evropski skupnosti pa tudi pri potrošnikih v drugih državah.
<P>
Rad bi poudaril dva predloga, omenjena v tem poročilu. Postavljena je zahteva po povečanju odstotne stopnje finančne udeležbe Evropske skupnosti, da bi se zagotovila dodatna podpora za projekte, ki jih izberejo države članice, v času splošnega zategovanja pogojev, v katerih skušajo nacionalne organizacije in oblasti pridobiti zneske, ki jih morajo prispevati za sofinanciranje.
<P>
Drugi odstavek te spremembe si prizadeva za finančno udeležbo Evropske skupnosti v višini 70 % pri ukrepih za promocijo sadja in zelenjave, predvsem za otroke v šolah. Zdi se mi, da so te spremembe primerne, in upam, da bo to pobudo podprlo čim več poslancev Evropskega parlamenta.
<SPEAKER ID="052" NAME="Iosif Matula" AFFILIATION="PPE-DE">
(RO) Rad bi čestital poročevalcu za vse njegovo trdo delo in njegov prispevek k razširjanju področja uporabe programov za zagotavljanje informacij o kmetijskih proizvodih in njihovo promocijo na notranjem trgu in v tretjih državah.
<P>
Ena od najpomembnejših sprememb, ki jih predlaga to poročilo, je 10-odstotno povečanje evropskega sofinanciranja programov za promocijo evropskih kmetijskih proizvodov in proračunskih sredstev za promocijo porabe mlečnih proizvodov, sadja in zelenjave v šolah.
<P>
Po eni strani bo imela Evropa korist od večjega števila kmetijskih proizvodov, ki se aktivneje promovirajo, po drugi strani pa bodo največji koristniki pomoči Skupnosti otroci in učenci.
<P>
Mislim, da so predlagani ukrepi izredno pomembni, ker zdaj bolj kot kdaj koli potrebujemo vlaganje v področja, ki se hitro razvijajo in lahko vodijo v gospodarsko obnovo. Kmetijstvo je eno od takih področij in Evropska unija lahko znatno prispeva k njegovemu spodbujanju.
<SPEAKER ID="053" NAME="Mairead McGuinness" AFFILIATION="PPE-DE">
Gospod predsednik, glavni proizvajalci hrane na svetu porabijo milijarde za lastno promocijo, morda pri tem uporabljajo hrano, ki je bila pridelana v EU, vendar se ne osredotočajo na njen izvor, ampak na lastne blagovne znamke. Imamo slavne kuharje, televizijske zvezde, ki promovirajo lastne različice proizvodnje hrane in imajo dostop do radijskih valov in milijonskih proračunov. In tukaj govorimo o razmeroma majhnem znesku denarja za promocijo vse evropske hrane po vsem svetu in doma. To je veliko vprašanje! To je zelo dobro poročilo, ki ga v celoti podpiram in potrjujem današnje pripombe naše komisarke na tem mestu.
<P>
Posebej me zanima zamisel, da je potrebna promocija zunaj naših meja in bi se s tem z vsem srcem strinjala, vendar moramo biti tudi realistični glede tega, kako bomo tekmovali in ali smo konkurenčni na svetovnem trgu. Morda bi se komisarka lotila tega v svojih odgovorih. Vprašanje naših standardov je treba priznati in prepoznati. Je to priznano in prepoznano v STO?
<SPEAKER ID="054" NAME="Jim Allister" AFFILIATION="NI">
Gospod predsednik, močno podpiram promocijo naše visokokakovostne hrane. Na današnjem težavnem trgu je kakovosten proizvod najboljši izhod, vendar potrebuje obilno promocijo. 60 % sofinanciranja bi bilo dobro, če bi ga bilo mogoče dobiti, in žal mi je, da komisarka ni mogla biti tako zgovorna, kot smo upali, da bo v tem pogledu.
<P>
V zvezi z mojo lastno regijo bi zelo odločno pozval regionalno vlado (ki ni obdarjena z veliko pobude ali sredstev, glede na to, koliko zapravi za svojo vodstveno upravo in nepotrebne čezmejne organe), da se potrudi in pridobi to financiranje EU in s tem da našim odličnim lokalnim pridelkom najboljšo možnost na trgu. Skupaj s tem, kar upam, da bo 70 % podpore iz Evrope za promocijo hrane in zelenjave v naših šolah, verjamem, da ta priložnost ne bo izgubljena zaradi sanjaškega lokalnega urada.
<SPEAKER ID="055" NAME="Avril Doyle" AFFILIATION="PPE-DE">
Gospod predsednik, rada bi začela z zahvalo Komisiji za nedavno odobritev 50-odstotnega financiranja za predlog An Bord Bia za informiranje o mesu v Aziji v naslednjih treh letih, kar zelo cenimo.
<P>
Glede na to, da zelo podpiram ta predlog, prosim, da se mi dovoli dve trgovski opozorili. Prvič, nekatere države, kot npr. Irska, verjetno ne bodo sestavile programov informiranja, če trgovina ne bo pokazala interesa. Drugič, čeprav je predlagano povečanje financiranja na 60 % in na 70 % za promocijo sadja in zelenjave v sedanjem gospodarskem okolju zelo dobrodošlo, je realistično, da bi pobudo za razširitev splošne promocije lahko omejili, kajti od programov bi imeli korist vlagatelji in nevlagatelji.
<P>
Rada bi se zahvalila poročevalcu.
<SPEAKER ID="056" NAME="Călin Cătălin Chiriţă" AFFILIATION="PPE-DE">
(RO) Rad bi izrazil svojo podporo poročilu, ki ga je predstavil gospod Dumitriu o ukrepih za informiranje o kmetijskih proizvodih in njihovo promocijo na notranjem trgu. Mislim, da moramo povečati odstotno stopnjo finančne udeležbe Evropske skupnosti, da bi zagotovili dodatno podporo za projekte, ki jih izberejo države članice.
<P>
Še posebej pomembno je, da se poveča finančni prispevek Evropske skupnosti na 70 % dejanskih stroškov novega programa za promocijo sadja in zelenjave, predvsem za otroke v šolah Evropske unije. Ta ukrep bo pomenil znaten prispevek k izvajanju programa za promocijo sadja in zelenjave v šolah, to pa je prizadevanje, ki je potrebno v korist zdravja naših otrok.
<SPEAKER ID="057" NAME="Neil Parish" AFFILIATION="PPE-DE">
Gospod predsednik, rad bi čestital poročevalcu za zelo dobro poročilo.
<P>
Komisar, podpiram, kar ste dejali. Verjamem, da je prihodnost evropske kmetijske politike zelo odvisna od trga. To moramo upoštevati in se lotiti promocije naših visokokakovostnih proizvodov. Omenili ste vinsko reformo, prej smo z intervencijskim odkupom umaknili s trga veliko nizkokakovostnega vina in ga predelali v biogorivo, kar je bila povsem napačna pot. To, kar bi morali storiti, bi bila promocija kakovostne hrane. Imamo veliko izbiro vin, sirov, mesa, oljčnega olja, sadja, zelenjave, vsega, kar hočete. Evropa je bogata z vsemi temi proizvodi in mi se moramo odločiti in jih v prihodnje tržiti.
<P>
Mislim, da bomo morali leta 2013 in pozneje, ko bomo opravili s sistematskim pregledom in začeli novo kmetijsko politiko, zagotoviti, da bomo več denarja porabili za promocijo naših proizvodov in se povezali s trgom, kajti v tem leži prihodnost.
<P>
Še kot zadnjo pripombo bi rekel komisarju, da bi morda moral iti v Ameriko in prepričati predsednika Obamo, da je sir roquefort izredno dober in da morda lahko zmanjša tarifo, ki jo je predsednik Bush uvedel nanj, preden je zapustil položaj.
<SPEAKER ID="058" NAME="Czesław Adam Siekierski" AFFILIATION="PPE-DE">
(PL) Gospod predsednik, potrošniki v Evropi in tretjih državah dobijo premalo informacij o kakovosti in standardih evropske hrane. Zahteve, ki jih postavljamo evropskim proizvajalcem, so izredno visoke. Potrošniki bi se morali tega zavedati, ker bo to vplivalo na njihove odločitve o izbiri ustreznih proizvodov.
<P>
Sem za promocijo in informiranje, čeprav pogosteje govorim o informiranju kot objektivnejši obliki sporočila. Imeti moramo tudi posebne zahteve in standarde za kakovost informiranja in način promocije. Nazadnje, sem za to, da EU in nacionalni proračuni podprejo informiranje in programe promocije na področju hrane. V času krize je pomembno, da imamo promocijo in informiranje, ki bosta nasprotovala padanju povpraševanja in porabe, vključno s porabo hrane.
<SPEAKER ID="059" NAME="Mariann Fischer Boel">
članica Komisije. - Gospod predsednik, hvala za vse prispevke. Lepo je slišati toliko navdušenja in zanimanja za to pomembno vprašanje. Mislim da so vse pripombe tukaj do določene mere zelo v skladu s stališčem Komisije o predlogu.
<P>
Rada bi izkoristila to priložnost in odgovorila na nekatera vprašanja in teme, ki so se tu pojavili. Najprej glede financiranja, o povečanju stopnje sofinanciranja, to temo vas je načelo kar nekaj. Mislim, seveda, da moramo biti zelo previdni in pazljivi, ko skušamo spremljati koristi financiranja Skupnosti, kajti bojim se, da bo v primeru, če povečamo sofinanciranje, v bistvu manj promocije. To bi bil slab rezultat in to je razlog, zakaj smo se držali svojega predloga.
<P>
Kakovost je bila danes kar nekajkrat omenjena in strinjam se z vami. Mislim, da imamo zlato priložnost, da razpravljamo o tem vprašanju kakovosti, ki je povezano tudi s tem, kako promoviramo naše proizvode v tretjem svetu, kako pojasnjujemo potrošnikom, kaj dobijo, kadar kupujejo evropsko.
<P>
Zadnjega oktobra smo predstavili zeleno knjigo o kakovosti in imeli smo veliko prispevkov, na spletni strani je več kot 1 000 prispevkov iz vse Evrope. Zdaj preudarjamo vse te različne zamisli in maja bomo predstavili sporočilo. Izkoristiti moramo priložnost, ko bo potekala razprava o sporočilu tu v Parlamentu in narediti povezavo na to, kako izboljšati naše možnosti, da bo sporočilo prepoznavno in razumljivo. Tu se pojavi vprašanje označevanja, ki je težko in pomembno, zato z veseljem pričakujem, da bomo jeseni razpravljali o tem vprašanju.
<P>
Nazadnje, glede vprašanja sistema razdeljevanja sadja v šolah, ki je bilo danes tukaj načeto (to ni del predloga, a le toliko, da ostanete na tekočem), uvedli smo sistem razdeljevanja sadja v šolah s stopnjo sofinanciranja 70 %, da bi povečali ozaveščenost mladine in izkoristili priložnost, da poudarimo pomen dobrih prehranjevalnih navad pri šolarjih.
<P>
Še enkrat, hvala poročevalcu gospodu Dumitriuju za zelo dobro poročilo. Mislim, da se zelo dobro odraža v živahni razpravi, ki smo jo imeli danes tukaj.
<SPEAKER ID="060" NAME="Constantin Dumitriu">
(RO) Rad bi se opravičil, če sem za nekaj sekund prekoračil svoji dve dodeljeni minuti. Hvala za izredno koristne pripombe in stališča, ki ste jih izrazili o tem poročilu. Prepričan sem, da bodo preostali kolegi poslanci menili, da so nova predlagana pravila ustrezna in da bodo glasovali zanje.
<P>
Rad bi sporočil kolegom poslancem, da bom podprl njihove predloge, zlasti tiste, ki so namenjeni promociji evropske raznolikosti, uvedbi označevanja evropske kakovosti in skladnejši finančni podpori Skupnosti. Vprašali so me: zakaj vino, poleg oljčnega olja, med mednarodnimi organizacijami, ki lahko izvajajo promocijske projekte? Rad bi odgovoril z drugim vprašanjem: zakaj torej oljčno olje? Moj odgovor je pozitiven za oboje. To sta izredno uspešna izvozna proizvoda iz držav članic Evropske unije. Imata močni, izkušeni mednarodni organizaciji, ki sta že dokazali svojo sposobnost za upravljanje zapletenih programov. V resnici pa določbe poročila ne izključujejo drugih področij. V zvezi z drugim vprašanjem o 70-odstotni stopnji sofinanciranja: začetna odstotna stopnja je bila 60 % in v sedanji gospodarski klimi se mi je zdelo, da bi jo bilo treba povečati.
<P>
Kot so doslej pokazale izkušnje glede koriščenja evropskih skladov, ostaja eden največjih problemov, kako pridobiti sofinanciranje, zlasti v trenutku, ko smo povrhu vsega soočeni še s kreditno krizo. Zato je treba to stopnjo povečati, drugače tvegamo, da bomo končali z neizkoriščenimi sredstvi. Gospa Fischer Boel, rad bi se vam zahvalil za pomen, ki ste ga dali temu poročilu, zlasti za izražena stališča. Čeprav je to posvetovalno poročilo, upam in si želim, da bi bile te spremembe vključene v nov predlog Komisije.
<P>
Da na koncu povzamem, obstajata dva razloga, zakaj je to poročilo potrebno. Države članice bodo imele možnost razširiti področje uporabe ukrepov, na katere so usmerjeni ti programi, in zaprositi mednarodne organizacije za pomoč pri izvajanju teh ukrepov. Poročilo daje večjo vlogo strokovnim organizacijam in združenjem v procesu sestavljanja in izvajanja programov za informiranje o proizvodih in njihovo promocijo. Nenazadnje je povečanje odstotne stopnje sofinanciranja v času, ko je izjemno težko pridobiti dostop do kredita, del logike predlogov za prilagajanje evropske zakonodaje, da bi bila uporaba evropskih sredstev dostopnejša. Kot nadaljnje priporočilo bi rad omenil tudi to, da so člani Odbora za kmetijstvo in razvoj podeželja soglasno sprejeli poročilo.
<P>
Rad bi izkoristil to priložnost, da se zahvalim kolegom v Odboru za njihovo podporo. Osebno bi se rad zahvalil Neilu Parishu za dano podporo in nenazadnje Lutzu Goeplu za zaupanje, ki mi ga je izkazal, ko mi je dodelil to poročilo.
<SPEAKER ID="061" NAME="Predsednik">
Razprava je končana.
<P>
Glasovanje bo potekalo danes.
