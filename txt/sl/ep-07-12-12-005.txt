<CHAPTER ID="005">
Slavnostna seja - Jordanija
<SPEAKER ID="102" NAME="Predsednik">
Poslanci, gospa komisarka Ferrero-Waldner, gospe in gospodje, danes ima Evropski parlament posebno čast, da v Strasbourgu pozdravi njegovo visočanstvo Abdulaha II., kralja Hašemitske kraljevine Jordanije. Vaše visočanstvo lepo pozdravljamo v Evropskem parlamentu.
<P>
(Ploskanje.)
<P>
Pozdravljam tudi visoko delegacijo, ki spremlja kralja Abdulaha in zlasti govornike obeh domov jordanskega parlamenta.
<P>
(Ploskanje.)
<P>
Današnji obisk jordanskega kralja je tretji od leta 2002, ko je njegovo visočanstvo prvič nagovorilo Evropski parlament. Novembra 2004 je se je kralj udeležil konference predsednikov v Bruslju. Njegov obisk in govor v Evropskem parlamentu sta znak trdnega partnerstva med Hašemitsko kraljevino Jordanijo in Evropskim parlamentom ter spodbuden znak za našo skupno prihodnost v sredozemski regiji.
<P>
Vaše visočanstvo, pripravil sem precej daljši govor, vendar ker smo vas prosili, da nekoliko počakate, ga bom skrajšal in povedal, kako lepo je, da ste danes z nami, zdaj pa vas z veseljem vabim k nagovoru.
<P>
(Ploskanje.)
<SPEAKER ID="103" NAME="Abdulah II.">
kralj Hašemitske kraljevine Jordanije. - Bismillah ar-Rahman ar-Rahim, gospod predsednik, poslanci, gospe in gospodje, zahvaljujem se vam za vaš topel pozdrav in mi je v čast, da lahko v imenu Jordancev ponovno govorim v tako ugledni instituciji.
<P>
Prijatelji, Evropa in Bližnji vzhod se spreminjata. Evropa povečuje število svojih članov in ima vizionarno zamisel: za sodelovanje čez meje in rast brez ovir. Bližnji vzhod novih možnosti in rastočih upov: za mir med sosedi, priložnosti za naše prebivalce in prihodnost za našo mladino.
<P>
Ta razvoj ne poteka ločeno. Izpolnitev želja naših regij bo izboljšala stabilnost in ustvarila nove možnosti za varnost in blaginjo po vsem svetu. Zato si zelo želimo uspeti. Pred nami je odločilna priložnost.
<P>
Pred dvema tednoma so se s pomočjo Evropske unije in narodov iz obeh naših regij, Izraelci in Palestinci, srečali v Annapolisu. Obljubili so si, da se bodo pogajali o mirovni pogodbi leta 2008 in da bodo takoj začeli izvajati ukrepe za uresničevanje svojih zavez v skladu s časovnim načrtom pogajanj. Prvič po dolgih letih je viden napredek na poti k trajni rešitvi in neodvisni, suvereni palestinski državi, ki bo sposobna preživetja.
<P>
(Ploskanje.)
<P>
Ta napredek je delo mnogih zagovornikov miru, vključno z voditelji v Evropi in arabskih državah. Verjamemo, da je po mnogih letih stopnjevanja krize potrebna sprememba strategije. Pozivali smo k novi obveznosti glede cilja o dveh državah in ciljnemu postopku, s katerim bi to lahko dosegli - s kratkimi roki, izmerljivimi zahtevami in mejniki za ukrepe.
<P>
Redko dobimo novo priložnost, vendar menim, da nam je ponujena. Čakajo nas zelo resnični izzivi, vendar je Annapolis zanetil novo iskro upanja. Lahko in moramo se potruditi, da se iz tega ustvarijo zaupanje, ukrepi in vidni rezultati.
<P>
Naša bližnja soseda Evropa si prav tako prizadeva za reševanje te osrednje krize našega časa. Vse strani spoštujejo nevtralno vlogo Evrope ter model regionalnega napredka in miru. Že leta ste naš partner v iskanju rešitev. Naš partner boste tudi takrat, ko bomo želi uspehe: živahno območje miru in razvoja na združenih poloblah.
<P>
To dejansko stanje daje Evropi pomembno in vidno vlogo v prihodnosti miru. Zlasti mislim na Evropsko unijo in vas, glasove Evrope, tukaj v Evropskem parlamentu. Danes sem tukaj, da vas pozivam k dejavnemu sodelovanju, da se seznanim z vašimi posebnimi in praktičnimi znanji in izkušnjami ter naložbami v prihodnost ter da zagotovim zavezanost Jordanije pri delu, ki nas čaka v prihodnosti.
<P>
Moji prijatelji, obstajajo pomembna področja, na katerih bi morali takoj ukrepati. Prvo je podpora pogajanjem in njihovim ciljem: trajna rešitev za konec sporov, varnost za Palestince in tudi Izraelce ter dolgoročno suverena in neodvisna palestinska država, ki bo sposobna preživetja.
<P>
(Ploskanje.)
<P>
Ne smemo podcenjevati težkih dni, ki nas čakajo. Vprašanja so težavna in stara več desetletij. Spopasti se je treba z zamerami in jih pozabiti. Pozitivno je, da se Izraelci in Palestinci zavedajo, da se morajo za končanje spora zelo potruditi in pri tem sodelovati. Ogromno dela je že bilo narejenega. Od Osla do časovnega načrta pogajanj in sporazumov iz Ženeve ter drugih pobud, pri vsem tem so najpomembnejši parametri rešitev. Menim, da lahko strani najdejo rešitev.
<P>
Vendar je za to pomembno sodelovanje z mednarodno skupnostjo. Evropa ima posebne izkušnje z mehanizmi ter postopki obnovitve in sprave po sporih. To vključuje ustvarjanje varnostnega okvira, ki bo omogočal jamstvo obema stranema. Evropske mirovne sile so v Libanonu imele konstruktivno vlogo. Vaše zaveze lahko pozitivno vplivajo na zaupanje v palestinsko-izraelski dogovor.
<P>
V osnovi obstaja potreba ne samo po sredstvih, ampak po partnerstvih - za spodbujanje ekonomskih priložnosti, ustvarjanje zaupanja, da politični postopek deluje, in za pomoč pri ustvarjanju razmer, ki bodo ohranjale mir. Palestinci in Izraelci morajo hitro videti jasne rezultate. To pomeni varnost pred nasiljem in konec okupacije, vendar tudi boljše razmere za življenje. Na okupiranih ozemljih je humanitarni položaj Palestincev grozljiv. Ljudje potrebujejo dostop do možnosti zaposlitve in izobrazbe, učinkovite javne službe in podobno. Tovrstni ukrepi bodo vlili ogromno upanja in bodo močen protiargument ekstremističnim napovedim, da se nič ne more spremeniti.
<P>
Naslednji teden se bodo v Parizu zbrale države donatorice in institucije, da bodo prevzele obveznosti in načrtovale prihodnjo pot. Evropske države in Evropska unija že zdaj nudijo pomoč, obveznost, ki jo spoštujejo ljudje iz vse regije.
<P>
Druga in s prejšnjim povezana zaveza je razumeti in jasno izraziti možnosti za mir. Ponovno moramo začrtati prihodnost: regija, v kateri je sodelovanje zamenjalo spore, v kateri regionalno gospodarstvo združuje zmožnosti in sredstva 22 držav - skupno več kot 300 milijonov ljudi, od Atlantskega do Indijskega oceana, ter v kateri čezmejna partnerstva izboljšujejo napredek, zdravje, okolje in še več.
<P>
Pomeni prihodnost, ki omogoča ljudem, da pravnomočno sodelujejo pri globalnem napredku. In to bo omogočilo nove vrste sodelovanja z našimi evropskimi sosedi v znanosti, tehnologiji in trgovanju.
<P>
Zaradi te obetavne prihodnosti moramo hitro oblikovati skupen dogovor glede ukrepov v zvezi s Sirijo in Libanonom. Celoten arabski svet dejansko priznava pomembnost premika naprej. Arabska mirovna pobuda je bila soglasno sprejeta prejšnjo pomlad. Podprle so jo muslimanske države zunaj te regije. Končno imamo priložnost za suvereno in neodvisno palestinsko državo, ki bo lahko preživela, ter normalne ter tesne odnose med Izraelom ter 57 arabskimi in muslimanskimi narodi. To pomeni odobritev, odobritev ključnih držav z milijardami državljanov, ki bi predstavljale skoraj tretjino članic Združenih narodov. In to nam omogoča skupno prihodnost varnosti, miru in novega sodelovanja.
<P>
Doseganje takšnega miru bo vidno vplivalo na druga vprašanja. V regiji bo oblikovalo strateški prostor in tako omogočilo rešitev drugih resnih vprašanj, od revščine do širjenja skupnih interesov. Osvajalne sile palestinske problematike ne bodo mogle več izkoriščati za svoje ambicije in interese.
<P>
(Ploskanje.)
<P>
Sredstva in pozornost bomo namenili povečanju potenciala regije z razvojem in reformo.
<P>
V Jordaniji smo pripravljeni na prihodnost. Kljub regionalni nestabilnosti smo pospešili izvajanje reformnega programa. V zadnjem desetletju smo dosegli bistven napredek: močno gospodarsko rast, večanje prihodka na prebivalca in vzorne izobraževalne sisteme. Evropa je bila pomemben partner z naložbami v zasebni sektor in tudi uradno pomočjo. Dovolite mi, da izrazim našo globoko hvaležnost za podporo in prijateljstvo tega parlamenta in Evropske unije.
<P>
(Ploskanje.)
<P>
Verjamemo, da se bo v dnevih miru naše sodelovanje le še izboljšalo.
<P>
Prijatelji, danes si lahko predstavljamo večjo soseščino, ki se bo raztezala od severa Baltskega morja do juga Sredozemskega morja ter si jo bosta delila Evropa in Bližnji vzhod. To je podlaga partnerstva Euromed, naše platforme med regijami za sodelovanje in razvoj. To je odnos z veliko skupnimi interesi in neomejenimi potenciali. Odgovorni smo, da v celoti razvijemo partnerstvo.
<P>
Danes odraščajo Evropejci, ki nikoli niso poznali razdeljene Evrope. Njihovi vrstniki Palestinci in Izraelci nimajo tako pozitivnih izkušenj. Zrasli so v svetu razkolov in sporov. Zdaj imamo skupaj priložnost, da odstranimo ovire za njihovo prihodnost in pozabimo na preteklost.
<P>
Danes Evropski parlament predstavlja bistveno več držav članic kot pred petimi leti, ko sem nazadnje govoril pred Parlamentom. To je rezultat regionalne zaveze o širjenju območja partnerstev in razvoja. Bližnji vzhod se ukvarja z enako pomembno nalogo. Zdaj lahko skupaj prispevamo k uspešnosti tega.
<P>
Danes se je začel prenovljeni mirovni postopek. V preteklosti je bilo že nekaj takšnih neuspešnih začetkov. Vendar je tokratno edinstveno sovpadanje dogodkov odprlo nove možnosti za uspeh. Zdaj lahko in moramo skupaj izpolniti obljubo o miru.
<P>
(Ploskanje.)
<P>
Moji prijatelji, v Jordaniji vemo, da je sajenje oljke le prvi korak, če želimo, da ta zaživi. Nato se sproži na stotine procesov, da se s tem ustvarijo celice in strukture življenja. Pojavijo se korenine, drevo začne rasti in jedro moči ji omogoča preživetje. Iz okolja prihajajo voda in hranila za ohranjanje življenja in ustvarjanje novih sadežev.
<P>
Na bojišču Bližnjega vzhoda je bila posajena nova oljčna sadika. Sedaj se začnejo resnična dela. Od nas je odvisno, ali bomo ustvarili postopek in strukture, ki bodo miru dali korenine, mu pomagali rasti in mu omogočali nadaljnje preživetje.
<P>
Pozivam vas, da podprete ta trud. Naše partnerstvo lahko ustvari zgodovinsko spremembo in bogato žetev - leta miru in blaginje, ki bodo koristila našim ljudem in svetu.
<P>
(Poslanci so vstali in navdušeno ploskali govorniku.)
<SPEAKER ID="105" NAME="Predsednik">
Vaše visočanstvo, hvala vam za vaš obisk v Evropskem parlamentu. Zahvaljujemo se vam za ta izvrsten govor. Vsi smo, in ploskanje je to pokazalo, globoko ganjeni zaradi vašega prepričanja. Le malo je oseb, malo voditeljev, ki so tako predani miru na Bližnjem vzhodu kot vi. Pravite nam prijatelji in povem vam, v imenu Evropskega parlamenta: na vaši strani smo pri ustvarjanju varne palestinske države ...
<P>
(Ploskanje.)
<P>
... in varne izraelske države. V Evropskem parlamentu verjamemo v dostojanstvo človeškega bitja in ob dostojanstvu človeškega bitja mislimo na vsa človeška bitja tega sveta.
<P>
(Ploskanje.)
<P>
Vaše visočanstvo, želimo si tesnega sodelovanja z vašo državo in vi ste eden od redkih, ki je obiskal Evropski parlament več kot enkrat. V Evropskem parlamentu in Evropski uniji si želimo tesnega partnerstva, odnosov, in če je mogoče, prijateljstva z vsemi državami Bližnjega vzhoda. Stojimo vam ob strani. Sodelujmo.
<P>
Shukran jazilan. Hvala lepa, vaše visočanstvo.
<SPEAKER ID="107" NAME="Martin Schulz" AFFILIATION="PSE">
(DE) Gospa predsednica, gospe in gospodje, ob upoštevanju slavnostne seje z jordanskim kraljem, vsi kolegi predsedniki političnih skupin brez dvoma niso mogli izkoristiti priložnosti, da bi predložili izjavo v okviru poslovnika o predhodnih dogodkih. To bi želel storiti zdaj.
<P>
Menim, da govorim v imenu številnih poslancev, ko se zahvaljujem najprej predsedniku tega parlamenta, gospodu Barrosu in gospodu Sócratesu za dostojen način, na katerega sta zagovarjala to slavnostno dejanje, podpis listine o temeljnih pravicah. Podpirala ju je velika večina tega parlamenta.
<P>
(Ploskanje.)
<P>
Vendar obstajata dve stvari, ki ju želim povedati Parlamentu in ju izjavljam popolnoma osebno ter ne v imenu svoje skupine. Govorim v svojem imenu.
<P>
Parlament želim opozoriti na zadevo, katera me zadeva kot predsednika politične skupine. Poročanje o posvetovanjih konference predsednikov ni običajna praksa, vendar gotovo veste, gospe in gospodje, da je bil edini predsednik skupine, ki je na srečanju konference predsednikov zaprosil za vabilo k udeležitvi uradnega podpisa lizbonske pogodbe, gospod Bonde. Menim, da Parlament to ve. Nihče od predsednikov skupin tega ni storil. Gospod Bonde, ki je tukaj tako razburjen, je bil odločen, da bo prisoten pri podpisu pogodbe. To je vrsta dvojnih standardov, s katerimi se moramo sprijazniti.
<P>
Dodajam še eno pripombo, v srednji šoli v Nemčiji sem se naučil načina, na katerega se taktika skupnega opevanja uporabi za utišanje političnih nasprotnikov v Reichstagu Weimarske republike. Politično skupino, ki je uvedla prakso, je vodil Adolf Hitler. Današnji dogodki so me spomnili na to. Hvala.
<P>
(Glasno ploskanje.)
<SPEAKER ID="108" NAME="Joseph Daul" AFFILIATION="PPE-DE">
(FR) Zares bom kratek. Tudi jaz sem bil danes izjemno pretresen. To je dvorana za razpravljanje, v kateri vlada demokracija in ni potrebe po takšnem nadaljevanju, ki smo mu bili priča to jutro v korist televizijskih kamer. Sporočanje je nekaj, do česar smo vsi upravičeni. Tistim, ki so odgovorni za dopoldanske nemire v dvorani, namenjeni demokraciji in svobodi, bi enostavno povedal, da so se vedli nečastno. O tem bomo ponovno razpravljali to popoldne na konferenci predsednikov z namenom preprečevanja vsakega poslabšanja položaja.
<P>
(Glasno ploskanje.)
<SPEAKER ID="109" NAME="Francis Wurtz" AFFILIATION="GUE/NGL">
(FR) Gospa predsednica, gospe in gospodje, želim izraziti - tako osebno kot upam da tudi v imenu celotne skupine ob upoštevanju tega, kar smo videli - najostrejšo obsodbo sramotnega, šovinističnega, protievropskega nastopa, ki je bil danes tukaj uprizorjen.
<P>
(Ploskanje.)
<P>
Moja skupina se gotovo strinja z referendumom o novi pogodbi ter se ji postavljajo vprašanja in dvomi o nekaterih členih listine. Vendar je vse to precej nepovezano s tem, kar se je zgodilo danes dopoldne, pomembno pa je, da ne sme biti zmešnjave. Naša stran podpira Skupnost vrednot, podpiramo spodbujanje temeljnih pravic, podpiramo Evropo demokracije in po našem mnenju ni prostora za šovinizem in neprimerno obnašanje.
<P>
(Glasno ploskanje.)
<SPEAKER ID="110" NAME="Graham Watson" AFFILIATION="ALDE">
Gospa predsednica, rad bi podal uradno zahtevo za varovanje dostojanstva Parlamenta. Vedenje nekaterih poslancev tega parlamenta, ki so med slavnostnim podpisom s svojim glasnim govorjenjem preglasili predstavnike Parlamenta, Komisijo in Svet, je bilo nevzdržno in tega se ne sme dovoliti. Tako vedenje v najvišjo evropsko institucijo prinaša najslabše strani nogometnega stadiona in oživlja dejanja komunistov med obdobjem ruske diete in nacionalnih socialistov v nemškem Reichstagu.
<P>
(Ploskanje.)
<P>
Moja uradna zahteva, gospa predsednica, je: moja skupina zahteva, da predsedstvo v prihodnosti uporabi pristojnosti, ki mu pripadajo na podlagi Poslovnika, in iz Parlamenta prežene poslance, ki se neprimerno obnašajo.
<P>
(Glasno ploskanje.)
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Gospe in gospodje, menim, da ni potrebno dodati, da smo tako kot vsi naši kolegi bili precej zgroženi nad demonstracijami. Kljub temu bi povedal: "Ne pretiravajte." V dvorani je lahko 50 norcev, vendar jim 700 poslancev nasprotuje, torej ne napihujte dejstva v afero, da je 50 neumnežev prekinilo slavnostni podpis. Pomirimo se in Graham, ne vztrajajmo pri tem, da se odgovorni napodijo. Po mojem mnenju je svoboden Parlament tak, ki lahko prenaša nekaj norcev, kakor koli so že neprijetni.
<P>
(Ploskanje.)
<SPEAKER ID="112" NAME="Brian Crowley" AFFILIATION="UEN">
Gospa predsednica, v imenu svoje skupine, čeprav vsi pozdravljamo priložnost za živahno razpravo, ki bi morala biti dovoljena v vsaki parlamentarni skupščini, menim, da so dogodki tega jutra presegli vsako mejo dovoljenega v kateri koli demokratični instituciji. Vendar raje čim prej preidimo na glasovanje in kosilo ter ne podaljšujmo tega prerekanja.
<SPEAKER ID="113" NAME="Jens-Peter Bonde" AFFILIATION="IND/DEM">
Gospa predsednica, gospod Schulz me je osebno napadel; zato menim, da bi morali začeti glasovati. Udeležil sem se mirnih demonstracij proti počastitvi listine, ki je del ustave, za katero ne morem dobiti niti prečiščenega besedila ter razbrati njene ustreznosti in namena, vi pa tudi ne. Jutri boste podpisali pogodbo, ki jo nihče od vas ni prebral, ker jo enostavno ni mogoče brati. Naš čas za glasovanje ste izkoristili za slavljenje zmage nad demokracijo, zato ne bom napadal svojih kolegov, vendar moram gospodu Schulzu reči, da nisem bil udeležen pri zločinu.
<P>
Popolnoma razumem, vendar imamo na Danskem drugačno navado, zato sem bil tam v svoji majici in sem pozival k referendumu, ter menim, da bi morali vsi mi pozivati k referendumu. To je demokratično pravilo, ki ga zagovarjate.
<SPEAKER ID="114" NAME="Dimitar Stoyanov" AFFILIATION="NI">
(BG) Prevzemam besedo v skladu z zagotavljanjem pravil, ki mi omogočajo pravico do osebne razlage, ker je gospod Cohn-Bendit užalil ljudi v tej dvorani. To so osebne žalitve, za katere, gospod Cohn-Bendit, nimate pravice izkoriščanja parlamentarne imunitete. Povejte, da se odpovedujete svoji imuniteti, in nato žalite poslance Parlamenta. Kar se je zgodilo tukaj, je le svoboda izražanja, ki jo ima vsak poslanec tega parlamenta.
<P>
Želim nagovoriti gospoda Daula. Gospod Daul, ker želite na silo odstraniti poslance Parlamenta iz dvorane, ali ni to podobno dejanju Hitlerja, ki je storil natančno enako v nemškem Reichstagu?
<P>
Največja demokracija je neposredna demokracija. Povzdignili smo svoj glas, izvajali smo pravico do svobodnega izražanja, do neposredne demokracije, namesto da bi preslepili evropske narode kot ste jih vi. Tukaj se odvija diktatura novega proletariata, ki se oblikuje v novi uniji. Ki tokrat ni Sovjetska zveza, ampak je Evropska unija.
<SPEAKER ID="115" NAME="Joseph Daul" AFFILIATION="PPE-DE">
(FR) Gospa predsednica, moje ime je bilo navedeno v pozivu za preklic poslanske imunitete in izključitev iz Parlamenta. Predlagal bi, gospe in gospodje, da navedete imena poslancev, preden nagovorite Parlament.
<SPEAKER ID="116" NAME="Predsednica">
Začeli bomo glasovati, vendar bi pred tem rada omenila še nekaj.
<P>
Ta parlament je 29. novembra 2007 odobril listino o temeljnih pravicah s 534 glasovi za, 85 proti in 21 vzdržanimi glasovi.
<P>
(Glasno ploskanje.)
